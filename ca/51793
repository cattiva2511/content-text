D>
	На Луси Вон
D$


>	1947

>>	1.

	„Значи такъв човек си станала — каза си Кей, — човек, чиито стенни и ръчни часовници са спрели и който вместо това разбира колко е часът по конкретния инвалид, пристигнал на вратата на хазяина му.“
	Тя беше застанала до отворения прозорец, облечена в риза без яка и сивкави гащета, като пушеше цигара и наблюдаваше как пациентите на мистър Ленард идват и си отиват. Те пристигаха точно навреме — до такава степен, че тя наистина можеше да каже колко е часът по тях: прегърбената жена в понеделник в 10 ч.; раненият войник — в четвъртък в 11. Във вторник в 1 часа пристигаше възрастен мъж, придружаван от момче с фини черти, което му помагаше. Кей обичаше да наблюдава тази двойка. Харесваше й да ги гледа как приближават по улицата: мъжът — стегнат в черен костюм като предприемач, момчето — търпеливо, сериозно и красиво; двамата й приличаха на алегория на младостта и старостта, нарисувана от Стенли Спенсър* или някой друг от педантичните модерни художници. След тях идваше една жена със сина си — малко куцо момче с очила. После възрастна индийка с ревматизъм. Понякога куцото момченце стоеше и ровеше с голямата си обувка мъха и пръстта на неравната пътека към къщата, докато майка му разговаряше с г-н Ленард в антрето. Един път наскоро то вдигна поглед и видя, че Кей го наблюдава; след това го чу как се оплаква на стълбите, задето трябва да ходи само до тоалетната.
	[* Английски художник (1891–1959). — Б.прев.]
	— Да не би да те е страх от ангелите на вратата? — каза майка му. — За бога, това са само картинки! Голямо момче като теб!
	Кей се досети, че не смъртнобледните едуардиански* ангели на г-н Ленард са го уплашили, а мисълта, че може да я срещне. Сигурно му е изглеждало, че тя обитава таванския етаж като някой дух или луд.
	[* От времето на крал Едуард VII (1901–1910), т.нар. Едуардианска епоха, последвала Викторианската и преди това Джорджианската. Позоваването на тези епохи се среща често в книгата. — Б.прев.]
	В известен смисъл момчето беше право. Защото понякога тя ходеше безспирно напред-назад, както казват, че правели лудите. А друг път седеше неподвижно часове наред — по-неподвижно и от сянка, понеже виждаше как сенките пълзят по килима. Тогава й се струваше, че наистина може да е дух, да се превръща в част от остарялото тяло на къщата, да се разтваря в мрака, който се наслояваше като прах в разнебитените й ъгли.
	През две улици нататък един влак мина към гарата в Клапам*. Тя усети потреперването и вибрациите в перваза под ръцете си. Една лампа зад рамото й светна, примигна за секунда като раздразнено око и после угасна. Натрупаната сгур се срути леко в камината — груба малка камина; някога това е било слугинска стая. Кей дръпна за последен път от цигарата и прещипа огънчето й между палеца и показалеца си.
	[* Clapham Junction, гара в района на Батърсий, Лондон. — Б.прев.]
	Беше стояла на прозореца повече от час. Днес беше вторник — тя бе видяла да пристига чипонос мъж с изсъхнала ръка и смътно бе очаквала да се появи двойката на Стенли Спенсър. Но сега реши да се откаже от тях и да излезе. Денят беше много хубав, в края на краищата — ден в средата на един топъл септември, третия септември след войната. Тя отиде до съседната стая, която използваше като спалня, и започна да се преоблича.
	Вътре беше тъмно. Част от стъклото на прозореца липсваше и г-н Ленард го беше заменил с линолеум. Леглото беше високо, с протъркана мъхната покривка. Такива легла насочват мислите ти (и не по приятен начин) към многото хора, които в течение на годините сигурно са спали, любили са се, раждали са се, умирали са и са се мятали в треска на него. То издаваше леко кисела миризма, като петите на износени чорапи. Но Кей беше свикнала с това и не го забелязваше. За нея стаята не беше нищо повече от място, където да спи или да лежи будна. Стените бяха голи, безлични, точно както когато тя се нанесе. Кей никога не беше закачвала картини или нареждала книги на тях; просто нямаше такива, нито пък кой знае колко други неща. Само в един от ъглите беше прокарала въже, върху което държеше дрехите си на дървени закачалки.
	Е, ако не друго, дрехите поне бяха много спретнати. Тя се разтърси в тях и намери чифт умело замрежени чорапи и шит по поръчка панталон. Сложи си и по-чиста риза с мека бяла яка, която можеше да остави разкопчана на врата, както подхожда на жена.
	Обувките й обаче бяха мъжки. Тя ги лъска в продължение на минута. Закопча със сребърни копчета ръкавелите си, след това среса с четка късата си тъмнокестенява коса, като я фиксира с малко гел. Хората, които я виждаха на улицата и не я разглеждаха внимателно, често я вземаха погрешно за добре изглеждащ младеж. Старите жени редовно я наричаха „млади момко“ и дори „синко“. Но ако някой се вгледаше както трябва в лицето й, той веднага забелязваше по него признаците на напредващата възраст, както и белите нишки в косата й. Всъщност на следващия си рожден ден тя щеше да навърши тридесет и седем години.
	Докато слизаше надолу, Кей стъпваше колкото се може по-леко, за да не притеснява г-н Ленард. Но беше трудно да вървиш тихо по скърцащите и пропукващи стълби. Тя отиде до тоалетната, след това прекара няколко минути в банята, за да измие лицето и зъбите си. Върху лицето й падаше зеленикава светлина, защото прозорецът беше обгърнат от бръшлян. Водата хъхреше в тръбите и пръскаше неравномерно от крана. До малкия бойлер беше провесен гаечен ключ, защото понякога водата спираше напълно и тогава трябваше да удариш няколко пъти тръбите, за да тръгне отново.
	В стаята до банята се намираше кабинетът на г-н Ленард и над звука от четката за зъби и пръскането на водата в чешмата се извиси неговият убедителен и същевременно монотонен глас, съпровождащ процедурите му с чипоносия мъж с изсъхналата ръка. Когато тя излезе от банята и мина тихо край вратата му, монотонният глас започна да се чува по-силно. Беше като равномерното боботене на някоя машина.
	— Ерик — дочу тя, — трябва да _бу-бу_. Как може да _бу-бу_, когато _бу-бу_ оправи отново?
	Тя слезе крадешком по стълбите, отвори отключената външна врата и спря за момент на прага почти разколебана. Ярката светлина на небето я накара да присвие очи. Денят изведнъж й се стори морен — не толкова слънчев, колкото изсъхнал, изтощен. Струваше й се, че усеща прахта, която полепваше по устните, по миглите, в ъгълчетата на очите й. Но нямаше да се върне. Тя трябваше, тъй да се каже, да бъде на висотата на добре сресаната си коса, на лъснатите си обувки, на копчетата си за ръкавели. Затова слезе по стълбите и тръгна нататък. Вървеше като човек, който знае точно накъде отива и защо, но истината беше, че нямаше какво да прави, нито при кого да отиде или с кого да се срещне. Денят й беше празен лист, като всичките й дни. Сякаш с всяка своя крачка методично създаваше от тази празнота и самата земя, по която вървеше.
	Тръгна на запад, през празните, пусти улици към Уондзуърт.


	— Днес няма и следа от полковник Баркър*, чичо Хорас — каза Дънкан, като вдигна поглед към прозорците на тавана, докато двамата с г-н Мънди се приближаваха до къщата.
	[* Полковник Баркър, героиня от „Любовникът на лейди Чатърли“ на Д. Х. Лорънс; жена, която се преструва на мъж. — Б.прев.]
	Той доста съжаляваше за това. Истината е, че обичаше да се среща с квартирантката на г-н Ленард. Харесваше дръзката й прическа, мъжките й дрехи, острия й изискан профил. Мислеше си, че тя може някога да е била летец, сержант в женския корпус на Военновъздушните сили, нещо такова — с други думи, една от онези жени, които толкова добре бяха попълнили армията през войната, а после станаха ненужни. „Полковник Баркър“ я наричаше г-н Мънди, който също обичаше да я вижда как стои там. При думите на Дънкан той погледна нагоре и кимна. Но после отново наведе глава и продължи да върви, твърде задъхан, за да говори.
	Двамата с Дънкан бяха изминали целия път от Уайт сити до Лавендър хил. Дойдоха бавно, като хващаха автобуси и спираха да почиват. Отнемаше им почти целия ден да стигнат дотук и после да се върнат вкъщи. Дънкан вземаше вторник като почивен ден и си отработваше часовете в събота. Във фабриката, където работеше, се отнасяха с разбиране по този въпрос. „Това момче се е посветило на чичо си!“, чуваше ги той да казват много пъти. Те не знаеха, че г-н Мънди всъщност не му е роднина. И нямаха представа от какво се лекува той при г-н Ленард. По всяка вероятност си мислеха, че ходи в болница. Дънкан ги остави да мислят каквото желаят.
	Той поведе г-н Мънди в сянката на разнебитената къща. Помисли си, че къщата винаги изглежда най-застрашителна, когато си в близост до нея и сякаш е надвиснала над теб. Тя беше последната оцеляла постройка от онова, което преди войната бе дълга редица еднотипни сгради. От двете й страни още личаха белезите, там, където е била прикрепена за съседите си — чупките на призрачни стълби и вдлъбнатините от липсващи камини. Дънкан не можеше да разбере как тя все още се крепи. Никога не успя да се отърси докрай от чувството, че докато влиза с г-н Мънди в антрето, някой ден ще затвори вратата малко по-силно и цялата къща ще се срути върху тях.
	Тъй че той затвори вратата много леко. След това къщата започна да изглежда по-обикновено. Антрето беше тъмно и притихнало, с наредени по протежението му столове с твърди облегалки, както и една празна закачалка за палта и две-три бледи растения. Подът бе покрит с подредени в геометрични фигури черни и бели керамични плочки, някои от които бяха изскочили и отдолу се показваше сивият цимент. Абажурът на лампата представляваше красива розова порцеланова раковина, замислена може би за газена лампа, но сега в нея се мъдреше електрическа крушка с бакелитена фасунга и изтъркан кафяв кабел.
	Дънкан винаги забелязваше подобни дребни детайли и недостатъци. За него това беше едно от удоволствията на живота. Харесваше му да идват по-рано в къщата, защото тогава имаше достатъчно време да настани г-н Мънди на някой стол и после тихо да обикаля из антрето, разглеждайки всичко. Той се възхищаваше на изящно извитите перила и на потъмнелите медни краища на пръчките, прикрепващи пътеката по стъпалата. Харесваше му обезцветената дръжка от слонова кост на вратата на шкафа и боята на первазите на дюшемето, нанесена на вълнообразни ивици, за да наподобява дърво. Но в дъното на коридора, който водеше към сутерена, имаше маса от бамбук, украсена с претрупани орнаменти. И между гипсовите кучета и котки, преспапиетата и вазите от майолика* се намираше любимото му нещо — стара гланцирана купа, много красива, украсена с рисунки на змии и плодове. Г-н Ленард държеше в нея някакви прашни орехи и желязна лешникотрошачка отгоре им. Дънкан винаги приближаваше купата с лошото предчувствие, което усещаше сякаш във фибрите на костите си, какъв фатален сблъсък би произтекъл, ако някой невнимателен човек вдигне лешникотрошачката и после вземе, че я изпусне върху красивия порцеланов съд.
	[* Майолика (от ит. Maiolica) — разновидност на керамиката, произвежда се от естествено оцветена глина. — Б.ред.]
	Днес обаче орехите си лежаха в купата както обикновено, покрити с непокътнат пласт прах като вълна. Дънкан имаше време да разгледа съвсем отблизо и две картини, които висяха накриво на стената — понеже всичко в тази къща беше изкривено. Те бяха доста банални, със съвсем обикновени рамки. Но това също му достави удоволствие, макар и по-различно; удоволствието, което изпитваше, когато гледаше нещо средна хубост и си мислеше: „Ти не си мое, но и не ми липсваш особено!“
	Когато се чу някакво движение в стаята на горния етаж, той се върна бързо при г-н Мънди. На площадката горе се отвори врата и Дънкан чу гласове — г-н Ленард изпращаше младежа, който винаги имаше час преди тях. Дънкан обичаше да го вижда почти толкова, колкото обичаше да вижда полковник Баркър и гланцираната купа. Защото младежът беше жизнерадостен. Може би беше моряк, кой знае. „Наред ли е всичко, приятели?“, каза им той днес, като намигна леко на Дънкан. Попита също за времето навън и се поинтересува какво става с артрита на г-н Мънди — като същевременно изтръска една цигара от пакета си, сложи я в уста, извади кибрит и запали клечката, и всичко това съвършено лесно и естествено с една ръка, докато другата му, недоразвита ръка висеше неподвижно до тялото.
	Защо изобщо идва, се питаше Дънкан винаги, след като можеше да се оправя толкова добре и както си беше. Предполагаше, че може би младежът си търси любима; а ръката му, разбира се, беше нещо, срещу което едно момиче би могло да възрази.
	Младежът пъхна кибрита обратно в джоба си и си тръгна. Г-н Ленард ги поведе нагоре — вървейки бавно, разбира се, като остави г-н Мънди да определя хода.
	— Пуста беля! — каза последният. — Какво можете да направите с мен? Най-добре ме хвърлете на боклука.
	— Хайде сега! — отвърна г-н Ленард.
	Той и Дънкан помогнаха на г-н Мънди да стигне до кабинета. Там го настаниха на стол с твърда облегалка, взеха му сакото, помогнаха му да се разположи по-удобно. Г-н Ленард извади черен бележник и погледна за кратко в него, а после седна срещу Мънди на своя дървен стол. Дънкан отиде до прозореца и се настани на нисък сандък със сакото на г-н Мънди в скута си. Пред прозореца беше спуснато мрежесто перде, леко провиснало и миришещо на прокиснало. Стените на стаята бяха облицовани с релефни тапети, боядисани в лъскаво шоколадовокафяво.
	Г-н Ленард потърка ръце и каза:
	— Е, как сме от последния път?
	Г-н Мънди наведе глава.
	— Не много блестящо — отвърна той.
	— Още те наболява?
	— Изглежда изобщо не мога да се отърва от болежките.
	— Но не си взимал никакви фалшиви лекарства?
	Г-н Мънди отново размърда глава неспокойно и след секунда призна:
	— Е, може би малко аспирин.
	Г-н Ленард присви устни и го погледна така, сякаш щеше да възкликне: „Боже, боже!“ Но вместо това каза:
	— Хем знаеш много добре, не е ли така, що за човек е този, който използва едновременно фалшиви лекарства и духовно лечение?! Той е като магаре, теглено от двама господари. Не помръдва наникъде. Знаеш това, нали?
	— Просто ужасно ме боли… — отговори г-н Мънди.
	— Ах, болката! — каза г-н Ленард със смесица от развеселеност и голямо презрение. Той разклати стола си и продължи: — Боли ли го този стол, защото трябва да издържа тежестта ми? Защо не, след като дървото, от което е направен, е толкова материално, колкото и костите и мускулите на крака ти, за които казваш, че те болят, понеже трябва да издържаш _твоята_ тежест? Просто никой не вярва, че един стол _би могъл_ да изпитва болка. Ако не вярваш в болката на крака си, той ще стане толкова незначителен за теб, колкото е дървото. Не знаеш ли това?
	— Да, знам — каза Мънди смирено.
	— Знаеш — повтори г-н Ленард. — Е, хайде да започваме.
	Дънкан седеше напълно неподвижно. Трябваше да пази пълна тишина през целия сеанс, и особено сега, докато г-н Ленард събира мислите си, съсредоточава силата си, концентрира ума си, за да може да атакува погрешната идея на г-н Мънди за неговия артрит. Той направи това, като леко наклони глава назад и се вгледа съсредоточено, но не в г-н Мънди, а в една картина, окачена над полицата на камината, изобразяваща жена с мек поглед и викторианска рокля с висока яка, за която дама Дънкан знаеше, че е основателката на Християнска наука, мисис Мери Бейкър Еди*. На черната рамка на картината някой, навярно самият г-н Ленард, беше написал с емайл лак, не много умело, една фраза, която гласеше: „Винаги стой на стража на Вратата на мисълта“.
	[* Мери Бейкър Еди (1821–1910) е авторка на книгата „Наука и здраве с ключ към Светото писание“ (1875), в която твърди, че тъй като духът е единствената реалност, а тялото и съответно неговите недъзи са илюзорни, то и всички болести се лекуват със силата на духа. — Б.прев.]
	От тези думи Дънкан всеки път го напушваше смях — не защото ги смяташе за особено комични, а просто защото да се разсмее точно сега би било толкова ужасно. И в този момент той винаги се паникьосваше от мисълта, че трябва да седи тихо толкова дълго — струваше му се, че непременно ще издаде някакъв звук, ще направи някакво движение: ще скочи на крака, ще започне да се смее гръмогласно, ще побеснее от яд… Но вече беше твърде късно. Г-н Ленард се беше наклонил напред и бе приковал поглед върху г-н Мънди. И когато заговори отново, направи го шепнешком, много съсредоточено, с покоряващо чувство за неотложност и непоколебима вяра.
	— Скъпи Хорас — каза той, — слушай ме внимателно. Всичко, което мислиш за своя артрит, е невярно. Ти нямаш артрит. Нямаш болки. Ти не си подчинен на тези мисли и мнения, които смятат болестта и болката за закон и неотменно условие на материята… Чуй ме, скъпи Хорас. Ти не се страхуваш. Никакъв спомен не те плаши. Никакъв спомен не те кара да мислиш, че нещастието отново ще те сполети. Няма от какво да се страхуваш, скъпи Хорас. Любовта е с теб. Любовта те изпълва и заобикаля…
	Думите продължаваха да се леят — като дъжд от нежни упреци на строг любовник. Дънкан вече бе забравил желанието си да се разсмее и си помисли, че беше невъзможно да не поискаш да се предадеш на тяхната страст, да не пожелаеш да бъдеш впечатлен, трогнат, убеден. Той се сети за младежа с изсъхналата ръка. Представи си го седнал там, където г-н Мънди беше сега, как му казват „Любовта те изпълва“, „Не трябва да се страхуваш“, а той иска и иска ръката му да се удължи, да се покрие с плът. Възможно ли беше това? Заради г-н Мънди и младежа на Дънкан му се щеше да мисли, че е възможно. Искаше това повече от всичко.
	Той погледна г-н Мънди, който беше затворил очи веднага след началото на сеанса. Сега, докато г-н Ленард продължаваше да шепне, г-н Мънди започна кротко да плаче. Сълзите се стичаха на тънки струйки по бузите му, събираха се на гърлото му и мокреха яката на ризата. Г-н Мънди не се опитваше да ги изтрие, а седеше с отпуснати в скута ръце, стегнатите му пръсти с притъпени върхове от време на време потреперваха и той често задържаше дъх, а после го изпускаше със силна въздишка, от която цялото му тяло потръпваше.
	— Скъпи Хорас — настояваше г-н Ленард, — ничий друг ум няма власт над теб. Аз отричам властта на хаоса над теб. Хаосът не съществува. Утвърждавам властта на хармонията над теб, над всеки твой орган: ръцете ти, краката ти, очите и ушите ти, черния ти дроб и бъбреците ти, сърцето, мозъка, стомаха и слабините ти. Тези органи са в съвършено състояние. Хорас, чуй ме…
	Той продължи така четиридесет и пет минути, след което се облегна назад на стола си, без изобщо да се е уморил. Г-н Мънди най-сетне извади кърпичка, издуха носа си и изтри лицето си. Но сълзите му вече бяха пресъхнали. Той се изправи без чужда помощ и изглежда вървеше малко по-лесно и беше малко по-ведър. Дънкан му занесе сакото, а г-н Ленард стана, протегна се и пи глътка вода от една чаша. Когато г-н Мънди му плати, той взе парите с изражение, сякаш се извиняваше.
	— Разбира се, тази вечер ще те включа във вечерната си молитва — каза г-н Ленард. — Ще бъдеш ли готов за това? Да речем, в девет и половина?
	Дънкан знаеше, че той има много пациенти, които никога не беше виждал — хора, които му изпращаха пари и с които работеше от разстояние, с писма или по телефона.
	Г-н Ленард му стисна ръката. Дланта му беше суха, пръстите меки и гладки като на момиче. Усмихна се, но погледът му изглеждаше обърнат навътре, като на къртица. В този момент той можеше и да е сляп.
	„И колко странно би било, ако наистина беше такъв!“, помисли си внезапно Дънкан.
	От тази мисъл отново го напуши смях. Когато двамата с г-н Мънди излязоха на пътеката пред къщата, той наистина се разсмя. Г-н Мънди поде неговата веселост и също се засмя. Това беше един вид нервна реакция — от стаята, неподвижността, потока от благородни думи. Те се спогледаха, когато излязоха от сянката на разкривената къща, и тръгнаха към Лавендър хил, продължавайки да се смеят като деца.


	— Не искам вятърничава жена — каза мъжът. — Напатих се достатъчно с последното си момиче, да ви кажа честно.
	— На този етап ние винаги съветваме клиентите си да отворят съзнанието си за различни възможности — отвърна Хелън.
	— Хм — каза мъжът. — А също да отворят портфейла си, смея да кажа.
	Той носеше тъмносин костюм на демобилизиран войник, вече протъркан на лактите и ръкавите, а лицето му изглеждаше жълтеникаво от създаващия впечатление за умора тропически тен. Косата му беше вчесана с фанатично прилежание, пътят му бе прав и бял като белег от рана. Но в гела имаше малки прашинки пърхот, които постоянно притегляха погледа на Хелън.
	— Преди се срещах с едно момиче от женския корпус на Военновъздушните сили — продължи той горчиво. — Всеки път, когато минавахме покрай някой бижутер, тя успяваше някак си да си изкълчи крака…
	— А какво ще кажете за тази дама тук? — попита Хелън, след като изтегли друг лист. — Я да видим. Обича да шие дрехи и да ходи на кино.
	Мъжът се наведе да види снимката и веднага се дръпна назад, клатейки глава.
	— Не харесвам момичета с очила.
	— Помните ли моя съвет за отвореното съзнание?
	— Не искам да звуча сурово — каза той, като хвърли бърз поглед на доста подхождащата й кафява рокля, — но момиче с очила… Е, тя вече се е изоставила в едно отношение. Трябва да се запитате кое ще бъде следващото.
	Продължиха по същия начин още двайсет минути. Накрая от папката с петнадесет жени, която Хелън беше извадила отначало, съставиха списък от пет.
	Мъжът беше разочарован, но криеше разочарованието си зад привидна агресивност.
	— Е, какво следва сега? — попита той, подръпвайки протритите си ръкави. — Предполагам, ще покажете на тази група грозното ми лице и те ще трябва да кажат дали го харесват. Представям си как ще свърши това. Може би трябваше да се фотографирам с банкнота от пет лири зад ухото.
	Хелън си го представи у дома му тази сутрин, как избира вратовръзка, четка сакото си и отново и отново изправя пътя на косата си.
	Тя го изпрати по стълбите до улицата, а когато се върна в чакалнята, погледна колежката си Вив и изду бузи в знак на отегчение.
	— Досаден ли беше? — каза Вив. — Чудех се… Предполагам, няма да стане за нашата дама от Форест хил?
	— Търси си някоя по-млада.
	— Не са ли всички като него? — Вив сподави една прозявка. На бюрото пред нея имаше бележник. Тя се потупа с ръка по устата и погледна страницата. — Нямаме никой за почти половин час. Да пием по чаша чай, а?
	— Ох, хайде — каза Хелън.
	Изведнъж те започнаха да се движат доста по-живо, отколкото когато имаха клиенти. Вив отвори най-долното чекмедже на един шкаф за папки и извади хубав малък електрически чайник, както и друг, порцеланов. Хелън занесе електрическия чайник до тоалетната на площадката и го напълни в мивката. После го постави на пода, включи го в контакт на перваза на дюшемето, изправи се и зачака. Трябваха му около три минути, за да кипне водата. Тапетът над контакта се беше издул там, където го удряше парата от чайника. Хелън го изглади с ръка, както правеше всеки ден. Той стоя прилепнал за момент, след това отново бавно се изду.
	Бюрото за запознанства заемаше две стаи над една работилница за перуки, на улица непосредствено зад метростанцията на Бонд стрийт. Хелън приемаше клиентите един по един в предната стая. Вив седеше на бюрото си в чакалнята, където ги посрещаше. Там имаше диван и столове, които не си подхождаха, където хората можеха да седят, когато идваха по-рано. Един кактус в саксия от време на време разцъфваше в ярки цветове. А върху ниската масичка се намираха почти актуални броеве на „Лилипут“ и „Рийдърс дайджест“.
	Хелън работеше тук кажи-речи от края на войната. Тя беше гледала на това като на временна работа — нещо по-безгрижно, в контраст с предишната й служба в Отдела за подпомагане на пострадалите от разрушения в общината на Мерилебън. Всекидневните й задължения бяха достатъчно прости. Тя се опитваше да направи най-доброто за клиентите си и искрено им желаеше всичко хубаво. Но понякога беше трудно да останеш с положителна нагласа. Хората идваха да търсят нова любов, но често всъщност искаха само да говорят за онази, която бяха загубили, или поне така се струваше на Хелън. Разбира се, в последно време бизнесът процъфтяваше. Военнослужещите, които се връщаха от чужбина, намираха жените и приятелките си променени до неузнаваемост. Те идваха в бюрото, все още изглеждайки поразени. Жените се оплакваха от бившите си съпрузи: „Той искаше да си стоя вкъщи през цялото време“, „Той ми каза, че не го е грижа за моите приятели“, „Отидохме в хотела, където прекарахме медения си месец, но не беше същото“.
	Водата завря. Хелън направи чая на бюрото на Вив и занесе чашите в тоалетната. Вив вече беше там и бе вдигнала прозореца. На гърба на сградата им имаше стълба за бягство при пожар — ако се покатереха по нея, можеха да достигнат една ръждясала метална платформа с ниско перило. Платформата трепереше, докато се движеха по нея, а стълбата се отместваше от болтовете си. Но мястото беше на припек и те идваха тук винаги когато имаха възможност. Оттук можеха да чуят звънеца на входната врата и телефона и като състезатели по бягане с препятствия се бяха научили да прескачат перваза на прозореца много бързо и ловко.
	По това време на деня слънцето грееше доста слабо, но тухлите и металът, които беше нагрявало цяла сутрин, още пазеха топлината му. Въздухът беше изпълнен с бензинови изпарения. От Оксфорд стрийт се разнасяше постоянното бучене на трафика, смесено с почукването — _тап-тап_ — на работниците, които поправяха покривите.
	Вив и Хелън седнаха и внимателно изхлузиха обувките си, протегнаха крака — като подгънаха полите си между бедрата, в случай че някой от мъжете от работилницата за перуки излезе и погледне нагоре — и започнаха да свиват и въртят обутите си в дълги чорапи стъпала. Чорапите им бяха замрежени на пръстите и на петите. Обувките им бяха протъркани; обувките на всички бяха такива. Хелън извади пакет цигари, но Вив каза:
	— Сега е мой ред.
	— Няма значение.
	— Ще ти бъда длъжница.
	Двете запалиха с една клечка. Вив наклони глава назад и издиша дима. После погледна часовника си.
	— Господи! Вече минаха десет минути. Защо времето никога не минава толкова бързо, когато сме с клиентите?
	— Сигурно по някакъв начин въздействат на часовниците — каза Хелън. — Като магнити.
	— Сигурно. Точно както изсмукват твоя и моя живот — смучат, смучат, смучат, като големи дебели бълхи… Честно, ако някой ми беше казал, когато бях на шестнайсет, че ще свърша, работейки на такова място… не знам какво щях да си помисля. Изобщо не ми е минавало такова нещо през ум. Исках да стана секретарка на адвокат…
	Думите й се разтвориха в още една прозявка, сякаш Вив нямаше енергията дори да бъде хаплива. Тя се потупа по устата с едната от тънките си, бледи, хубави ръце без пръстени.
	Вив беше пет-шест години по-млада от Хелън, която бе на тридесет и две. Лицето й беше тъмно и още изпълнено с живот от младостта. Косата й имаше наситен кафяво-черен цвят. Точно сега тя стоеше свита на кок на тила й, опряна в топлата тухлена стена, като кадифена възглавница.
	Хелън завиждаше на Вив за косата й. Нейната беше светла — или по-скоро безцветна, както тя мислеше; и освен това правеше онова непростимо нещо: растеше абсолютно права. Тя я носеше на вълни, но постоянното къдрене на апарат я беше изсушило и косата й започна да цъфти. Хелън я беше ондулирала съвсем наскоро и можеше да долови слабата миризма на химикалите всеки път, когато завъртеше глава.
	Тя помисли за това, което Вив беше споделила — че е искала да бъде секретарка на адвокат. После каза:
	— Когато бях малка, аз исках да стана конярка.
	— Конярка?
	— Нали разбираш, да се занимавам с коне, понита. Никога не съм яздила в живота си. Но бях чела нещо такова, предполагам, в някой момичешки годишник или нещо подобно. Препусках нагоре-надолу по улицата и трополях с език. — Тя си спомни много ясно възбудата от това и й се прииска да се изправи, ето сега, и да препусне в лек галоп напред-назад по металната платформа. — Конят ми се казваше Флийт. Беше много бърз и много мускулест. — Тя дръпна от цигарата си, а после прибави с по-нисък глас: — Един Господ знае какво би казал Фройд за това.
	Двете с Вив се засмяха, като се изчервиха леко.
	— Когато бях наистина малка, исках да стана медицинска сестра — каза Вив. — Но като гледах майка си в болницата, се отказах… Брат ми искаше да стане магьосник — изведнъж погледът й се премрежи и тя започна да се усмихва. — Спомням си много добре. Сестра ми и аз му направихме мантия от една стара завеса. Боядисахме я черна, но разбира се, не знаехме какво правим, бяхме просто деца. Тъй че накрая се получи ужасно. Казахме му, че това е специална магьосническа мантия. А после баща ми му купи за рождения ден една от онези кутии за фокуси. Басирам се, че е струвала цяло състояние! Той получаваше всичко, което поиска, моят брат. Беше абсолютно разглезен. Едно от онези деца, които винаги когато ги вземеш в някой магазин, ще си поискат нещо. Леля ми казваше: „Можеш да заведеш Дънкан в магазин за вълнена прежда и той ще си поиска едно кълбо“. — Тя отпи от чая си и отново се засмя. — Той беше хубаво дете наистина. Баща ми му даде тази кутия, а Дънкан не можеше да повярва на очите си. Прекарваше часове да чете книгата, която я съпровождаше, и се опитваше да направи триковете. Но накрая се отказа от всичко това. Ние му викаме: „Какво има? Не ти ли хареса кутията в крайна сметка?“ А Дънкан каза, че си била добре, но той мислел, че тя ще му покаже как да прави _истински_ магии, а то било само фокуси. — Тя прехапа едната си устна и поклати глава. — Само фокуси! Бедният! Беше едва на осем години.
	— Сигурно е било чудесно да имаш малко братче — усмихна се Хелън. — Моят брат и аз бяхме на твърде близка възраст. Само се карахме. Веднъж ми върза едната плитка за дръжката на вратата и после я затръшна. — Тя докосна скалпа си. — Адски ме заболя. Исках да го убия тогава! Мисля, че щях да го направя, ако знаех как. Наистина мисля, че от децата биха излезли най-съвършени малки убийци. Какво ще кажеш?
	Вив кимна, но леко неопределено този път, и продължи да пуши цигарата си. Двете поседяха заедно в мълчание една-две минути.
	„Завесата отново се спусна“, помисли си Хелън. Беше свикнала Вив да прави това: да доверява дребни неща, да споделя спомени — и след това изведнъж да се отдръпва в себе си, сякаш беше издала твърде много. Те работеха заедно вече почти година, но всичко, което Хелън знаеше за личния й живот, бе сглобено от парченцата, от късчетата, които Вив беше изпуснала. Тя знаеше например че произходът й е съвсем обикновен; че майка й беше умряла много отдавна; че тя живееше с баща си в Южен Лондон, като му готвеше вечеря, когато се прибереше вечер вкъщи, и переше дрехите му. Не беше омъжена или сгодена, което беше странно за такова хубаво момиче. Тя никога не беше споменавала, че е загубила любим във войната, но имаше нещо — някакво разочарование, предполагаше Хелън. Някаква сивота. Пласт от скръб, тънък като пепел, точно под повърхността.
	Но най-голямата загадка беше брат й, този Дънкан. Около него витаеше нещо странно или скандално — Хелън така и не можа да разбере какво точно. Той не живееше вкъщи, с Вив и баща им, а с някакъв чичо или нещо подобно. И въпреки че изглежда беше съвсем здрав, брат й работеше (както Хелън успя да разбере) в някаква странна фабрика за инвалиди и подпомагани чрез благотворителност пациенти. Вив винаги говореше за него по много особен начин. Тя често казваше например „бедният Дънкан“, като преди минута. Но понякога в нейния тон личеше и известно раздразнение, в зависимост от настроението й: „О, той си е добре“, „Той няма представа“, „Той си живее в собствен свят“. А след това се спускаше онази завеса.
	Хелън изпитваше уважение към такива завеси. Понеже самата тя имаше едно-две неща в живота си, които предпочиташе да държи на тъмно…
	Тя отпи от чая, а после отвори чантата си и извади една плетка. През войната беше свикнала да плете чорапи и шалове за войниците; сега всеки месец изпращаше на Червения кръст колет с различни плетива, обикновено с тъмен цвят и неравна плетка. В момента работеше върху една детска вълнена шапка. Преждата й беше втора ръка, със странни възли. Това беше твърде гореща работа за лятото, но плетениците на модела бяха някак пристрастяващи. Тя бързо плъзна палеца и показалеца си по иглата за плетене, броейки безгласно бодовете.
	Вив отвори своята чанта, извади едно списание и започна да го прелиства.
	— Искаш ли да чуеш хороскопа си? — попита тя след малко. И когато Хелън кимна, каза: — Добре тогава. „Риби: Бъдете внимателни днес. Другите може да не са добронамерени към вашите планове.“ Това се отнася за онзи джентълмен от Хароу преди малко. А къде е моят хороскоп? „Дева: Очаквайте неочаквани посетители.“ Това звучи, като че ли ще хвана въшки! „Аленото ви носи късмет.“ — Тя направи гримаса. — Това е само една жена в някой офис някъде, нали така? Бих искала да имам нейната работа. — Тя прелисти още две-три страници и после протегна списанието към Хелън: — Какво ще кажеш за тази прическа?
	Хелън отново броеше бодовете.
	— Шестнайсет, седемнайсет — каза тя и хвърли бързо поглед на снимката. — Не е зле. Но не би ми се искало да я правя и развалям всеки път.
	Вив се прозя отново и отвърна:
	— Е, това е нещо, което аз наистина имам — време.
	Те прекараха още няколко минути, прелиствайки модните страници, след това погледнаха часовниците си и въздъхнаха. Хелън отбеляза един знак на хартиения модел и прибра плетката си. После си сложиха обувките, изтръскаха полите си и се покатериха обратно през перваза на прозореца. Вив изплакна чашите, после извади пудрата и червилото си и се приближи до огледалото.
	— По-добре да освежа старите военни цветове — каза тя.
	Хелън бързо гримира своето лице и след това бавно се върна в чакалнята. Там изправи купчината с „Лилипути“ и прибра чашите и чайника. После разгледа бележника на бюрото на Вив — обърна страниците, прочете имената г-н Саймс, г-н Блейк, мис Тейлър, мис Хийп… Можеше да се досети за различните разочарования, които ги бяха накарали да се обадят — изоставянето, предателствата, глождещите съмнения, апатията на сърцето.
	Тази мисъл я разтревожи. Колко ужасна беше тази работа наистина! Дори присъствието на Вив да я правеше по-поносима, колко ужасно беше да си тук, когато всичко важно за теб, истинско и значимо, бе някъде другаде, далеч…
	Тя влезе в офиса си и погледна телефона на бюрото. Не трябваше да се обажда по това време на деня, защото Джулия мразеше да я прекъсват, когато работи. Но сега, като си помисли за това, идеята я завладя — лека тръпка на нетърпение премина през нея и усети, че почти трепери физически от желание да се обади.
	„О, майната му“, помисли си тя, след това взе рязко телефона и набра своя собствен номер. Той иззвъня един, два пъти — и после се чу гласът на Джулия.
	— Ало?
	— Джулия — каза Хелън тихо. — Аз съм.
	— Хелън! Помислих, че е майка ми. Вече два пъти се обажда днес. Преди това се обадиха от централата, някакъв проблем с линията. А _преди това_ се появи един мъж на вратата, продаваше месо!
	— Какво месо?
	— Не го попитах. Котешко навярно.
	— Горката Джулия. Успя ли изобщо да напишеш нещо?
	— Ами, малко.
	— Уби ли някого?
	— Да, трябваше.
	— Така ли? — Хелън нагласи слушалката по-удобно на ухото си. — Кого? Мисис Ратиган?
	— Не, изпълнението на смъртната присъда на мисис Ратиган беше отложено. Медицинската сестра Малоун. Копие в сърцето.
	— Копие? В Хемпшир?
	— Един от африканските трофеи на полковника.
	— Ха! Това ще му даде да се разбере! Много ли беше ужасно?
	— Страшно.
	— Много кръв?
	— Кофи кръв. А какво правиш ти? Обявяваш бракосъчетанията?
	Хелън се прозя и отговори:
	— Не много, не.
	Всъщност тя нямаше нищо за казване. Просто искаше да чуе гласа на Джулия. Настъпи едно от онези шумни телефонни мълчания, изпълнени с тенекиено звучащата електрическа бъркотия от разговорите на други хора по линията. След това Джулия проговори отново, вече по-бързо:
	— Виж, Хелън, страхувам се, че ще трябва да затворя. Урсула каза, че ще се обади.
	— О — каза Хелън, внезапно станала предпазлива. — Урсула Уоринг? Така ли?
	— Просто някои досадни неща за предаването, предполагам.
	— Да. Е, добре.
	— Ще се видим по-късно.
	— Да, разбира се. Довиждане, Джулия.
	— Довиждане.
	Няколко пропуквания. След това Джулия затвори телефона и връзката прекъсна. Хелън остана за момент със слушалка до ухото, заслушана в слабото, напомнящо вятър ехо, което беше всичко, останало от прекъснатата връзка.
	Тогава тя чу Вив да излиза от тоалетната и бързо и леко остави слушалката върху вилката.


	— Как е Джулия? — реши да попита Вив, докато двете с Хелън обикаляха офиса в края на деня, като изпразваха пепелниците и си събираха нещата. — Завърши ли книгата си?
	— Не съвсем — каза Хелън, без да вдига поглед.
	— Видях последната й книга оня ден. Как се казваше? „Черните очи на…“?
	— „Светлите очи“ — каза Хелън. — „Светлите очи на опасността“.
	— Да, точно така. „Светлите очи на опасността“. Видях я в един магазин в събота. И я преместих в началото на лавицата. След това една жена започна да я разглежда.
	— Трябва да вземеш комисиона — усмихна се Хелън. — Непременно ще кажа на Джулия.
	— Да не си посмяла! — Тази идея действително се стори на Вив притеснителна. — Тя е добре, нали?
	— Да — каза Хелън, докато си обличаше палтото. За момент изглежда се поколеба, а после продължи: — Знаеш ли, има статия за нея в „Рейдио Таймс“. А в „Детектив в креслото“ ще представят книгата й.
	— Така ли? — изненада се Вив. — Трябваше да ми кажеш. „Рейдио Таймс“! Ще трябва да си купя едно на връщане вкъщи.
	— Това е само кратка статия — каза Хелън. — Но има… Има хубава малка снимка.
	По някаква причина тя не беше кой знае колко въодушевена от това, както би трябвало да бъде. Може би просто беше свикнала с тази идея. Това изглеждаше нещо невероятно на Вив — да имаш приятелка, която пише книги и снимката й излиза в списание като „Рейдио Таймс“, където щяха да я видят толкова много хора.
	Те изгасиха лампите, слязоха долу и Хелън заключи вратата. Както обикновено двете спряха за минута, за да разгледат витрината на магазина за перуки, като решаваха кои от тях биха си купили, ако имаха нужда, и се смееха на останалите. След това вървяха заедно чак до ъгъла на Оксфорд стрийт, прозявайки се, докато се разделят, и правейки физиономии при мисълта, че утре ще трябва отново да дойдат и да вършат същото още един ден, всичко отначало.
	След това Вив тръгна бавно, почти се мотаеше — разглеждаше витрините на магазините и искаше най-лошата част от часа пик да отмине, преди да се опита да хване метрото. Обикновено тя се качваше на автобус за дългото пътуване до дома си в Стретъм. Но тази вечер беше вторник, т.е. денят, в който тя хващаше метрото и отиваше до Уайт сити да пие чай с брат си. Вив мразеше метрото — ненавиждаше тъпканицата, миризмите, саждите, внезапния полъх на горещ въздух. Затова, когато стигна до Мраморната арка, вместо да слезе в метростанцията, тя тръгна през парка, вървейки по пътеката до тротоара. Паркът беше много красив под залязващото ниско слънце, с дългите сенки, синкави и хладни на вид. Тя застана до фонтана и се загледа в играта на водата. Дори седна на една пейка за минута.
	Едно момиче с бебе дойде и с въздишка се настани до нея, доволно, че ще може да си почине. То носеше на главата си шарф, останал от войната, украсен с избелели танкове и изтребители. Бебето спеше, но сигурно сънуваше нещо, защото лицето му се движеше — ту се мръщеше, ту придобиваше удивен вид; сякаш изпробваше всички изражения, които ще му бъдат нужни, когато порасне, помисли си Вив.
	Накрая тя слезе в метрото на Ланкастър гейт. Оттук й оставаха само пет спирки до Ууд лейн. Къщата на г-н Мънди се намираше на 10 минути от спирката, зад хиподрума за кучешки надбягвания. Когато течаха надбягванията, човек можеше да чуе тълпата — странен, шумен и почти плашещ звук, който сякаш се надигаше зад теб и се плискаше надолу по улиците като голяма невидима вълна. Тази вечер пистата беше тиха. По улиците играеха деца — три от тях се бяха качили на един стар велосипед и лъкатушеха наляво-надясно, вдигайки облаци прах.
	Дворната врата на г-н Мънди беше затворена с причудливо малко резе, което някак си напомняше на Вив за самия него. На входната врата имаше квадратни прозорчета. Тя застана до тях, почука леко и след момент някаква фигура се появи в дъното на коридора и се приближи бавно, с накуцване. Вив лепна на лицето усмивка — и си представи как г-н Мънди прави същото от другата страна.
	— Здравей, Вивиан. Как си, скъпа?
	— Здравейте, господин Мънди. Много добре. А вие?
	Тя пристъпи напред, като изтри краката си на рогозката от кокосови влакна.
	— Не мога да се оплача — каза г-н Мънди.
	Коридорът беше тесен и всеки път имаше момент на неловкост, когато г-н Мънди й правеше път да мине покрай него. Тя отиде до основата на стълбището и застана до поставката за чадъри, разкопчавайки палтото си. Винаги й бяха нужни една-две минути, за да свикне с тъмнината.
	— Тук ли е брат ми? — каза тя, като се огледа, примигвайки.
	— В гостната е — отвърна г-н Мънди и затвори външната врата. — Влез, скъпа.
	Дънкан вече ги беше чул да говорят и извика:
	— Вивиан ли е? Ви, ела тук при мен! Не мога да стана.
	— Прикован е за пода — усмихна се г-н Мънди.
	— Ела да видиш! — извика отново Дънкан.
	Тя бутна вратата на гостната и влезе вътре. Дънкан лежеше по корем на килимчето пред камината с една отворена книга пред себе си, а на кръста му седеше малката космата котка на г-н Мънди. Котката местеше предните си лапи, като че ли месеше тесто, изпъваше и свиваше ноктите си и мъркаше в екстаз. Щом видя Вив, тя присви очи и започна още по-бързо да меси с лапи.
	— Какво ще кажеш? — засмя се Дънкан. — Тя ме масажира.
	Вив усети г-н Мънди до себе си. Той беше дошъл да гледа и да се смее заедно с Дънкан. Смехът му беше лек и сух — старческо хихикане. И тя нямаше как да не се засмее.
	— Ти си побъркан — каза Вив.
	Дънкан започна да се надига, сякаш правеше лицеви опори.
	— Тренирам я — обясни той.
	— За какво?
	— За цирка.
	— Ще ти скъса ризата.
	— Няма значение. Гледай.
	Котката продължаваше да меси като побъркана, докато Дънкан се надигаше. Той започна да се изправя. Опита се да го направи така, че котката да успее да остане на гърба му и дори да може да пропълзи нагоре по тялото му, като се смееше през цялото време. Г-н Мънди подвикваше окуражително. Накрая обаче на котката й дойде в повече и тя скочи на пода. Дънкан изтръска панталоните си.
	— Понякога се качва на раменете ми — каза той на Вив. — Аз ходя напред-назад — нали така, чичо Хорас, — а тя стои увита около врата ми. Досущ като яката ти наистина.
	Палтото на Вив имаше малка яка от изкуствена кожа. Той дойде и я пипна.
	— В края на краищата тя наистина е скъсала ризата ти — каза Вив.
	Той се изви да погледне.
	— Е, това е само една риза. Не е нужно да бъда елегантен като теб. Нали Вив изглежда елегантна, чичо Хорас? Елегантна секретарка.
	Той й се усмихна с една от своите чаровни усмивки, а после я остави да го прегърне и да го целуне по бузата. Дрехите му ухаеха леко на нещо като парфюм — тя знаеше, че това е от фабриката за свещи, — но под този аромат той миришеше на момче. И когато Вив вдигна ръце към него, раменете му й се сториха абсурдно тесни, съставени от тънки кости. Тя си помисли за историята, която беше разказала на Хелън този следобед — за кутията за фокуси. И отново си го спомни живо като малък, как идваше в нейното и на Памела легло и лягаше между тях. Тя още можеше да почувства неговите тънички ръце и крака и челото му, което се изпотяваше, а черната му коса прилепваше за него, тънка като коприна… За момент й се прииска отново да бяха деца. Все още й се струваше крайно нелепо, че нещата се бяха развили по този начин.
	Тя свали палтото и шапката си и двамата седнаха. Г-н Мънди беше отишъл до кухнята. След минута оттам се чу как приготвя чай.
	— Би трябвало да отида и да му помогна — каза тя.
	Казваше това всеки път. А Дънкан винаги отговаряше като сега:
	— Той предпочита да го прави сам. След минута ще започне да пее. Този следобед беше на лечение. Малко по-добре е. Във всеки случай аз ще измия чашите. Кажи ми сега как си.
	Те започнаха да разменят дребните си новини.
	— Татко те поздравява — каза тя.
	— Така ли? — Това не го заинтересува много. Беше седнал само от минута, но сега се изправи възбудено и свали да й покаже нещо от една лавица. — Виж това — каза той. Беше малка медна каничка с вдлъбнатина отстрани. — Взех я в неделя, за три шилинга и шест пенса. Човекът искаше седем шилинга, но аз свалих цената. Мисля, че трябва да е от осемнайсети век. Представи си как дамите пият чай, Ви, и си сипват сметана от нея! Тогава тя ще е била посребрена, разбира се. Виж, тук е останало малко. — Той й показа следите от среброто, там, където дръжката се съединяваше с каничката. — Не е ли прекрасна? Три шилинга и шест пенса! Тази малка повреда е нищо. Можех да я изчукам навън, ако исках.
	Той завъртя доволен каничката в ръце. На Вив тя й изглеждаше като парче боклук. Всеки път, когато идваше, той й показваше някакъв нов предмет — счупена чаша, нащърбена, покрита с глазура кутийка, протъркана бархетна възглавница. Вив не можеше да не си помисли за устните, които бяха докосвали порцелана, за мръсните ръце и потните глави, които бяха протъркали възглавницата. Всъщност от самата къща на г-н Мънди я побиваха тръпки — това беше дом на стар човек, малките му стаи бяха претъпкани с големи тъмни мебели, а стените му бяха отрупани с картини. На полицата на камината имаше восъчни цветя, а под едни осрани от мухите стъклени куполи — корали. Той още ползваше газени лампи, с раздвоени фитили. Виждаха се пожълтели избледнели фотографии: г-н Мънди като строен младеж; пак той като момче, със сестра си и майка си, последната в колосана черна рокля като кралица Виктория. Всичко това беше мъртво, мъртво, мъртво. Но същевременно тук беше и Дънкан, с неговите живи черни очи и ясния му момчешки смях, чувстващ се съвсем у дома си сред всичко това.
	Тя вдигна чантата си и каза:
	— Донесох ти нещо.
	Беше консерва със свинско. Дънкан я видя и възкликна:
	— Уха!
	Той каза това с ласкавия, леко насмешлив тон, с който беше произнесъл „елегантна секретарка“ преди малко. И когато г-н Мънди докуцука с подноса за чай, Дънкан тържествено вдигна консервата.
	— Виж това, чичо Хорас! Виж какво ни е донесла Вив.
	На подноса вече имаше резени осолено говеждо. Тя им го беше донесла предишния път.
	— Бога ми, сега сме добре снабдени, не е ли така? — каза г-н Мънди.
	Те разпънаха крилата на масата и наредиха чиниите и чашите, сандвичите с домати, марулите и сметановите бисквити. След това придърпаха столовете си, изтръскаха салфетките си и започнаха да се хранят.
	— Как е баща ти, Вивиан? — запита учтиво г-н Мънди. — А сестра ти? Как е малкият дебеланко? — Той имаше предвид бебето на Памела, Греъм. — Такъв малък дебеланко, нали? Мазен като масло! Също като децата по мое време. Мислех, че са излезли от мода.
	Докато говореше, той отваряше консервата със свинско, като въртеше ключето й отново и отново с големите си тъпи пръсти, изпод които се показа една линия месо, наподобяваща тънка розова рана. Вив видя как Дънкан го наблюдава, как примига и отклони поглед. Той каза с престорена веселост:
	— Да не би да има мода и при бебетата, като при полите?
	— Ще ти кажа нещо — отвърна г-н Мънди, като изтърси свинското и изгреба с лъжица желето. — По наше време никъде не можеше да видиш детски колички. Ако видиш някъде, това беше някакво чудо. Смяташе се за голям шик. Ние превозвахме моите братовчеди в количка за въглища. Тогава обаче децата прохождаха по-бързо. Децата си изкарваха прехраната по онова време.
	— Пращали ли са те някога на комина, чичо Хорас?
	— На комина? — примига учудено г-н Мънди.
	— Това е, когато някой гадняр ти подпали клечки между пръстите, за да те накара да подрипваш чевръсто.
	— Махни ми се от главата!
	Те се засмяха. Празната консерва от свинско беше оставена встрани. Г-н Мънди си извади кърпичката и издуха носа си — кратко и силно като звук на тромпет, — след това я сгъна отново и я прибра прилежно обратно в джоба си. Той наряза на дребни парченца своите сандвичи и марули, преди да започне да ги яде. Когато Вив остави капака на бурканчето с горчица отворен, г-н Мънди го затвори. Той взе с ръка остатъците от месото и желето в чинията му, след като приключи да се храни, и ги даде на котката, като я остави да ги оближе от ръката му — тя само дето не облиза кокалчетата и ноктите му.
	Когато свърши, котката измяука за още, тънко и пискливо.
	— Звучи като карфици — каза Дънкан.
	— Карфици ли?
	— Имам чувството, че ме боде.
	Г-н Мънди не го разбра. Той се пресегна да погали главата на котката.
	— Тя ще те одраска, да знаеш, когато търпението й свърши. Нали така, котенце?
	За десерт имаше кекс. Веднага щом го изядоха, г-н Мънди и Дънкан станаха и разчистиха чиниите и чашите. Вив седеше доста напрегнато, докато ги наблюдаваше как отнасят нещата. След малко те отидоха в кухнята и я оставиха сама. Вратите в къщата бяха дебели и спираха звука. Стаята беше тиха и ужасно задушна, газените лампи съскаха, а един стар часовник в ъгъла равномерно тиктакаше. Вив си помисли, че той звучеше измъчено, сякаш механизмът му се беше вцепенил като този на г-н Мънди. Или пък сякаш се чувстваше затиснат от старомодната атмосфера като нея. Тя го свери с ръчния си часовник. Осем без двайсет… Колко бавно вървеше времето тук. Толкова бавно, колкото на работата. Това беше много нечестно! Защото тя знаеше, че по-късно, когато й потрябва, то сякаш ще лети.
	Тази вечер поне имаше някакво развлечение. Г-н Мънди влезе и седна на креслото си до огнището, както правеше винаги след вечеря. Дънкан обаче поиска Вив да го подстриже. Двамата отидоха в кухнята. Той постла пода с вестник и постави стол в средата му, напълни купа с топла вода и втъкна кърпа в яката на ризата си.
	Вив натопи един гребен във водата, намокри косата му и започна да го подстригва. За целта използваше стара шивашка ножица. Един господ знае за какво служеше тя на г-н Мънди. Може би той си шиеше дрехите сам, Вив не изключваше това. Вестникът шумолеше под краката й, докато тя се движеше насам-натам.
	— Не много късо — каза Дънкан, слушайки щракането на ножиците.
	— Стой мирен — отвърна тя и завъртя главата му.
	— Предишния път го направи много късо.
	— Правя го, както мога. Иначе има бръснарници, нали знаеш.
	— Не обичам бръснарниците. Винаги си мисля, че бръснарят ще ме нареже и ще ме сложи в някой пай*.
	[* Според популярната в Лондон градска легенда за живелия в началото на XIX в. бръснар Суийни Тодс. — Б.прев.]
	— Не ставай глупав. Защо му е да прави това?
	— Не мислиш ли, че от мен ще излезе чудесен пай?
	— Нямаш достатъчно месо за това.
	— Тогава ще направи от мен сандвич. Или ще ме сложи в една от тези малки консерви. А после… — той се обърна и я погледна дяволито.
	Тя отново изправи главата му.
	— Ще стане криво.
	— Няма значение, няма кой да я гледа. Само Лен във фабриката. Нямам никакви почитателки. Не съм като теб…
	— Ще млъкнеш ли?
	Той се засмя.
	— Чичо Хорас не може да ни чуе. Но не би имал нищо против дори ако можеше. Той не се тревожи за такива неща.
	Тя спря да го подстригва и допря върха на ножицата до рамото му:
	— Нали не си му казал, Дънкан?
	— Разбира се, че не.
	— Да не си посмял!
	— Кълна се! — той близна пръста си и докосна гърдите си, после вдигна поглед към нея все така усмихнат.
	Тя обаче не отговори на усмивката му.
	— Това не е нещо, с което да се шегуваш.
	— Ако не можеш да се шегуваш за него, защо го правиш?
	— Ако татко чуеше…
	— Ти винаги мислиш за татко.
	— Е, някой трябва да го прави.
	— Това си е твоят живот, не е ли така?
	— А така ли е? Понякога се чудя.
	Вив продължи да го подстригва мълчаливо, въпреки че не се беше успокоила и й се говореше още. Почти се надяваше, че той ще продължи да я дразни, защото тя нямаше с кого друг да споделя. Брат й беше единственият човек, на когото беше казала… Но пропусна момента. Дънкан се разсея, като наклони глава да разгледа влажните черни кичури коса на вестника под стола. Те бяха паднали като къдрици, но когато изсъхнаха, се разделиха на части и бухнаха. Тя го видя как направи гримаса.
	— Не е ли странно — каза той — колко хубава изглежда косата, когато е на главата ти, а колко ужасна става в момента, в който я отрежат. Трябва да вземеш една от тези къдрици, Ви, и да я носиш в медальон. Така би направила една истинска сестра.
	Тя отново изправи главата му, не толкова нежно като преди.
	— Ще ти покажа една истинска сестра след минута, ако не стоиш мирен.
	Той заговори с прост кокни акцент:
	— _Ох, показаха ми на мене истинска сестра!_
	Това ги накара да се разсмеят. Когато тя свърши да го подстригва, той премести стола встрани и отвори задната врата. Тя извади цигарите си и двамата седнаха на стъпалото, загледани навън, пушеха и говореха. Той й разказа за посещението си у г-н Ленард, за автобусите, които трябваше да вземат с г-н Мънди, за малките им приключения… Небето беше като вода със синьо мастило в нея, мракът се спускаше, звездите се появяваха една по една. Почти новата луна представляваше много тънък и съвършен полумесец. Малката котка се появи, отърка се в краката им, а после легна по гръб и започна да се извива, отново изпаднала в екстаз.
	След това г-н Мънди излезе от гостната — навярно за да види какво правят, помисли си Вив. Сигурно ги беше чул да се смеят през прозореца. Той видя косата на Дънкан и каза:
	— Честно казано, това вече е малко по-добре от прическите, които ти правеше господин Суит!
	Дънкан стана и започна да почиства кухнята, като нави на руло вестника с косата в него.
	— Господин Суит обичаше да те клъцне тук-там с ножицата просто за забавление — отговори Дънкан и потри врата си. — Казваха, че веднъж отрязал ухото на един човек!
	— Това са празни приказки — отвърна г-н Мънди успокоително. — Затворнически приказки и нищо повече.
	— Е, един човек ми каза така.
	Те се разправяха за това още една-две минути. Вив имаше чувството, че го правят едва ли не нарочно — преструват се, по един донякъде забавен начин, защото тя е тук. Колко хубаво щеше да е, ако г-н Мънди беше излязъл! Но той не можеше да остави Дънкан сам и за минута. На нея й харесваше как седяха на стъпалото и гледаха потъмняващото небе. Но не можеше да търпи, когато те започнеха да говорят толкова лекомислено за затвора и прочие. От това направо й се искаше да скърца със зъби. Близостта и нежността, които чувстваше към Дънкан преди минута, започнаха да отслабват. Тя си помисли за баща им. Усети, че мисли с неговия глас. Докато Дънкан се движеше грациозно в кухнята, тя погледна подстриганата му чернокоса глава, тънкия му врат, лицето му, хубаво като на момиче, и си каза почти горчиво: „Гледай ти, след всичко, което ни причини, на него изобщо не му личи!“
	Тя предпочете да се върне в гостната и да допуши цигарата си там сама.
	Нямаше никакъв смисъл да се ядосва. Това щеше да я изтормози, както беше изтормозило баща й. А тя имаше и други неща, за които да мисли. Дънкан направи още чай и те се заслушаха в една програма по радиото. Както всяка седмица, в девет и петнайсет Вив си облече палтото и си тръгна. Дънкан и г-н Мънди застанаха на външната врата да я изпратят, като стара женена двойка.
	— Не искаш ли брат ти да те съпроводи до спирката? — питаше я винаги г-н Мънди.
	А Дънкан отговаряше преди нея, малко пренебрежително:
	— О, тя си е добре и така. Нали, Вив?
	Но тази вечер той освен това я целуна, сякаш разбираше, че я беше ядосал.
	— Благодаря за подстригването — каза Дънкан тихо. — Благодаря и за свинското. Само се шегувах преди малко.
	Докато се отдалечаваше, тя се обърна назад два пъти и ги видя все още там, загледани след нея. Следващия път, когато погледна, вратата беше затворена. Тя си представи г-н Мънди с ръка на рамото на Дънкан. Представи си ги как се връщат бавно в гостната — Дънкан на едното кресло, г-н Мънди на другото. Отново почувства задушната, обгръщаща те като вълнена дреха атмосфера на къщата и тръгна по-бързо — изведнъж се усети ободрена от приятно хладния вечерен въздух и от отчетливия звук на токчетата си по тротоара.
	Понеже вървеше бързо, стигна до спирката на метрото твърде рано. Трябваше да стои в чакалнята, докато влаковете идваха и заминаваха, и се чувстваше ужасно беззащитна в суровата мъртва светлина. Едно момче се опита да привлече погледа й. „Хей, красавице“, повтаряше той и постоянно минаваше напред-назад покрай нея, пеейки. За да се махне от него, тя отиде до щанда за вестници. И докато разглеждаше лавицата със списанията, изведнъж си спомни какво й беше казала Хелън този следобед за „Рейдио Таймс“. Тя свали един брой, отвори го и почти веднага намери статията, озаглавена:
C>
	„ОПАСНИ ПОГЛЕДИ“
	„Урсула Уоринг за сензационния нов роман на Джулия Стендинг «Светлите очи на опасността», представен в «Детектив в креслото» в петък вечер от 10:10 (забавна програма).“
C$
	Статията беше дълга няколко колонки и представяше романа в много ласкава светлина. Над нея имаше снимка на самата Джулия, с леко наклонено настрани лице и наведени надолу очи, опряла с ръце главата си под брадичката.
	Вив гледаше снимката с лека неприязън — веднъж тя беше срещнала Джулия, на улицата пред офиса, и не я беше харесала. Тя изглеждаше твърде умна, като се ръкува с Вив, когато Хелън ги запозна, но не каза „Как сте?“ или „Приятно ми е да се запознаем“, или нещо подобно. Вместо това каза хладно, сякаш познаваше Вив от години:
	— Добре ли мина денят? Оженихте ли една купчина хора?
	— По-скоро ги баламосвахме — отвърна Вив.
	Джулия се засмя сдържано, сякаш това беше нейна собствена шега, и каза:
	— Да, наистина…
	Гласът й беше много изискан, но въпреки това тя говореше леко на жаргон: „оплескахме плановете си“, „изкуфял“. Какво изисканата Хелън харесваше толкова много в нея, Вив не можеше да си представи. Но пък това си беше тяхна работа. Тя престана да мисли по този въпрос.
	Вив остави списанието обратно на лавицата и се отдалечи. Момчето, което пееше заради нея, беше изчезнало. Часовникът показваше десет и двайсет и осем. Тя мина през чакалнята, но не към коловозите, а обратно към входа на спирката. Застана до една колона и се загледа навън към улицата, като се уви по-плътно с палтото, защото от дългото стоене в станцията на метрото й беше станало студено.
	Минута по-късно една кола се приближи бавно до тротоара. Тя спря няколко метра по-нататък, малко встрани от мястото, където падаше най-ярката светлина от метростанцията. Вив видя шофьора, докато колата преминаваше — навел и обърнал встрани глава, той се опитваше да я разгледа. Той изглеждаше напрегнат, отчаян и хубав — тя усети, че изпитва към него това, което чувстваше към Дънкан малко по-рано вечерта. Същата смесица от любов и раздразнение. Но тук имаше и един нюанс на възбуда, която сега се засили. Вив погледна в двете посоки по улицата и след това изтича до вратата на колата. Реджи се наведе и я отвори. А когато тя влезе вътре, той се наклони към лицето й и я целуна.


	Обратно в Лавендър хил, Кей продължаваше да върви. Тя крачеше кажи-речи вече цял следобед и вечер. Бе направила голям кръг от Уондзуърт до Кенсингтън, оттам до Чизуик, през реката до Мортлейк и Пътни, и сега обратно към г-н Ленард. Беше на две-три пресечки от вкъщи. През последните няколко минути вървеше редом и разговаряше с едно светлокосо момиче. То обаче не беше кой знае какъв събеседник.
	— Учудвам се, че можете да вървите толкова бързо на такива високи токчета — каза Кей.
	— Човек свиква, предполагам — отговори безгрижно момичето. — Не е много трудно. Ще се изненадате, ако опитате. — Тя не гледаше към Кей, а напред по улицата. Каза, че има среща с приятелка.
	— Чувала съм, че това е толкова добро упражнение — продължи Кей, — колкото язденето на кон. Че е добре за формата на краката.
	— Не бих могла да кажа нищо.
	— Е, навярно приятелят ви би могъл.
	— Може да го попитам.
	— Чудя се, че още не ви го е казал.
	Момичето се засмя:
	— Обичате да се чудите, не е ли така?
	— Човек се замисля за едно друго, като ви гледа, това е всичко.
	— Така ли?
	Момичето се обърна към Кей и за секунда срещна погледа й, като се намръщи, понеже не разбра, изобщо не й беше ясно за какво става дума…
	— Ето я приятелката ми! — каза после тя и вдигна ръка за поздрав към едно друго момиче от отсрещната страна на улицата, отиде още по-бързо до ръба на тротоара, огледа се бързо наляво и надясно и след това изтича през пътя. Върховете на обувките й с високи токчета бяха светли на цвят. Те просветваха по начин, който напомни на Кей проблясванията на бялата козина по задниците на подскачащи зайци.
	Тя не каза „довиждане“, „до скоро“ или нещо такова, нито се обърна назад. Вече беше забравила за Кей. Хвана под ръка другото момиче, завиха по улицата и се изгубиха.


>>	2.

	— Къде е твоята любима? — обърна се Лен към Дънкан през работната маса във фабриката за свещи в Шепърд Буш. Той имаше предвид мисис Александър, собственичката. — Закъснява днес. Да не сте се спречкали нещо?
	Дънкан се усмихна и поклати глава, в смисъл „глупости“.
	Лен обаче не му обърна никакво внимание. Той бутна с лакът жената, която седеше до него, и каза:
	— Дънкан и мисис Александър са имали кавга. Мисис Александър е хванала Дънкан да заглежда друго момиче!
	— Дънкан е истински разбивач на сърца — отвърна жената весело.
	Дънкан отново поклати глава и продължи с работата си.
	Беше събота сутрин. Дванайсетте души на работната маса правеха къси дебели свещи, като вкарваха фитили и метални подпори в малки парчета восък, които после слагаха в огнеупорни чашки, готови за опаковка. В центъра на работната маса вървеше трансмисионен ремък, който отнасяше готовите свещи до чакащата в края количка. Ремъкът се движеше на колелца и издаваше съответния звук, като същевременно ритмично проскърцваше, не много шумно наистина, но когато това се съчетаеше със съскането и тракането на машините за свещи в другата половина на помещението, вече трябваше да повишаваш гласа си неестествено високо, ако искаш да говориш със съседа си. За Дънкан беше по-лесно да се усмихва и да жестикулира. Понякога не казваше нито дума в продължение на часове.
	Лен, от друга страна, не можеше да мълчи. След като не успя да се забавлява за сметка на Дънкан, той започна да събира излишните парченца восък. Дънкан го наблюдаваше как започна да ги притиска едно към друго, като ги моделира и оформя в нещо, което след минута вече изглеждаше фигура на жена. Работеше доста сръчно, със съсредоточен израз на лицето, със сбърчени вежди и издадена напред долна устна. Фигурката ставаше все по-гладка и по-закръглена в ръцете му. Той й направи грамадни гърди и бедра и развята коса, показа я на Дънкан и каза:
	— Това е мисис Александър! — След това обаче промени решението си и извика нататък по работната маса на едно момиче: — Уини! Това си ти, виж!
	Той вдигна фигурката и я накара да върви и да върти бедра.
	Уини изпищя. Тя беше момиче с деформирано лице — сплескан нос и прещипана заешка уста, и на всичко отгоре със също толкова прещипан носов говор.
	— Вижте какво е направил! — каза Уини на приятелките си.
	Другите момичета погледнаха и се разсмяха.
	Лен добави още восък към фигурката — към гърдите и задника й — и започна да я движи още по-префърцунено.
	— Ох, мили! Ох, мили! — каза той като замаяна жена. А после извика на Уини: — Така вървиш ти, когато си с господин Чемпиън! — Г-н Чемпиън беше старшият майстор във фабриката, добродушен човек, когото момичетата по-скоро тероризираха. — Така правиш ти. Аз те чух! А това е, което прави господин Чемпиън. — Той взе фигурката в извивката на лакътя си и страстно я целуна. Накрая сложи пръст между краката й и се престори, че я гъделичка.
	Уини отново изпищя. Лен продължи да гъделичка фигурката и да се смее, докато една от по-възрастните жени не му каза остро да спре. Тогава смехът му се превърна по-скоро в хихикане. Той намигна на Дънкан.
	— Иска да е на нейно място, това е всичко — каза той тихо, за да не може жената да го чуе. После натисна восъчната фигура така, че тя изгуби формата си, и я хвърли в количката за отпадъци.
	Той винаги се хвалеше насаме пред Дънкан за момичетата. Това беше всичко, за което говореше.
	— Мога да имам тази Уини Мейсън, ако искам — беше казвал той неведнъж. — Но какво мислиш, че ще е да целуваш устата й? Според мен това ще е като да целуваш маймунски гъз.
	Той твърдеше, че често води момичета в Холанд парк и прави там любов с тях през нощта. Описваше всичко с изразителни гримаси и намигвания. Винаги говореше с Дънкан така, сякаш той, Лен, беше по-големият от двамата. А беше само на шестнайсет. Имаше луничаво мургаво циганско лице и розова, пълна, лъскава като атлаз уста. Когато се усмихваше, зъбите му изглеждаха много бели и гладки в тази уста, на фона на тена и луничките на бузите му.
	Сега Лен седеше с ръце на тила, люлеейки се на двата задни крака на кръглото си столче. Той се огледа мързеливо из цеха за свещи, търсейки нещо за развлечение. След минута се наклони напред възбуден и извика надолу по работната маса:
	— Ето я мисис А, вижте я, идва. Води двама типове с нея!
	Продължавайки да работят, жените обърнаха глави да видят какво става. Те бяха благодарни за всяко прекъсване на всекидневната рутина. Предишната седмица в сградата беше влязъл гълъб и те обикаляха из цеха и крещяха почти един час, използвайки максимално тази разсейваща случка. Сега две от тях дори станаха, за да видят по-добре мъжете с мисис Александър.
	Дънкан ги гледаше как надничат, докато любопитството им не му подейства заразително. Той също се обърна на столчето си да погледне. Видя мисис Александър да върви към най-голямата машина за свещи, крачейки пред един висок, светлокос мъж, и друг, който беше по-тъмен и по-нисък. Светлокосият мъж стоеше с гръб към Дънкан и кимаше. От време на време си записваше нещо в малък бележник. Другият човек носеше фотоапарат. Той не се интересуваше как работи машината, а обикаляше наоколо, търсейки ъгъла, от който най-добре ще може да я заснеме, заедно с работника до нея. Накрая направи една снимка, после друга. Светкавицата на фотоапарата проблясваше като бомба.
	— Производителност на труда — каза Лен авторитетно. — Бас ловя, че са от отдела за… Гледайте, идват насам!
	Той отново се наведе над работната маса, взе едно парче восък и фитил и започна да ги съединява с изражение на огромна съсредоточеност и трудолюбие. Момичетата млъкнаха и заработиха живо като преди. Но когато видяха фотографа да идва доста преди мисис Александър и другия мъж, те започнаха дръзко да вдигат глави една по една. Фотографът запали цигара, като в това време фотоапаратът се люлееше на рамото му на своя ремък.
	Уини му извика:
	— Няма ли да ни заснемете?
	Фотографът я огледа. Той погледна и момичетата, които седяха до нея — едната с изгорено лице и ръце с лъскави белези, другата почти сляпа.
	— Добре — каза той.
	Изчака ги да приближат глави и да се усмихнат, после вдигна фотоапарата си и притисна око към него. Но само се престори, че е направил снимка. Натисна бутона до средата и щракна с език.
	Но момичетата протестираха:
	— Лампата не светна!
	— Светна си тя — отговори фотографът. — Тази е специална, невидима лампа. С рентгенови лъчи. Вижда през дрехите.
	Това толкова очевидно беше измислица, целяща да залъже простите момичета, които му се натрапваха да им прави снимка, че Дънкан почти се почувства неудобно. Но самата Уини и другите момичета запищяха от смях. Дори по-възрастните жени се разсмяха. Те още се смееха, когато мисис Александър пристигна със светлокосия мъж.
	— Е, дами — каза тя с добре поставения си аристократичен глас, — какво е всичко това?
	— Нищо, мисис Александър — изхихикаха момичетата.
	След това фотографът сигурно намигна или направи някакъв жест, защото те отново се разсмяха. Мисис Александър почака, но накрая разбра, че няма да я включат в шегата. Тогава тя насочи вниманието си към Дънкан:
	— Как си, Дънкан?
	Дънкан изтри ръце в работната си престилка и бавно се изправи. Той беше известен в цялата фабрика като един от любимците на мисис Александър. Хората си говореха пред него: „Мисис Александър ще остави на Дънкан всичките си пари! Ти по-добре се дръж любезно с Дънкан Пиърс, че един ден той ще ти бъде шеф!“ Понякога, за тяхно удоволствие, Дънкан им пригласяше, предизвиквайки така голям смях. Но винаги изпитваше известно неудобство, когато мисис Александър го отделяше от другите. Днес почувства това неудобство още по-силно, защото тя беше довела със себе си и своите посетители и очевидно смяташе да им го представи като неин „образцов работник“.
	Мисис Александър обърна глава, търсейки светлокосия мъж, който още записваше нещо в бележника си за машината за свещи. Тя се протегна, докосна го леко по ръката и каза:
	— Може ли да ви покажа…
	Момичетата по протежението на работната маса бяха престанали да хихикат, насочили поглед насам в очакване. Мъжът се приближи и вдигна глава от бележника си.
	— Това е нашето малко отделение за дебели свещи — каза му мисис Александър. — Може би Дънкан ще ви обясни процеса. Дънкан, това е…
	Мъжът обаче се беше заковал на място и го гледаше така, сякаш не вярваше на очите си. После се ухили.
	— Пиърс! — възкликна той, като прекъсна мисис Александър. След това, като забеляза неразбиращия поглед на Дънкан, каза: — Не ме ли позна?
	Дънкан се вгледа внимателно в лицето му и накрая го позна. Името на този човек беше Фрейзър, Робърт Фрейзър. Навремето двамата бяха съкилийници в затвора.
	Дънкан беше твърде поразен, за да каже каквото и да било. За миг той се почувства хвърлен обратно в света на техния някогашен затворнически корпус — с неговите миризми, с приглушените, кънтящи звуци, с гнетящата тъга, страх и скука… Сякаш го поляха със студен, а после с врял душ. Той усещаше, че всички го гледат, и се почувства като уловен в капан: уловен от Фрейзър, от една страна, а от друга — от мисис Александър, Лен и момичетата.
	Фрейзър обаче се разсмя. Той изглежда усещаше неловкостта на ситуацията не по-малко от Дънкан, но можеше да я приеме като страхотна шега.
	— Срещали сме се и преди! — каза Фрейзър на мисис Александър. — Познавахме се — той погледна за момент Дънкан в очите, — е, преди години.
	Дънкан си помисли, че мисис Александър изглежда почти обезпокоена. Фрейзър обаче не забелязваше това. Той продължаваше да се хили на Дънкан. После му протегна официално ръка, но с другата го потупа дружески по рамото.
	— Изглеждаш същият! — каза той.
	— А ти не — успя накрая да проговори Дънкан.
	Фрейзър беше възмъжал. Дънкан го беше видял за последно, когато той беше на двайсет и две — мършав, бледен и ръбат, с пъпки по брадичката. Сега Фрейзър навярно бе почти на двайсет и пет, с други думи малко по-голям от него, но пълна негова противоположност — с широки рамене, за разлика от тесните на Дънкан, загорял от слънцето и изглеждащ невероятно здрав и в добра форма. Беше облечен в панталони от рипсено кадифе, риза с отворена яка и кафяво сако от туид с кожени кръпки на лактите. Носеше чанта с ремък през гърдите, като планинар. Светлата му коса беше дълга (Дънкан, разбира се, го беше виждал само остриган) и много добре измита, тъй че често, поради енергичността на жестовете му, някой кичур падаше над очите му и той го отмяташе назад с ръка. Ръцете му бяха загорели като лицето му. Ноктите му бяха отрязани много късо, но лъщяха като лакирани.
	Той имаше толкова възмъжал и уверен вид и изглежда се чувстваше толкова удобно в ежедневните си дрехи, че отгоре на всичко Дънкан изведнъж се засрами от него. В нервността си той се усмихна, почти се засмя. Виждайки го, неразбиращата мисис Александър също се усмихна.
	— Мистър Фрейзър е дошъл да пише за вас, Дънкан — каза тя.
	При тази новина той сигурно е изглеждал шокиран, защото Фрейзър каза бързо:
	— Пиша статия за фабриката за един от илюстрованите седмичници, това е всичко. С това се занимавам сега, такива неща. Мисис Александър беше така любезна да ме разведе наоколо. Нямах представа… — За пръв път широката му усмивка угасна. Той изглежда накрая разбра какво прави при тази работна маса и какъв беше Дънкан. — Нямах представа, че ще те срещна — довърши Фрейзър. — Откога си тук?
	— Дънкан е при нас от почти три години — каза мисис Александър, когато той се поколеба да отговори.
	Фрейзър кимна и си записа това.
	— Той е един от най-добрите ни работници… Дънкан, след като ти и мистър Фрейзър сте такива стари приятели, защо не му покажеш каква е работата ти? Мистър Фрейзър, може би вашият човек ще направи снимка.
	Фрейзър се огледа малко разсеяно и фотографът пристъпи напред. Той направи няколко крачки и отново вдигна апарата до окото си, нагласявайки обектива, докато Дънкан с нежелание взе едно парче восък и започна да обяснява за фитилите, металните подпори и огнеупорните чашки. Направи го неумело. Когато светна светкавицата на фотоапарата, той мигна и за секунда забрави мисълта си. Междувременно Фрейзър кимаше и се усмихваше, напрягайки слух, за да го чува добре, и се взираше с неизменен, задълбочен интерес във всяко ново нещо, което му беше посочвано. Един-два пъти отметна кичура измита коса, който падаше над очите му.
	— Разбирам как става — каза той. — Да, разбрах. Естествено.
	На Дънкан му беше нужна само минута, за да обясни цялата работа. Той сложи свещта, която беше направил, на плъзгащия се трансмисионен ремък в средата на работната маса и тя беше отнесена до количката в края му.
	— Това е всичко — каза Дънкан.
	Мисис Александър се приближи. През цялото време тя се въртеше наоколо с леко разочарования вид на родител, който е видял как детето му обърква репликите си в училищната пиеса. Но сега каза, сякаш беше доволна:
	— Ето. Съвсем прост процес. И всяка една от нашите малки свещи, нали разбирате, се прави на ръка. Предполагам, не се сещаш колко си направил, откакто си тук, Дънкан?
	— Всъщност не — отговори Дънкан.
	— Не… Но сигурно се справяш добре, надявам се. А как е колекцията? — сети се тя как да спаси положението. После се обърна към Фрейзър и каза: — Сигурно знаете, мистър Фрейзър, че Дънкан е голям колекционер на антики.
	Фрейзър, изглеждащ отчасти смутен и отчасти развеселен, призна, че не знае това.
	— О! — каза мисис Александър с голям ентусиазъм. — О, но това е негово голямо хоби! Какви хубави неща открива! Аз го наричам напаст за търговците. Каква е последната ти находка, Дънкан?
	Дънкан видя, че няма измъкване. Той й разказа по доста скован начин за каничката за сметана, която беше показал на Вив у г-н Мънди по-рано тази седмица.
	Мисис Александър разтвори широко очи. Като изключим факта, че говореше по-високо, за да надвика грохота и тракането на фабриката, тя изглеждаше така, сякаш в този момент е на чаено парти.
	— Три шилинга и шест пенса, казваш? Трябва да съобщя това на моята приятелка мис Мартин. Старото сребро е нейната голяма страст, тя ще полудее от завист. Трябва да донесеш малката каничка, Дънкан, и да ми я покажеш. Ще го направиш ли?
	— Да — каза Дънкан. — Ако искате.
	— Да, направи го… А между другото, как е чичо ти? Дънкан се грижи много за чичо си, мистър Фрейзър…
	Когато чу това, Дънкан потрепна и направи крачка назад почти паникьосан. Мисис Александър видя изражението на лицето му и го разтълкува погрешно. Тя се засмя и го потупа по рамото:
	— Ето че те притесних. Ще те оставя на твоите свещи. — Тя кимна към другите надолу по работната маса: — Как си, Лен? Наред ли е всичко, Уини? Мейбъл, говори ли с мистър Грийнинг за столчето си? Добро момиче! — Тя отново докосна ръката на Фрейзър: — Искате ли да ме последвате сега до опаковъчната, мистър Фрейзър?
	Фрейзър отвърна, че ще я последва само след момент.
	— Първо искам да си запиша нещо тук — каза той. И след като я изчака да тръгне, започна бързо да пише нещо в бележника си. Докато го правеше, той се приближи до Дънкан и каза с извинителен глас: — Трябва да тръгвам, Пиърс, както виждаш. Но погледни тук. Това е адресът ми. — Той скъса страницата и му я подаде. — Ще ми се обадиш ли? По някое време тази седмица? Ще го направиш ли?
	— Ако искаш — каза Дънкан.
	— Добро момче — ухили му се отново Фрейзър. — Тогава ще можем да говорим, както трябва. Искам да знам всичко, което правиш. — Той тръгна, почти неохотно, и добави: — Всичко!
	Дънкан наведе глава, за да издърпа кръглото си столче. Когато отново я вдигна, Фрейзър, фотографът и мисис Александър тъкмо излизаха от вратата, която водеше към съседната постройка.
	Момичетата започнаха да се смеят отново в момента, в който се затвори вратата. Уини извика към него с прещипания си глас:
	— Какво ти даде той, Дънкан? Адреса си? Ще ти дам пет шилинга за него!
	— Аз ще ти дам шест! — каза момичето до нея.
	Тя и още едно момиче станаха и се опитаха да грабнат листа от него. Той ги отблъсна, като започна да се смее, облекчен, че те бяха решили да погледнат на цялата работа в този дух, а не в друг. Лен каза за Фрейзър:
	— Видя ли как ти се подмазваше, Дънкан? Разбрал е, че те чака повишение. Откъде го познаваш?
	Дънкан още отблъскваше момичетата и не отговори. Когато те престанаха да го дразнят и се заеха с други неща, парчето хартия с адреса на Фрейзър вече беше станало почти на топка. Той го сложи в джоба на престилката си, на самото му дъно, да не би случайно да изпадне, но през следващия час и нещо продължаваше крадешком да плъзга ръка към него, сякаш за да се увери, че то още е там. Това, което наистина му се искаше да направи, беше да го извади и да го разгледа добре. Но не искаше това да става пред толкова много хора. Накрая вече не можеше да търпи повече и когато се появи мистър Чемпиън, Дънкан поиска разрешение да отиде до тоалетната. Той влезе в една от кабинките, заключи вратата, извади листа от джоба си и го изглади.
	Докато правеше това, Дънкан се вълнуваше повече, отколкото когато говореше с Фрейзър лице в лице. Тогава се смути твърде много, но сега фактът, че Фрейзър се беше появил и бе толкова любезен с него, като дори си бе дал труда да му напише адреса си и да каже „Ще ми се обадиш ли? Ще го направиш ли?“ — този факт му се стори чудесен. Адресът беше във Фулъм, не много далеч оттук. Дънкан го погледна и започна да си представя какво би било, ако отиде там, да речем, някоя вечер. Представи си как пътува дотам. Помисли си кои дрехи ще облече — не тези, които носеше сега, вмирисани на стеарин и тежък парфюм, а едни хубави панталони, риза с отворена яка и елегантно сако. Представи си как ще се срещне с Фрейзър, когато последният отвори вратата. „Здравей, Фрейзър“, щеше да каже той равнодушно. А Фрейзър щеше да извика от учудване и възхищение: „Пиърс! Най-после изглеждаш като истински мъж, сега, когато си извън тази проклета фабрика!“ „О, фабриката“, щеше да отвърне Дънкан и да махне с ръка. „Ходя там само като услуга на мисис Александър…“
	Той продължи да мечтае така пет-десет минути, разигравайки във въображението си отново и отново сцената, как се появява на вратата на Фрейзър. Но не можеше добре да си представи какво щеше да стане, след като той го поканеше вътре. Въпреки че всъщност нямаше намерение някога да отиде до дома му, продължаваше да си представя как го прави. Макар една част от него да казваше: „Фрейзър всъщност не иска да те вижда. Даде ти адреса си само от учтивост. Той е човек, който получава голямо удоволствие от малките неща за минута-две, а после напълно забравя за тях…“
	Чу как се отваря вратата на тоалетната и после гласа на г-н Чемпиън:
	— Всичко наред ли е, Дънкан?
	— Да, мистър Чемпиън! — извика той и пусна водата.
	Погледна отново листа в ръката си. Не знаеше какво да прави с него. Накрая го скъса на дребни парченца и ги пусна в малкия водовъртеж в тоалетната.


	— Трябва ли да се въртиш така, скъпа? — каза Джулия.
	Хелън премести рамото си и каза с прекъсвания:
	— Тези кранове. Този е леден. А другият направо те изгаря.
	Те лежаха заедно във ваната. Правеха това всяка събота сутрин. Редуваха се коя ще е с глава в далечния, спокоен край на ваната и тази седмица беше ред на Джулия. Тя лежеше с разперени ръце, с отпусната назад глава и затворени очи. Беше завързала косата си с кърпа, но няколко кичура бяха паднали и плъзгащата се по тях вода ги бе прилепила към челюстта и шията й. Мръщейки се, тя ги тикна обратно зад ухото си.
	Хелън отново се раздвижи, след това намери една почти удобна поза и се успокои, наслаждавайки се накрая на приятното пълзене на топлата вода под мишниците й, по слабините й, по всички извивки и вдлъбнатини в тялото й. Тя сложи дланите си върху водата, сякаш проверяваше тяхната чувствителност.
	— Виж, при краката ни всичко се е смесило — каза тя тихо.
	Двете с Джулия винаги говореха тихо, когато вземаха вана. Те споделяха банята със семейството, което живееше в сутерена на къщата. Всички имаха установено време за баня, така че нямаше голяма опасност да ги уловят. Но керамичните плочки на стените сякаш усилваха звука и Джулия смяташе, че гласовете им, плискането на водата, търкането на краката им във ваната можеше да се чуват в стаите отдолу.
	— Виж колко е тъмна кожата ти в сравнение с моята — продължи Хелън. — Наистина ти си мургава като гъркиня.
	— Предполагам, че изглеждам по-тъмна от водата — отговори Джулия.
	— Защо тогава не прави мен по-тъмна? — попита Хелън. Тя разтърка розово-жълтата плът на стомаха си. — А изглеждам като пресовано месо.
	Джулия отвори очи и погледна за кратко бедрата на Хелън.
	— Изглеждаш като момиче от картина на Енгр* — отвърна тя утешително.
	[* Жак Огюст Доминик Енгр (1780–1867), френски художник. — Б.прев.]
	Джулия беше пълна с двусмислени комплименти като този. „Приличаш на жена от съветски плакат“, бе казала тя неотдавна, когато Хелън се беше върнала от магазина с две издути пазарски мрежи. Тогава тя си представи мускули, квадратни челюсти и мъхнати устни, а сега си помисли за одалиските с разлети задници. Сложи ръка на крака на Джулия. Той изглеждаше малко груб, понеже бе обрасъл със ситни косъмчета, но това беше интересно за дланта. Пищялът й беше тънък и приятен на пипане. На глезена й изпъкваше една вена, издута от топлината. Хелън започна да я изучава, натисна я и видя как тя се огъна надолу. Тя си помисли за кръвта, която течеше вътре, и потръпна леко. После плъзна ръка от глезена към стъпалото и започна да го разтрива.
	— Много е приятно — усмихна се Джулия.
	Стъпалата й бяха широки и груби — типични стъпала на англичанка, помисли си Хелън — и единствената наистина непривлекателна част от цялото тяло на Джулия. По тази причина тя проявяваше към тях особено внимание. Сега подръпна бавно пръстите, след това прокара пръстите на ръцете си между тях. Допря ги с длан и леко ги натисна. Джулия въздъхна от удоволствие. Един кичур от косата й отново падна и пак залепна за гърлото й — черен, гладък и блестящ като водорасло или къдрица от главата на морска сирена. Хелън се запита защо сирените, които виждаш в книгите или филмите, винаги са със златноруса коса. Напротив, тя беше сигурна, че една истинска морска сирена непременно ще бъде чернокоса като Джулия. Истинската сирена би била странна, плашеща — нищо подобно на актриса или манекенка.
	— Радвам се, че имаш стъпала, а не опашка, Джулия — каза тя, разтривайки с палец свода на стъпалото й.
	— Така ли, мила? Аз също.
	— Гърдите ти обаче биха изглеждали много хубави в сутиен от миди. — Тя се усмихна. Беше си спомнила една шега. — Какво казал сутиенът на шапката? — попита тя Джулия.
	Джулия помисли малко.
	— Не знам. Какво?
	— „Ти продължавай напред, а аз ще повдигна тези двете.“
	Те се засмяха — не толкова на шегата, колкото на глупостта да Хелън да я каже. Джулия още бе отметнала глава назад и от това смехът й, заседнал в гърлото, изглеждаше звънлив, детски и мил — съвсем не като нейния конвенционален „светски“ смях, който винаги се струваше на Хелън малко сух. Джулия сложи ръка на устата си, за да заглуши звука. Коремът й затрепери, докато тя се смееше, а пъпът й се сви.
	— Пъпът ти ми намига — каза Хелън, като продължи да се смее. — Изглежда ужасно нахален. „Нахалният пъп“, това звучи като име на крайбрежна кръчма, не е ли така? — Тя премести крака и се прозя. Беше се уморила да масажира стъпалото на Джулия и го пусна. — Обичаш ли ме, Джулия? — прошепна тя, докато се настаняваше по-удобно.
	Джулия отново затвори очи.
	— Разбира се, че те обичам — каза тя.
	След това известно време те лежаха мълчаливо. Тръбите проскърцваха, докато изстиваха. От някаква скрита част на водопроводните тръби се чуваше едно постоянно „кап, кап“. От сутерена долиташе тупкащ звук, когато мъжът, който живееше там, минаваше с тежки стъпки от една стая в друга. Скоро те го чуха да вика на жена си или дъщеря си: „Не, глупава кучко!“
	— Пфу! Този отвратителен мъж! — Джулия отвори очи и извика тихо: — Хелън, как не те е срам!
	Защото Хелън беше навела глава през ръба на ваната и се опитваше да чуе нещо. Тя махна с ръка на Джулия да млъкне. „Да ти го вкарам отзад!“, чуха те мъжа да казва — израз, който той обичаше и използваше често. След това се чу нещо като жужене на комар — това беше всичко от отговорите на жена му, което достигаше до тях.
	— Хелън, престани! — каза Джулия неодобрително.
	Хелън покорно се върна във ваната. Понякога, ако крясъците започваха, когато беше сама, тя стигаше дотам, че коленичеше на килима, вдигаше косата си и слагаше ухо на пода. „Ще свършиш като онези шибани скопени моми горе!“, чу тя веднъж мъжът да вика, докато подслушваше така. Не каза на Джулия.
	Днес гласът му ехтя минута-две, после затихна. Една врата се затръшна. От това подскочиха ножиците, пинсетите и кутийката със самобръсначката, които Хелън и Джулия бяха донесли в банята.
	Беше единайсет и половина. Те възнамеряваха да прекарат един свободен ден на пикник и четене на книги в Риджънтс парк. Живееха доста близо до него, на една от улиците източно от Еджуеър роуд. Хелън полежа още малко, докато водата не започна да изстива. След това седна и се изми, при което се обърна несръчно настрани, за да може Джулия да сапуниса гърба й и да го изплакне. После тя направи същото за Джулия. Но когато Хелън стана и излезе от ваната, Джулия отново се отпусна в нея, опъна се в освободилото се пространство и се усмихна доволно като котка.
	Хелън я разгледа за няколко секунди, после се наведе и я целуна, харесвайки вида и усещането от плъзгавите, топли и ухаещи на сапун устни на Джулия.
	Тя облече халата си, отвори вратата и се ослуша, за да се увери, че в коридора няма никой. След това изтича леко до стълбите. Дневната им беше на този етаж, до банята. А кухнята и спалнята бяха на горния.
	Тъкмо се беше облякла и сресваше косата си пред огледалото в спалнята, когато дойде и Джулия. Хелън я гледаше в стъклото как небрежно се напудри с талк, после дръпна кърпата от главата си, тръгна гола из стаята и си взе гащи, дълги чорапи, жартиери и сутиен. Остави кърпата си при купчината дрехи върху възглавниците, които образуваха нещо като малка пейка до прозореца. Почти веднага кърпата се плъзна на пода, повличайки със себе си един чорап и комбинезон.
	Именно това място за сядане до прозореца беше едно от нещата, което ги беше привлякло към къщата, когато я видяха за пръв път. „Ще можем да седим там заедно в дългите летни вечери“, бяха си казали те. Сега Хелън погледна бъркотията от натрупани там дрехи, закриващи вече рамката на прозореца, разхвърляното легло, малките и големи чаши и купчините от прочетени и непрочетени книги, които лежаха навсякъде.
	— Тази стая е отвратителна — каза тя. — Виж ни, две жени на средна възраст, а живеем като уличници. Не мога да повярвам. Когато бях малка и си мислех за дома, който ще имам, когато порасна, винаги си го представях като невероятно чист и спретнат. Също като този на майка ми. Вярвах, че подредените къщи сами идват при теб, като… не знам какво.
	— Като когато ти растат мъдреци?
	— Да — каза Хелън, — точно така.
	Тя прокара ръкава си по повърхността на огледалото и той почерня от прах.
	Другите жени от тяхната класа и на такава възраст имаха чистачки, разбира се. Но те не можеха да направят това, защото спяха на едно легло. На горния етаж се намираше друга малка стая, за която казваха на приятелите и съседите, че е на Хелън, и където имаше един старомоден диван и строг викториански гардероб, съхраняващ техните палта, пуловери и високи до коленете ботуши. Но те смятаха, че би било твърде голямо безпокойство, ако трябва да се преструват пред някоя чистачка, че Хелън спи там всяка нощ. Със сигурност щяха да забравят някой ден. А и не бяха ли чистачките ужасно проницателни за такива неща? Сега, когато книгите на Джулия вървяха толкова добре, те трябваше да бъдат по-внимателни от всякога.
	Джулия дойде до огледалото. Беше облякла измачкана тъмна ленена рокля и сега набързо вчеса косата си с пръсти. Но Джулия можеше да излезе от всякакъв хаос и да изглежда като сега, помисли си Хелън, т.е. по някакъв абсурден начин в добър външен вид и хубава. Тя приближи глава до огледалото, за да си сложи червило. Устата й беше пълна, може би малко в повече. Но тя имаше такова лице, така гладко и с правилни черти, че в отражението то беше точно същото, каквото и в живота. Обратно, лицето на Хелън изглеждаше доста странно и несиметрично, погледнато в огледалото. „Изглеждаш като хубава глава лук“, беше й казала веднъж Джулия.
	Те свършиха да се гримират и отидоха до кухнята да потърсят храна. Намериха там хляб, марули, ябълки, бучка сирене и две бутилки бира. Хелън извади отнякъде едно старо правоъгълно парче плат, което бяха използвали като покривка за мебели, когато боядисваха. Сложиха всичко това в една ленена торба, след това добавиха книгите, портмонетата и ключовете си. Джулия изтича на горния етаж до своя кабинет да си вземе цигарите и кибрита, а Хелън застана до прозореца на кухнята и погледна към задния двор. Зърна онзи лош мъж от сутерена, вървейки приведен. Той развъждаше зайци в малка самоделна клетка в двора и може би сега отиваше да им даде храна или вода, или пък да провери как пълнеят. Хелън винаги се притесняваше, когато си ги представяше наблъскани в онази клетка. Тя се дръпна от прозореца и нарами чантата, при което ключовете звъннаха в бутилките.
	— Готова ли си, Джулия?
	Те слязоха долу и тръгнаха по улицата.
	Тяхната къща беше част от редица еднотипни постройки от началото на деветнадесети век, обърнати към градини. Всички къщи бяха бели — онова лондонско бяло, което е по-скоро сивкавожълто на ивици. Жлебовете и вдлъбнатините на измазаните с хоросан фасади бяха потъмнели от мъглите, от саждите и — в последно време — от тухлена прах. Всички къщи имаха големи покрити входове и външни врати, всъщност сигурно някога са били внушителни жилища — може би домове на млади проститутки от времето на Регентството*1, момичета с имена като Фани, София, Кеглата. Джулия и Хелън обичаха да си ги представят как изтичват надолу по стълбите в своите рокли в стил ампир и обувки с каучукови подметки, яхват оседланите си коне и отиват да яздят на Ротън Роу*2.
	[*1 Регентството е периодът от 1811 до 1820 г., когато бъдещият Джордж IV управлява все още като регент вместо баща си. След смъртта на баща си през 1820 г. той официално става крал. — Б.прев.]
	[*2 Конна алея в Хайд Парк. — Б.прев.]
	В лошо време обезцветените хоросанови фасади изглеждаха мрачни. Но днес улицата беше изпълнена със светлина и те се белееха като кости на фона на синьото небе. Хелън си помисли, че Лондон изглежда много добре. Тротоарите бяха прашни, но по този начин, по който е прашна козината на някоя котка, лежала часове наред на слънцето. Вратите бяха отворени, както и прозорците. Колите бяха толкова малко, че докато вървяха, Хелън и Джулия чуваха виковете на едно или друго дете, мърморенето на радиата, звъненето на телефони в празни стаи. А когато се приближиха до Бейкър стрийт, те започнаха да чуват духовия оркестър на Риджънтс парк — едно слабо „бум“ и „пам-пам-пам“ долиташе до тях и обратно с почти неосезаемите пориви на вятъра, като пране, което се люлее на връв.
	Джулия хвана китката на Хелън и се престори, че я дърпа напред като нетърпеливо дете.
	— Хайде! Бързо! Ще изпуснем парада! — Пръстите й притиснаха дланта на Хелън, после се изплъзнаха. — Човек се чувства особено тук, не е ли така? Коя е тази мелодия, как мислиш?
	Те забавиха крачка и се заслушаха по-внимателно.
	— Не мога да се сетя — поклати глава Хелън. — Нещо модерно и дисхармонично?
	— Със сигурност не.
	Музиката се усили.
	— Бързо! — каза отново Джулия.
	Те се усмихнаха като възрастни; но тръгнаха по-бързо отпреди. Влязоха в парка през Кларънс гейт и после продължиха по пътеката край гребното езеро. Когато приближиха естрадата на оркестъра, музиката стана по-силна и по-равна. Продължиха напред и най-сетне познаха мелодията.
	— О! — възкликна Хелън, и двете се разсмяха.
	Това беше просто „Да! Нямаме банани!“*
	[* Шеговита песен от 1923 г., озаглавена така, защото в нея се пее за един гръцки търговец, който никога не казва „не“ на клиентите. — Б.прев.]
	Излязоха от пътеката и отидоха до едно място, което харесваха, на шарена сянка. Земята беше твърда, тревата вече много пожълтяла. Хелън остави чантата и развърза вързопа. Те го разпънаха и изритаха обувките си, след това наредиха върху него храната. Бирата беше още студена от хладилника, потните бутилки се плъзгаха приятно в топлата ръка на Хелън. Но тя се върна до чантата и след като порови из нея, вдигна глава:
	— Забравили сме отварачката, Джулия.
	— По дяволите! — каза Джулия и затвори очи. — Умирам за едно питие. Какво да направим? — Тя взе една бутилка и започна да човърка с пръсти капачката й. — Не знаеш ли някой ужасно остроумен начин за махане на капачките?
	— Със зъбите ми, имаш предвид.
	— Ти си била в женския корпус, нали така?
	— Е, в моя отряд не обичаха светлата бира.
	Те започнаха да въртят бутилките в ръце.
	— Безнадеждно е — каза Хелън накрая. Тя се огледа. — Там има едни момчета. Изтичай и ги попитай дали имат нож, или нещо такова.
	— Не мога!
	— Върви. Всички момчета имат ножове.
	— Ти отиди.
	— Аз носих чантата. Върви, Джулия.
	— Господи!
	Тя се изправи доста тромаво, взе бутилките, по една в ръка, и тръгна през тревата към няколко излегнали се младежи. Вървеше вдървено, доста наведена, може би просто се стесняваше, но за секунда Хелън я видя с очите на непознат — видя колко хубава беше, но и колко възрастна, почти като някоя матрона. Можеше да доловиш в нея нещо от ъгловатата фигура с широки бедра и малки гърди, която щеше да има след десетина години. Младежите, обратно, бяха практически ученици. Те закриха с ръце очите си от слънцето, когато я видяха да идва към тях. След това се надигнаха мързеливо от местата си, бръкнаха в джобовете си. Единият притисна едната бутилка до корема си, докато се опитваше да я отвори с нещо. Джулия стоеше с уловени една в друга ръце, по-смутена от всякога, и се усмихваше неестествено. Когато се върна с отворените бутилки, лицето и шията й бяха изчервени.
	— Те използваха просто ключове — каза тя. — И ние можехме да направим това.
	— Ще знаем за следващия път.
	— Казаха ми „спокойно, мис“.
	— Не обръщай внимание — каза Хелън.
	Бяха донесли порцеланови чаши, от които да пият, и сега бирата се разпени чак до закръглените им порцеланови устни. Под пяната тя беше студена, горчива, чудесна. Хелън затвори очи, наслаждавайки се на слънчевата топлина по лицето си. Харесваше й безгрижното, ваканционно чувство, съпровождащо пиенето на бира на такова публично място. Но все пак тя скри бутилките в една гънка на ленената чанта.
	— Представи си, че някой от клиентите ми ме види.
	— О, по дяволите твоите клиенти — отвърна Джулия.
	Те пристъпиха към храната, която бяха донесли, разчупиха хляба и нарязаха сиренето на тънки резени. Джулия се опъна на тревата и сложи под главата си свитата на топка ленена чанта като възглавница. Хелън също легна и затвори очи. Оркестърът засвири нова песен. Тя знаеше думите й и започна тихо да припява:
P>
	Има нещо във войника,
	нещо във войника,
	има нещо във войника
	славно, славно, славно!
P$
	Някъде някакво бебе плачеше от своята детска количка, Хелън го чу как се задавя от плач. Едно куче лаеше, докато собственикът му си играеше с него с пръчка в ръка. От гребното езеро се чуваха скърцането и плясъкът на греблата, чуруликането на малки момченца и момиченца. А от улиците около парка, разбира се, долиташе постоянното ръмжене на колите. Като се концентрира, тя изглежда успя да чуе сцената във всичките й отделни части — сякаш всяка беше записана поотделно и после сглобена с останалите, за да направят те едно малко изкуствено цяло: „Септемврийски следобед, Риджънтс парк“.
	Две момичета минаха край тях. Те носеха вестник и разговаряха за един случай, описан в него.
	— Не е ли ужасно да те удушат? — чу Хелън да казва едната от тях. — Кое е по-хубаво: да те удушат или върху теб да падне атомна бомба? С атомната бомба поне всичко става много бързо, казват…
	Гласовете им заглъхнаха, заглушени от нов прилив на музиката.
P>
	Как хубаво се носи той!
	Как хубаво се той облича!
	Копчетата му блестят,
	блестят, блестят!
P$
	Хелън отвори очи и се загледа в сияйното синьо небе. Безумие ли е, запита се тя, да бъдеш толкова благодарен, колкото се чувстваше тя сега, за моменти като този, в свят, в който имаше атомни бомби, концентрационни лагери и газови камери? Хората продължаваха да се разкъсват на парчета един друг. Продължаваше да има убийства, глад, бунтове — в Полша, Палестина, Индия и бог знае къде още. Самата Британия се плъзгаше към банкрут и упадък. Беше ли един вид идиотизъм и себичност да искаш да се отдадеш на дребните удоволствия на живота — свиренето на оркестъра на Риджънтс парк, слънцето по лицето ти, бодливата трева под петите ти, движението на пенливата бира във вените ти, тайната близост на любимата ти? Или тези дреболии бяха всичко, което имаш? Може би точно заради това трябваше да се опиташ да ги опазиш? Да ги превърнеш в малки кристални мъниста, които можеш да запазиш като амулет на верижка, за да те предпазят от опасността, когато тя отново се появи?
	Докато мислеше, Хелън премести ръка и леко докосна с пръсти бедрото на Джулия на място, което никой не можеше да види.
	— Не е ли прекрасно, Джулия? — тихо каза тя. — Защо не идваме тук през цялото време? Лятото почти свърши, а какво направихме ние с него? Можехме да идваме тук всяка вечер.
	— Следващата година ще направим така — отвърна Джулия.
	— Да — каза Хелън. — Ще го запомним и ще направим така. Нали? Джулия?
	Но Джулия не я слушаше. Тя беше вдигнала глава, за да разговаря с Хелън, и сега нещо друго беше привлякло вниманието й. Тя гледаше през парка, вдигна ръка да заслони очите си от слънцето и — докато Хелън я наблюдаваше — закова поглед върху нещо, и започна да се усмихва.
	— Струва ми се, че… Да, така е. Колко забавно! — каза тя, вдигна ръка и махна към някого. — Урсула! — извика толкова силно, че думата проряза слуха на Хелън. — Тук!
	Хелън се приповдигна на лакът и се загледа в посоката, в която махаше Джулия. Видя стройна елегантна жена, която вървеше към тях през тревата и се смееше.
	— Господи! — каза тя, като се приближи. — Колко забавно е, че те виждам, Джулия!
	Джулия се изправи на крака и изтръска ленената си рокля. Тя също се засмя и каза:
	— Накъде си тръгнала?
	— Обядвах с един приятел в Сейнт Джонс Ууд — отговори жената. — Сега отивам към Броудкастинг хаус.* Ние в Би Би Си нямаме време за пикници и разни такива неща. Но колко очарователно сте се разположили тук! Съвършена идилия!
	[* Централната сграда на радио Би Би Си в Лондон. — Б.прев.]
	Тя погледна към Хелън. Очите й бяха тъмни, леко палави.
	Джулия се обърна и ги запозна:
	— Хелън, това е Урсула Уоринг. Урсула, това е Хелън Джинивър.
	— Хелън, разбира се! — каза Урсула. — Нали не възразявате да ви наричам Хелън? Слушала съм толкова много за вас. Но не се плашете! Все хубави неща.
	Тя се наведе да стисне ръката на Хелън, която на свой ред се повдигна. Чувстваше се неудобно, седейки долу, докато Джулия и Урсула стояха прави. Но и много добре осъзнаваше малко неугледния си съботен вид — блузата си, която навремето беше разпрала и прекроила, следвайки съветите на рубриката „Направи си сам“, и старата си пола от туид, доста протъркана отзад. Урсула, обратно, изглеждаше елегантна, богато и стилно облечена. Косата й беше прибрана под шикозна малка шапка с мъжки фасон. Кожените й ръкавици бяха меки и нови, а обувките й на нисък ток имаха гладки езичета с ресни в края — обувки, каквито човек очаква да види на някое игрище за голф или в шотландските планини, изобщо на някое такова скъпо и весело място. Тя беше съвсем различна от начина, по който си я беше представяла Хелън, според това, което Джулия й беше разказвала пред последните няколко седмици. В тези описания Джулия я беше представила като по-възрастна и почти безвкусно облечена. Защо беше направила така?
	— Успяхте ли да чуете предаването вчера? — попита Урсула.
	— Разбира се — каза Джулия.
	— Беше доста добро, нали? Как мислите вие, Хелън? Аз мисля, че се справихме страшно добре. А и не беше ли страхотно да видим лицето на Джулия на централно място в „Рейдио Таймс“?
	— О, това беше ужасно — отговори Джулия, изпреварвайки Хелън. — На тази снимка изглеждам като някоя ревностна католичка! Сякаш след малко ще ме вържат на колелото на мъченията или ще ми избодат очите.
	— Глупости!
	Те се засмяха, после Джулия каза:
	— Виж, Урсула, защо не останеш с нас?
	— Знам, че ако седна, после не мога да стана — поклати глава Урсула. — Но през целия ден ще умирам от завист, като си помисля за вас. Вие двете просто сте ужасно хитри. Но пък и вие, разбира се, живеете много наблизо. И в такава прелестна къща! — Тя отново се обърна към Хелън: — Казах на Джулия, че човек никога не би допуснал, че такова хубаво нещо съществува толкова близо до Еджуеър роуд.
	— Виждали ли сте къщата? — изненада се Хелън.
	— О, само за момент…
	— Урсула се отби един ден миналата седмица — каза Джулия. — Не съм ли ти казала, Хелън?
	— Сигурно съм забравила.
	— Исках да погледна кабинета на Джулия — обясни Урсула. — Винаги е толкова интересно да видиш къде работят писателите. Макар да не съм сигурна, че наистина ви завиждам, Хелън. Не знам как бих се чувствала, ако приятелката ми драска над главата ми, обмисляйки най-добрия начин да отстрани поредната си жертва — с помощта на отровата или на въжето!
	Хелън си помисли, че тя произнесе думата „приятелка“ по особен начин, сякаш искаше да каже: „И двете знаем за какво става дума, разбира се.“ Всъщност сякаш намекваше: „Ние и трите сме «приятелки»“. Урсула беше свалила ръкавиците си, за да извади една сребърна табакера от джоба си, и докато я отваряше, Хелън видя късите й лакирани нокти и дискретния пръстен с печат на малкия пръст на лявата й ръка.
	Тя им предложи по цигара. Хелън поклати отрицателно глава, но Джулия си взе и за момент двете с Урсула се занимаваха със запалката, защото появилият се лек вятър гасеше огънчето.
	След това поговориха още за „Детектив в креслото“, „Рейдио Таймс“, Би Би Си и работата на Урсула там.
	— Е, драги, трябва да тръгвам — каза Урсула, когато допуши цигарата си. — Беше ми много приятно. Някой ден трябва да се отбиете при мен в Клапам. Елате за вечеря, а още по-добре ще е, ако организирам малко парти. — Нейният поглед отново стана палав, и тя добави: — Можем да си направим момичешко парти. Какво ще кажете?
	— Да, разбира се, би било чудесно — отговори Джулия, а Хелън премълча.
	— Уговорихме се — каза Урсула със светнало лице. — Аз ще ви се обадя. — Тя закачливо се ръкува с Джулия за раздяла. — Имам една-две приятелки, които ще бъдат много развълнувани да се запознаят с теб, Джулия. Те са ти големи почитателки! — Тя започна да си слага ръкавиците и се обърна към Хелън: — Довиждане, Хелън. Беше ми много приятно да се запозная с вас на живо.
	— Е, добре — каза Джулия, като отново седна. Тя гледаше как Урсула с бърза елегантна походка пресича парка към Портланд плейс*.
	[* Голяма улица в центъра на Лондон, където се намира сградата на Би Би Си. — Б.прев.]
	— Какво? — каза със слаб глас Хелън.
	— Забавна е, нали?
	— Предполагам, че да. Разбира се, тя е по-скоро от твоята класа, отколкото от моята.
	Джулия се обърна и се засмя:
	— Какво значи това?
	— Тя е просто по-пряма, това имах предвид… Кога я доведе вкъщи?
	— Миналата седмица. Аз ти казах, Хелън.
	— Така ли?
	— Нали не мислиш, че съм го направила тайно?
	— Не — каза Хелън бързо. — Не.
	— Беше само за минута.
	— Не си я представях така. Мисля, че ми каза, че била омъжена.
	— Омъжена е. Мъжът й е адвокат. Живеят разделени.
	— Не знаех, че тя е… е — понижи глас Хелън — като нас.
	— Не знам каква е наистина — вдигна рамене Джулия. — Малко странна, мисля. Но това парти може да е забавно.
	— Какво, наистина ли искаш да отидем? — погледна я Хелън.
	— Да, защо не.
	— Мислех, че просто си учтива. „Момичешко парти“. Знаеш какво значи това. — Леко изчервена, Хелън наведе очи. — Там може да има всякакви хора.
	За момент Джулия не отговори. А когато заговори, звучеше някак нетърпеливо или раздразнено:
	— Е, и какво от това? Това няма да ни убие. Може дори да е забавно. Представи си само!
	— Във всеки случай със сигурност ще е забавно за Урсула Уоринг — каза Хелън, преди да успее да се спре. — Да те има там като един вид трофей…
	Джулия я гледаше.
	— Какво ти става? — хладно попита тя. А после, когато Хелън не отговори: — Нали това не е… О, не — тя се разсмя. — Сериозно ли, Хелън? Нали не е заради Урсула?
	— Не — каза Хелън, като се премести и отново легна с рязко, грубо движение. Тя сложи лакът на очите си, за да се предпази от слънцето и погледа на Джулия. След малко усети, че и Джулия легна. Трябва да беше извадила книгата си от чантата, защото Хелън я чу как прелиства страниците, търсейки мястото, до което е стигнала.
	Но това, което Хелън виждаше в местещите се кървавочервени петна пред затворените си очи, беше палавият тъмен поглед на Урсула Уоринг. Виждаше как Джулия и Урсула стоят една до друга и палят цигарите си. Видя отново как Урсула игриво стисна ръката на Джулия. След това мисълта й се върна назад. Спомни си колко бързаше Джулия да стигнат в парка — _Хайде! По-бързо!_, — как пръстите й се изплъзваха от тези на Хелън в нетърпението й. Дали не е искала да види Урсула? Нима? Дали те не са устроили цялата работа?
	Сърцето й се разтупка по-бързо. Само преди десет минути тя беше лежала точно така, наслаждавайки се на познатата, тайна близост на краката на Джулия. Искаше да задържи този момент, да го превърне в кристално мънисто. Сега мънистото изглеждаше счупено. Защото какво беше Джулия за нея в края на краищата? Не можеше да се наклони над нея и да я целуне. Какво можеше да направи, за да каже на света, че Джулия е нейна? С какво можеше да накара Джулия да й бъде вярна? Имаше само себе си — с бедра като пресовано месо, с лице като луковица…
	Тези мисли бушуваха в нея като мрак в кръвта й, докато Джулия четеше, оркестърът изсвири последното си „пам-пам-пам“ и прибра инструментите си, слънцето пълзеше бавно по небето, а сенките се удължиха по жълтата трева. Но накрая жалката й паника стихна. Мракът се сби и отдръпна. Тя си каза: „Каква идиотка си! Джулия те обича. Мрази само този звяр в теб, това нелепо чудовище…“
	Тя отново помръдна китката си и докосна бедрото на Джулия. В първия момент Джулия не помръдна, а после допря ръката си до нейната. Тя остави книгата и се надигна, взе една ябълка и нож, обели ябълката с една дълга лента, разряза я на четвъртинки и подаде две от тях на Хелън. Двете започнаха да ядат заедно и гледаха, като преди, как наоколо тичат кучета и деца.
	После погледите им се срещнаха. Джулия каза, все още с хладна нотка в гласа:
	— Свърши ли всичко?
	Хелън се изчерви.
	— Да, Джулия.
	Джулия се усмихна. Когато дояде ябълката, легна обратно и отново взе книгата си. Хелън я гледаше, докато чете. Очите й се движеха от дума на дума, но като изключим това, лицето й беше неподвижно, затворено, безстрастно като восък.


	— Изглеждаш като кинозвезда — каза Реджи, когато Вив влезе в колата. Той се престори, че я разглежда възхитено от главата до петите. — Може ли да ми дадеш автограф?
	— Просто тръгвай, а? — отвърна Вив. Тя го беше чакала на слънце половин час. Те се наведоха един към друг и бързо се целунаха. После той освободи ръчната спирачка и колата потегли.
	Вив носеше лека памучна рокля, тъмновиолетова жилетка и слънчеви очила със светли пластмасови рамки. Вместо шапка носеше бял копринен шал, който беше вързала под брадичката си. Шалчето и слънчевите очила контрастираха с черната й коса и начервените й устни. Тя оправи роклята си и се настани по-удобно, после свали прозореца, облегна лакът на рамката му и изложи лице на вятъра, също като момиче в някой американски филм, както беше казал Реджи. Като спря колата пред един светофар, той сложи ръка на бедрото й и промърмори с възхищение:
	— О, да можеха да ме видят сега момчетата от Хендън*!
	[* Северозападен квартал на Лондон. — Б.прев.]
	Но разбира се, Реджи гледаше да стои далеч от Северен Лондон. Той взе Вив от гара Ватерло, пресече реката, излезе на Странд и тръгна на изток. На един час от града имаше места, които те особено харесваха — селца в Мидълсекс и Кент, където имаше кръчми и чайни, и малки плажове на брега. Днес те отиваха към Челмсфорд и смятаха просто да продължат да карат, докато не намерят хубаво място. Имаха на разположение дълги часове — целия следобед. Вив беше казала на баща си, че отива на пикник с една приятелка. Това стана предишната вечер: тя стоеше в единия край на масата и правеше сандвичи, а баща й седеше в другия край и слагаше гумени подметки на обувките си.
	Те се провряха през Сити и Уайтчапъл и когато излязоха на по-широк и равен път, Реджи превключи на по-висока скорост и отново сложи ръка на бедрото на Вив. Той намери линията на жартиера й и тръгна по него нагоре. Понеже роклята й беше тънка, Вив усещаше докосването му — неговия палец, дланта и показалеца му — толкова живо, сякаш беше гола.
	Но по някаква причина настроението й беше лошо, тя каза „Недей“ и хвана ръката му.
	Той издаде стон като човек, когото измъчват, и се престори, че се бори с ръката й.
	— Колко обичаш да дразниш мъжете! Да спра ли колата? Ако не го направим, рискуваме да излезем от пътя.
	Но не спря колата. Напротив, подкара по-бързо. Улиците станаха по-празни. По края им се появиха билбордове, които рекламираха цигарите „Плейърс“, дъвките „Ригли“, боите за коса „Джиф“ и миещите препарати „Вим“. Вив се отпусна и се загледа в отлитащия покрай нея град: разбитите от бомбардировки викториански улици отстъпиха място на червените вили от времето на крал Едуард, те на свой ред отстъпиха място на спретнати малки къщи като чиновници с бомбета, те пък постепенно се превърнаха в бунгала и сглобяеми къщи. Това приличаше на пътешествие назад през времето, докато бунгалата и сглобяемите къщи не преминаха в големи зелени поля, и тогава — помисли си тя — ако човек притвореше очи и не забелязваше телеграфните стълбове и самолетите в небето, той би могъл да се намира във всяко време, или направо извън времето.
	Те минаха покрай една кръчма и Реджи млясна с устни, сякаш е жаден. Беше оставил сакото си на задната седалка, но накара Вив да бръкне в него и да извади от джоба му малка манерка с уиски. Тя гледаше как той го надигна до устата си. Устните му бяха меки и гладки, брадичката и гърлото му бяха скоро избръснати, но въпреки това по тях вече се виждаха тъмни точки набола брада. Отпиваше неловко, съсредоточен върху пътя. Веднъж малко уиски потече от ъгълчето на устата му и трябваше да го изтрие с опакото на мургавата си длан.
	— Виж се само — каза тя, наполовина шеговито, наполовина сърдито. — Целия се накапа.
	— Текат ми лигите, понеже седя до теб — отговори той.
	Вив направи гримаса при тази идея. След това пътуваха мълчаливо. Реджи кара по главния път почти час, а после, като стигнаха до един кръстопът без обозначения, избра най-тихо изглеждащото шосе, сетне подкараха по пътища, които просто най-много им харесваха. Суровият, сух и прашен Лондон изведнъж започна да им изглежда почти нереален. Пътищата бяха оградени от високи и влажни живи плетове, които, въпреки че беше есен, още бяха изпълнени с цвят — понякога Реджи отбиваше встрани, за да пропусне някой друг шофьор, и цветовете отронваха листенцата си в скута на Вив. Веднъж една бяла пеперуда влезе в колата и разтвори белите си, сякаш хартиени и поръсени с прах крила на облегалката до рамото на Вив.
	Настроението й започна да се подобрява. Те започнаха да си показват един на друг различни неща — стари църкви, причудливо изглеждащи къщи. Спомниха си как един ден преди години бяха дошли в някакво село, спряха пред една къща и се заговориха със собственика й, който ги беше взел за женена двойка, покани ги в гостната си и ги почерпи с по чаша мляко. Сега Реджи забави колата пред малка къща с цвят на кремаво френско сирене и каза:
	— Виж, отзад има двор за свинете и кокошките. Представям си те, Вив, как изхвърляш помията. Представям си те как събираш ябълки в градината. Може да ми правиш ябълков пай и онези големи варени пудинги с лой.
	— Ще станеш дебел — усмихна се Вив, като го мушна няколко пъти в корема.
	— Това няма да има значение — каза той, опитвайки се да избегне ръката й. — Щом живееш на село, трябва да бъдеш дебел, не е ли така? — Държейки под око пътя, той наведе глава, за да погледне в прозорците на горния етаж, и каза с по-нисък глас: — Басирам се, че в стаята горе има страхотен дюшек от пух.
	— Само за това ли мислиш?
	— Да, когато ти си наблизо… Оп! — Той изви, за да избегне плета, после отново даде газ.
	Те започнаха да се оглеждат за място, където можеха да спрат колата и да обядват, и тръгнаха по черен път между полята към гората. Отначало пътят изглеждаше добре поддържан, но колкото по-нататък караха, толкова по-неравен и тесен ставаше. Колата подскачаше, удряна отстрани като с камшици от калините, а високата трева се плъзгаше под нея и я дращеше отдолу — като вода, която тече под лодка. Вив подскачаше на седалката и се смееше. Реджи се намръщи, наклонен напред и стиснал силно кормилото.
	— Ако сега се появи някой отсреща, с нас е свършено — каза той.
	Вив знаеше, че той мислеше какво ще стане, ако претърпят катастрофа, разбият колата или заседнат.
	Но пътят тръгна надолу, зави и изведнъж те се озоваха на тучна, зелена, изумително красива полянка до един поток. Реджи натисна спирачката и изключи двигателя. Останаха в колата за момент, изумени и изпълнени с благоговение пред покоя на това място. Дори когато отвориха вратите и станаха да излизат, те се поколебаха, чувствайки се като неканени гости — защото всичко, което чуваха, беше ромоленето на потока, чуруликането на птиците и шумоленето на листата.
	— Това със сигурност не ти е Пикадили — каза Реджи, когато най-накрая излезе от колата.
	— Чудесно е — отвърна Вив.
	Говореха почти шепнешком. После протегнаха ръце и крака и прекосиха тревата до края на потока. Когато се загледаха покрай брега, видяха полускрита сред дърветата една стара каменна постройка с избити прозорци и разбит покрив.
	— Това е мелница — каза Реджи и тръгна към нея, хванал Вив за ръка. — Виждаш ли оста на колелото? Това навярно е била истинска река някога.
	Тя го дръпна назад и каза:
	— Там може да има някой.
	Но нямаше никого. Постройката беше изоставена от години. Между каменните плочи на пода растеше трева. По покривните й греди пърхаха гълъби, а подът беше покрит със счупени шисти и стъкла. Някой някога беше разчистил едно място и палил огън на него. Имаше празни консервни кутии и бутилки и мръсни надписи по стените. Консервните кутии бяха ръждясали, бутилките бяха избелели от годините.
	— Скитници — каза Реджи. — Скитници или дезертьори. И любовни двойки. — Те тръгнаха обратно към потока. — Басирам се, че това е редовно място за срещи на влюбените.
	— Нищо чудно тогава, че го намери — отвърна Вив и го ощипа.
	Той още я държеше за ръка и сега вдигна пръстите й към устните си с престорена срамежливост и скромност:
	— Какво мога да кажа? Някои мъже имат такава дарба, това е.
	Сега те говореха с нормалните си гласове, бяха загубили своето благоговение и предпазливост и имаха чувството, че мястото е тяхно, че с цялата си живописност то ги беше чакало да дойдат и да заявят правата си над него. Те тръгнаха по потока в другата посока и видяха един мост. Качиха се на него и запалиха цигари. Реджи я прегърна през кръста и спусна ръка на задника й, като местеше напред-назад палеца си, от което роклята и комбинезона й се плъзгаха по копринените й гащи.
	Те хвърлиха фасовете си в потока и гледаха как течението ги отнася. После Реджи се наведе и се загледа по-внимателно във водата.
	— Тук има риба — каза той. — Големи парчета, гледай! — Слезе до потока, свали часовника си и натопи ръка във водата. — Чувствам как ме кълват по ръката! — извика той, възбуден като момче. — Като куп момичета, които ме целуват! Сигурно мислят, че ръката ми е някоя мъжка риба. Мислят си, че им е излязъл късметът!
	— Не, мислят, че ти си обядът им — отвърна Вив. — Ще ти отхапят някой пръст, ако не внимаваш.
	— И момичетата така правят — каза той и я погледна похотливо.
	— Тези момичета, с които ти дружиш — може би.
	Той се изправи и я опръска с вода, а тя се засмя и побягна. Водата напръска стъклата на слънчевите й очила и когато тя ги изтри, те изглеждаха размазани.
	— Виж какво направи!
	Те се върнаха до колата да си вземат яденето и оставиха вратите отворени. Реджи извади от багажника парче кариран вълнен плат, която постлаха на тревата. Извади също бутилка джин и оранжада, и две чаши — едната розова, другата зелена. Вив знаеше, че това са детски чаши — те бяха назъбени по ръба, където детските уста многократно ги бяха гризали. Но тя беше свикнала с тези неща; а и така или иначе би било безполезно да се оплаква. Оранжадата и джинът се бяха стоплили в колата — тя преглътна и почти веднага усети в стомаха си приятната му топлина, която й подейства отпускащо. На свой ред Вив разопакова сандвичите. Реджи ядеше неговия на големи бързи хапки, поглъщайки хляба, преди да го е сдъвкал, отхапваше отново и говореше с пълна уста.
	— Това е онази канадска шунка, нали? Всъщност не е съвсем лоша.
	Той беше разхлабил вратовръзката си и разкопчал най-горното копче на ризата си. Слънцето грееше в лицето му и го караше да присвива очи, при което изпъкваха бръчките на челото и около носа му. Беше на трийсет и шест, но отскоро, помисли си Вив, започна да изглежда малко по-възрастен. Лицето му беше жълтеникаво — това се дължеше на италианската му кръв, — лешниковите му очи още бяха много красиви, но той беше започнал да оплешивява, и не на едно определено място като малко кръгло петно, а по цялата глава, и черепът му просветваше тук-там. Зъбите му, които бяха прави и много равни и които Вив си спомняше, че някога бяха поразително бели, сега бяха започнали да пожълтяват. Кожата на врата му се отпускаше и се беше нагънала под ушите му. „Прилича на баща си“, помисли си тя, докато го гледаше как дъвче. Веднъж той й беше показал една негова снимка. „Би могъл да е поне на четирийсет.“
	Той забеляза погледа й и й намигна. Нещо от старата чиста любов към него припламна отново в сърцето й. Когато доядоха сандвичите си, Реджи я придърпа към себе си и двамата легнаха на плата, той по гръб, прегърнал я с ръка, а тя с буза на твърдата топла вдлъбнатина между рамото и гърдите му. От време на време Вив се надигаше малко, за да отпие несръчно от чашата си. Накрая я допи с една голяма глътка и пусна празната чаша. Той потърка лицето си в главата й, при което грапавата му брадичка подръпваше леко косата й.
	Тя погледна в небето. Погледът й беше обрамчен от клоните, от неспирно люлеещите се върхове на дърветата. Дърветата още бяха гъсто обрасли с листа, но те вече бяха червени, златисти или зеленикавожълти като военна униформа. Самото небе беше съвършено чисто, синьо като най-сините небеса на лятото.
	— Каква е тази птица? — попита тя, сочейки с пръст.
	— Тази? Това е лешояд.
	Вив го сбута с лакът.
	— Каква е наистина?
	Той заслони очи с ръце.
	— Това е керкенез. Виждаш ли как се вие? Готви се да се спусне. Гони някоя мишка.
	— Бедната мишка.
	— Ето го, спуска се! — Той повдигна глава, мускулите на гърдите и врата му се стегнаха под бузата й. Птицата падна надолу като камък и после отново се вдигна, но в ноктите й нямаше нищо. Реджи отново се отпусна по гръб: — Изтърва я.
	— Радвам се.
	— Това е просто един вид обяд. Той има право на своя обяд, не е ли така?
	— Жестоко е.
	— Нямах представа, че имаш толкова меко сърце — засмя се Реджи. — Виж, сега опитва отново.
	Те наблюдаваха птицата за минута, възхищавайки се на полета й, на изящните й спускания и издигания. После Вив свали слънчевите си очила, за да я вижда по-ясно. Реджи също погледна, но не към керкенеза, а към нея.
	— Така е по-добре — каза той. — Преди имах чувството, че говоря със сляпо момиче.
	— Ти си свикнал с тях, разбира се — каза Вив, като легна обратно на плата и затвори очи.
	— Ха-ха.
	Той стоя неподвижно за момент, след това се пресегна през нея и вдигна нещо. След секунда тя почувства, че нещо я погъделичка по лицето, и бръсна с ръка бузата си, мислейки, че това е някоя муха. Но това беше Реджи — бе откъснал една дълга тревичка и я гладеше по лицето с върха й. Тя отново затвори очи и го остави да продължи. Той спусна тревичката по линиите на веждите и носа й и по извивката над устата й, а после я прокара през слепоочията й.
	— Сменила си си прическата, нали? — каза той.
	— Подстригах се, много отдавна… Гъделичкаш ме така.
	Той натисна тревичката по-силно до кожата й:
	— Така как е?
	— По-добре.
	— Това ми харесва.
	— Кое?
	— Прическата ти.
	— Така ли? Добре.
	— Подхожда ти… Отвори си очите, Вив.
	Тя ги отвори за кратко, после отново ги затвори.
	— Слънцето е много силно.
	Реджи вдигна ръка на една педя от лицето й, за да й направи сянка, и каза:
	— Отвори ги сега.
	— Защо?
	— Искам да погледна очите ти.
	— Защо? — засмя се тя.
	— Просто така.
	— Те не са се променили от последния път, когато ги погледна.
	— Така си мислиш ти. Женските очи никога не са същите. Вие сте като котките, повечето от вас.
	Той гъделичкаше лицето й, докато тя не изпълни желанието му и не отвори отново очи. Но ги отвори широко, като малоумна.
	— Не така — каза Реджи, и тя го погледна, както трябва. — Така е по-добре. Имаш прекрасни очи — продължи той с нежно изражение на лицето. — Имаш красиви очи. Очите ти бяха първото нещо, което забелязах в теб.
	— Мислех, че първо си забелязал краката ми.
	— Да, и краката ти.
	Той я гледа известно време в очите, после хвърли тревичката, наведе се и я целуна по устата. Направи го бавно, разтваряйки устните й със своите, и проникна нежно в нея. Устата му още имаше вкус на шунка. На шунка и на джин и оранжада. Тя предположи, че също има такъв вкус. Докато целувката им продължаваше, някакво парченце от месо или може би хляб се търкулна между езиците им и той се изправи, за да го изплюе. А когато се наведе отново над нея, я целуна още по-страстно и я притисна по-силно. Спусна ръка по тялото й, от бузата към хълбока, след това отново я вдигна и улови гърдата й. Ръката му беше топла и я стискаше силно, почти болезнено. Когато я премести и започна да разкопчава копчетата на роклята й, тя спря ръката му и повдигна глава.
	— Някой може да дойде, Редж.
	— Няма никой на мили разстояние! — каза той.
	Тя погледна ръката му, която продължаваше да дърпа копчетата на роклята й.
	— Недей. Ще я намачкаш.
	— Разкопчай я тогава.
	— Добре. Чакай.
	Тя се огледа, притеснявайки се да не би някой да ги наблюдава, скрит в сенките на дърветата. Слънцето блестеше като прожектор, земята, на която лежаха, беше равна и съвсем открита. Но единствените звуци, които се чуваха, бяха тези на потока, птиците и шумолящите неуморно листа. Тя разкопча две от копчетата на роклята си, а после, след момент колебание, още две. Реджи разтвори върха на роклята й, разкривайки сутиена й, сложи уста върху копринената му чашка, намери и дръпна с устни зърното й. Тя трепна при допира му. Но странното беше, че го желаеше по-силно преди, в колата по средата на Степни*, желаеше го по-силно, докато стояха на онзи мост. Той притискаше силно с уста гърдата й и плъзна ръката си надолу до бедрото й. Когато улови роклята й и започна да я вдига, тя отново спря ръката му и каза:
	[* Район в Лондон. — Б.прев.]
	— Някой може да ни види.
	Той се премести и изтри уста, след това дръпна плата и каза:
	— Ще метна това върху нас.
	— Пак могат да ни видят.
	— Господи, Вив, аз съм на този етап, когато цял отряд момичета скаути може да мине покрай нас и пак не би ме спрял! Кълна се, ще експлодирам! Цял ден съм луд по теб.
	Тя не мислеше, че е така. Въпреки всичките му приказки, всичките му глупотевини — тук и в колата — не мислеше, че той е щял да експлодира. А сега това й се искаше по-малко от всякога. Той издърпа плата и я уви с него, след това пъхна ръка отдолу и отново се опита да я сложи между краката й. Но Вив държеше бедрата си затворени и когато Реджи я погледна, тя поклати глава, пък нека той да си мисли, каквото желае.
	— Остави на мен — каза тя и премести ръка на копчетата на панталона му, разкопча ги едно по едно и после бръкна вътре.
	Той изстена при допира на голите й пръсти и се притисна към дланта й.
	— Ох, Вив. Господи, Вив.
	Ластикът на гащите му стягаше китката й и й пречеше. След минута той се пресегна и ги дръпна надолу, после сложи ръка хлабаво около нейната. Държеше ръката си там, докато тя го правеше, и през цялото стоеше затворил очи. Накрая тя имаше чувството, че той си го прави сам. Карираният плат се надигаше и спадаше под свитите им длани. Два-три пъти тя вдигна глава и се огледа, все още притеснена.
	Докато го правеше, Вив си спомни други пъти, отпреди години, когато той беше в армията. Трябваше да се срещат в хотелски стаи — мръсни стаи, но мръсотията нямаше значение. Важното беше, че бяха заедно. Притискаха телата си едно в друго — кожите си, мускулите си, дъха си. Това значеше да си луд по някого. То не беше същото като сега. Нямаше нищо общо със скучните шеги за пухени легла и ъгълчета на влюбените.
	В последната секунда той стисна ръката й, за да направи нещо като капан за спермата. После легна по гръб, изчервен, потен и смеещ се. Тя го задържа още малко, преди да махне ръката си. Той вдигна глава, при което кожата на врата му се събра като хармоника. Тревожеше се за панталоните си.
	— Всичко ли взе?
	— Така мисля.
	— Внимателно.
	— Внимателна съм.
	— Добро момиче.
	Той се загащи и закопча панталона си. Тя се огледа за някоя кърпичка, нещо такова и накрая изтри ръката си в тревата.
	Реджи я гледаше одобрително.
	— Това е добре за почвата — каза той, изпълнен с енергия. — Тук ще порасне някое дърво. От това ще стане дърво и някой ден някое момиче без гащи дойде и ще се покатери на него, и с моя помощ ще стане жена. — Той протегна ръце: — Ела и ми дай целувка, ти, красиво създание!
	Тя си помисли, че простотата му е просто удивителна. Но винаги беше обичала най-много именно неговите недостатъци и слабости. Беше пропиляла живота си с неговите слабости — извиненията му, обещанията му… Тя се върна в прегръдката му. Той запали нова цигара и те лежаха и я пушеха заедно, загледани отново нагоре в дърветата. Керкенезът беше изчезнал. Кой знае дали беше уловил онази мишка, или бе тръгнал след друга. Във всеки случай синевата на небето сякаш беше избеляла малко.
	Вече беше септември, краят на септември, а не лято, и изведнъж тя потрепери, стана й студено. Той разтри раменете й, но след малко седнаха отново, изпиха остатъка от джина и оранжадата, после се изправиха и изтръскаха дрехите си. Реджи подгъна навън крачолите на панталона си, за да изтръска тревата от тях. След като взе кърпичката й и изтри червилото и пудрата й от устните си, той направи няколко крачки настрани, обърна се с гръб и се изпика.
	Когато се върна, тя каза „Стой тук“ и сама отиде до една купчина храсти, вдигна си роклята и клекна.
	— Внимавай за коприва! — извика й той. Но го извика неопределено, понеже не забеляза накъде беше отишла и не можеше да я види клекнала. Тя го наблюдаваше как се наведе над страничното огледало на колата и среса косата си, а след това изплакна чашите в потока. После погледна ръката си. Спермата на пръстите й беше изсъхнала като красива дантела. Вив я потърка и тя се превърна в обикновени бели люспи, които полетяха към земята и изчезнаха.


	Той трябваше да си е вкъщи в седем часа, а вече беше четири и половина. Двамата отново отидоха до малкия мост и постояха там, загледани във водата. След това се върнаха в разрушената мелница. Реджи взе едно парче стъкло и издълба инициалите им в мазилката до мръсните надписи: _РН, ВП_ и едно сърце, пронизано от стрела.
	Когато хвърли стъклото, той погледна часовника си:
	— Време е да тръгваме.
	Върнаха се в колата. Тя изтръска плата, а той го сгъна и го прибра заедно с чашите в багажника. Там, където бяха лежали, сега имаше квадрат от смачкана трева. Беше срамота да оставят това след себе си на такова красиво място, затова тя отиде до там и изправи с крак тревата.
	През цялото това време колата беше стояла на слънце. Вив влезе вътре и почти си опари крака на горещата кожена седалка. Реджи се настани до нея, извади кърпичката си и я постла под сгъвката на коленете й, за да я пази от горещата седалка.
	След това се наведе и я целуна по бедрото. Тя докосна главата му — тъмните, намазани с брилянтин къдрици, под които прозираше бледият му череп. После погледна отново тучната зелена полянка и каза тихо:
	— Иска ми се да можехме да останем тук.
	Той зарови глава в скута й и каза:
	— На мен също — думите му прозвучаха глухо. Той се обърна, за да я погледне. — Знаеш… Знаеш, че мразя това, нали? Знаеш, че ако можех да направя нещата различно… Имам предвид всичко.
	Тя кимна. Нямаше какво да каже, което вече да не си бяха казвали. Той задържа главата си в скута й още минута, после целуна отново бедрото й и се изправи. Завъртя ключа на двигателя и той изръмжа и оживя. Звукът му изглеждаше ужасно силен в тишината — точно както тишината им беше изглеждала странна и някак смущаваща, когато бяха пристигнали.
	Реджи обърна колата, тръгна бавно обратно по неравната пътека и се върна на пътя, по който бяха дошли. Минаха отново покрай къщата с цвят на френско сирене, но без да забавят скорост, след това хванаха главния път за Лондон. Сега движението беше много по-натоварено. Хора като тях се връщаха от следобедните си разходки извън града, с бързи и шумни коли. Слънцето беше пред тях и ги заслепяваше — от време на време правеха завой или минаваха между дървета и го губеха от поглед за минута, но после то отново се появяваше, по-голямо отпреди, розово и издуто, слязло ниско в небето.
	От слънцето и топлината, а може би и от джина, който беше изпила, на Вив й се доспа. Тя облегна глава на рамото на Реджи и затвори очи. Той отново потърка буза в косата й, като от време на време обръщаше глава и я целуваше. Те запяха заедно, сънливо, старомодни песни — „Не мога да ти дам нищо, освен любов“ и „Довиждане, кос“:
P>
	Постели ми леглото и лампата светни,
	Аз ще пристигна късно през нощта.
	Довиждане, кос.
P$
	Когато стигнаха до околностите на Лондон, тя се прозя и с нежелание се изправи, извади пудриера с огледалце, напудри лицето си и отново начерви устни. Изведнъж движението стана по-натоварено. Реджи опита да мине по друг път, през Поплар и Шадуел, но той също беше натоварен. Накрая попаднаха в задръстване на Тауър хил. Тя видя как той гледа часовника си и каза:
	— Остави ме тук.
	Но Реджи продължаваше да повтаря:
	— Само секунда, само секунда. — Мразеше да дава път на други шофьори. — Ако този малък простак отпред просто… Господи! Тъпанарите като него правят…
	Най-сетне потеглиха. Но после попаднаха в друго задръстване на Флийт стрийт на път към Странд. Реджи се огледа за някакъв начин да излезе от него, но страничните улици бяха блокирани от шофьори със същата идея. Той тропаше с пръсти по кормилото, повтаряйки:
	— По дяволите, по дяволите!
	Отново погледна часовника си.
	Вив седеше напрегнато, заразена от лошото му настроение, като се присви леко на седалката си да не би някой да я познае. Но в същото време продължаваше да мисли за онова място в гората, не искаше още да го забрави — мелницата, потока и моста, тишината му. „Това не ти е Пикадили…“ Реджи беше измел колата, преди да тръгнат обратно, като изхвърли навън всички цветчета и тревички, които бяха попаднали вътре от живите плетове. Трябваше да побутне няколко пъти с пръсти пеперудата, докато тя не трепна и не отлетя.
	Вив обърна глава и погледна осветените витрини на магазините с кутийките на бутафорни шоколади и плодове, с шишенцата парфюм и бутилките алкохол — навярно използваха една и съща оцветена вода за виното „Пармски нощи“ и за уискито „Ирландски малц“. Колата пропълзя напред. Приближиха се до кино „Тиволи“. Пред него имаше хора, които чакаха за билети, и тя ги изгледа с известен копнеж — момичетата и техните приятели, съпрузите и съпругите. На фасадата грееха цветни светлини, които изглеждаха по-ярки, по-сияйни, светейки сега в сумрака, отколкото биха изглеждали в пълната тъмнина. Тя забеляза някои малки несвързани детайли — просветването на една обица, проблясването на намазаната с брилянтин коса на един мъж, блещукането на кристалните жилки по камъните на паважа.
	Изведнъж Реджи наби спирачка и изсвири с клаксона. Някакъв човек беше пресякъл бавно пътя пред него и невъзмутимо продължи нататък. Реджи размаха ръце:
	— Много се извинявам, че ви притесних, мистър! Исусе Христе! — Той проследи с ненавист бавно движещата се фигура. После внезапно лицето му се промени. Стъпвайки на тротоара, онази фигура беше разкрила нещо неочаквано. Реджи започна да се смее.
	— Грешката е моя — каза той и побутна Вив: — Какво ще кажеш? Това не е мистър, а мис.
	Вив се обърна да погледне — и видя Кей, в сако и панталони. Тя извади цигара от една табакера и със стилно безгрижно движение я потупа леко, преди да я вдигне до устните си.
	— Какво, по дяволите, става? — попита Реджи учуден.
	Защото Вив беше извикала. Стомахът й се сви, сякаш я бяха ударили в него. Тя вдигна ръка, за да скрие лицето си, и като се наведе още на седалката, каза на Реджи с ужасна настойчивост:
	— Тръгвай! Карай!
	— Какво има? — зяпна той срещу нея.
	— Просто карай, чу ли? Моля те!
	— Да карам? Да не си се побъркала?
	Пътят пред тях още беше задръстен от коли. Вив започна да се гърчи, сякаш я изтезаваха. Тя погледна назад към Флийт стрийт и каза отчаяно:
	— Карай натам, не можеш ли?
	— Накъде?
	— Откъдето дойдохме.
	— Откъдето дойдохме ли? Да не си се… — Но сега тя не на шега сграбчи кормилото. — Господи! — каза Реджи, като отблъсна ръката й. — Добре. Добре!
	Той погледна през рамо и започна с мъка да обръща колата. Тази зад него изсвири с клаксона си. Шофьорите, които караха към Ладгейт съркъс, го гледаха като побъркан. Той смени скоростите, като се потеше и псуваше, и бавно обърна колата.
	Вив продължаваше да стои с наведена глава, но веднъж погледна назад. Кей се бе наредила на опашката пред киното — тя беше вдигнала запалката до цигарата си и пламъкът, трептящ в сумрака, освети пръстите и лицето й. „Тихо, Вивиан“, спомни си я Вив да казва. Споменът беше силен, след всичкото това време — силен и ужасен: хватката на ръката й, близостта на устата й. „Вивиан, тихо.“
	— Слава богу! — каза Реджи, когато бавно започнаха да се промъкват напред в обратната посока. — А казваш да не привличаме вниманието към себе си. Какво, за бога, беше всичко това? Добре ли си?
	Тя не отговори. Струваше й се, че чувства скърцането на предавките и залитането на колата напред-назад във всичките си мускули и кости. Обгърна с ръце раменете си, сякаш за да не се разпадне.
	— Какво има? — попита Реджи.
	— Видях някого, когото познавам — каза тя накрая. — Това е всичко.
	— Някой, когото познаваш? Кой?
	— Просто някой.
	— Просто някой. Е, предполагам, че и нас с теб добре са ни огледали. По дяволите, Вив.
	Реджи продължи да боботи нещо, но тя не го слушаше. Накрая той спря колата на някаква уличка близо до Блакфрайърс бридж. Тя каза, че ще хване автобус оттам, и Реджи не спори с нея, а отби на едно тихо изглеждащо местенце и я придърпа към себе си, за да се целунат. След това отново поиска кърпичката й и си изтри устата. Изтри и потта от челото си и каза:
	— Какво пътуване!
	Като че ли следобедът беше някакво нещастие, като че ли вече беше забравил потока и разрушената мелница, и инициалите на стената. Но тя не обърна внимание на това. Усещането на неговата ръка върху нейната, на неговите устни върху нейните изведнъж й се стори ужасяващо. Вив искаше да си отиде вкъщи, да остане сама, далеч от него.
	Когато тя отвори вратата, той отново се пресегна към нея. Преди това беше бръкнал в джобчето на таблото и измъкна оттам нещо. Оказаха се две месни консерви — една с говеждо и една със свинско.
	Вив беше толкова объркана от случилото се, че отвори чантата си и посегна да ги вземе. Но тогава нещо в нея сякаш се пречупи, тя изведнъж се вбеси и отблъсна консервите.
	— Не ги искам! Вземи си ги… Дай ги на жена си!
	Консервите паднаха и подскочиха на седалката.
	— Вив! — каза Реджи удивен и наранен. — Не бъди такава! Какво направих? Какво, по дяволите, става? Вив!
	Тя излезе от колата, затвори вратата и тръгна напред. Той се наведе през седалката и свали стъклото, като продължаваше да вика името й и да повтаря удивен:
	— Какво става? Какво направих? Какво… — След това гласът му се втвърди, не толкова от гняв, помисли си тя, колкото просто от умора. — Какво, по дяволите, съм направил?
	Тя не погледна назад и когато зави зад ъгъла, гласът му заглъхна. След това той сигурно беше запалил колата и бе потеглил. Тя се присъедини към групата хора на автобусната спирка и чака десет минути рейса. Реджи не се появи.
	Когато се прибра вкъщи, завари апартамента пълен с хора. Сестра й Памела се беше отбила със съпруга си Хауърд и трите им момченца. Бяха дошли да донесат на бащата на Вив малко чай. Памела го беше сварила на печката и тясната кухня бе станала задушна и гореща. На стойката за прането бяха провесени изпрани чаршафи, подгънати нагоре, но въпреки това увиснали почти до пода. Памела трябва да беше свършила и това. Радиото свиреше с пълна сила. Хауърд седеше на кухненската маса, двете по-големи момчета тичаха наоколо, а бащата на Вив държеше бебето в скута си.
	— Добре ли прекара? — попита Памела, докато изтриваше ръцете си, прокарвайки кърпата по извивките между пръстите си. Тя разгледа внимателно Вив и каза: — Изгоряла си от слънцето. Е, върви им на някои.
	Вив отиде до мивката и се погледна в огледалото за бръснене на баща си. Лицето й беше на бели и розови петна. Тя бухна косата си и каза:
	— Беше горещо. Здравей, татко.
	— Наред ли е всичко, скъпа? Как беше пикникът?
	— Беше окей. Как вървят нещата, Хауърд?
	— Добре, Вив. Всички правим всичко възможно, нали така? Впрочем как ти се струва времето? Казвам ти…
	Хауърд никога не спираше да говори. Двете момчета бяха същите. Сега искаха да й покажат шумните си малки детски пушки с тапа, затова сложиха вътре тапата и стреляха. Баща й следеше с поглед устата на всички говорещи, като кимаше, усмихваше се и движеше леко собствените си устни — защото той беше ужасно глух. Бебето се бореше в обятията му, като протягаше ръце към пушките и се опитваше да слезе от скута му. Когато Вив се приближи, баща й го подаде, радостен, че може да се отърве от него.
	— Той иска при теб, скъпа.
	Но тя поклати глава отрицателно:
	— Този е твърде голям. Тежи цял тон.
	— Дай го тук — каза Памела. — Морис… Хауърд, недей просто да си седиш там!
	Врявата беше ужасна. Вив каза, че ще отиде да си свали обувките и чорапите. След това влезе в спалнята си и заключи вратата.
	Една секунда просто остана права, без да знае какво да прави със себе си — мислеше, че може да се разплаче, че е болна… Но не можеше да плаче, когато баща й и сестра й бяха в съседната стая. Седна на леглото, след това легна с ръце на корема. От лежането обаче се почувства още по-зле. Отново седна на леглото, после се изправи. Не можеше да се отърси от шока, от разстройващото въздействие на тази среща.
	„Тихо, Вивиан.“
	Тя направи една крачка, после наклони глава настрани и се заслуша в някакъв звук, който се издигна над приглушеното боботене на радиото, като мислеше, че това може да е Памела или някое от момчетата, които са излезли в коридора. Но звукът изчезна. Тя стоя нерешително почти минута, хапейки пръсти.
	След това отиде решително до гардероба и дръпна вратата му.
	Гардеробът бе пълен с всякакви боклуци. Някои от старите училищни дрехи на Дънкан бяха тук, висящи до нейните рокли. Имаше дори две-три стари рокли на майка й, които баща й не искаше да изхвърлят. Над релсата със закачалките се намираше полица, където тя държеше пуловерите си. А зад пуловерите имаше фотоалбуми, стари лексикони, стари дневници — такива неща.
	Тя наклони глава, ослушвайки се отново за стъпки в коридора, после се пресегна в сенките зад фотоалбумите и извади една малка тенекиена кутия за тютюн. Извади я толкова естествено, сякаш го правеше всеки ден, докато всъщност я беше оставила там преди три години и оттогава не я беше пипала. Тогава беше затворила капака много силно и сега ставите на пръстите и китките й не издържаха на напрежението. Наложи се да намери една монета и да го отвори с нея като с лост. Когато капакът се разхлаби, тя отново се поколеба, все още заслушана навън и притеснена да не би някой да влезе.
	След това вдигна капака.
	В тенекиената кутия имаше малко парче плат. А вътре в парчето плат — пръстен; обикновен златен пръстен, доста остарял и белязан с вдлъбнатини и резки. Тя го взе и го задържа за секунда на дланта си. След това го плъзна на пръста си и затвори очи.


	В шест без десет, когато мъжете, които управляваха машините за свещи, изключваха помпите, от внезапно настъпилата тишина във фабриката ушите звънваха. Беше като да излизаш от водата. Момичетата на работната маса на Дънкан приеха това за знак да се подготвят да си ходят и извадиха червилата си, пудриерите си и прочие. По-възрастните жени започнаха да си свиват цигари. Лен извади гребен от джоба на панталоните си и вчеса косата си. Той се сресваше като черноборсаджия, с коса, зализана зад ушите. Когато прибра гребена, Лен забеляза погледа на Дънкан и се наклони напред:
	— Сети се какво ще правя довечера — каза той и погледна надолу по масата. После продължи с по-нисък глас: — Отивам с едно момиче до Уимбълдън комън. Много надарена. — Той направи жест с ръце, след това завъртя очи и подсвирна. — Ох, мамо! Тя е на седемнайсет. Има и сестра. Сестрата е хубавелка, но не е така налята. Какво ще кажеш? Имаш ли някакви планове за тази вечер?
	— За тази вечер? — повтори Дънкан.
	— Искаш ли да дойдеш с нас? Сестрата е страхотно гадже, казвам ти. Ти какви харесваш? Познавам тонове момичета. По-едри, по-дребни, всякакви. Мога да те уредя за нула време! — Лен щракна с пръсти.
	Дънкан не знаеше какво да каже. Опита се да си представи тълпа момичета. Но всяка от тях приличаше на малката восъчна фигурка, която Лен беше направил по-рано — с извивки, изпъкналости, вълниста коса и грубо тъпо лице. Той поклати глава и започна да се усмихва.
	Лен изглеждаше възмутен.
	— Изпускаш, кълна се в Бога — каза той. — Това момиче е невероятно. Тя има някакъв тип, но той е в армията. Свикнала е да го прави редовно и усеща голяма нужда. Казвам ти, ако сестра й не беше толкова любезна с мен, аз самият щях да тръгна след нея…
	Той продължи в този дух, докато не прозвуча сирената на фабриката.
	— Е, ти сам се загробваш — каза тогава той и се изправи. — Сети се за мен в десет часа довечера!
	Той намигна на Дънкан с кафявото си циганско око и после тръгна бързо напред, клатушкайки се леко настрани като ревматична старица, защото левият му крак беше по-къс и сраснал в коляното.
	Жените и момичетата също излязоха бързо. Те му извикаха довиждане, докато вървяха:
	— Всичко хубаво, Дънкан! Довиждане, миличък! До понеделник, Дънкан!
	Дънкан кимаше в отговор. Той не можеше да понася настроението във фабриката по това време на деня — неестествената дива веселост, бързането към изхода. Съботните вечери бяха най-лоши от всички. Някои хора буквално тичаха, за да излязат първи през портата. Мъжете, които имаха колела, се надбягваха с тях — за десет-петнайсет минути дворът ставаше като умивалник, на който са вдигнали запушалката. Дънкан винаги намираше причина да се забави и задържи още малко. Тази вечер взе една дълга метла с дръжка и измете изрезките от восък и фитил от пода покрай кръглото си столче. След това отиде много бавно до шкафчето си и извади сакото си. Посети тоалетната и си среса косата. Когато излезе, вече се беше забавил толкова много, че дворът бе почти опустял. Той спря за момент на прага, свиквайки с откритото пространство и промяната на температурата. Цехът за свещи се поддържаше хладен заради восъка, но навън вечерта беше топла. Слънцето потъваше в небето и Дънкан имаше смътното тъжно чувство, че времето е отминало — истинското време, същинското време, не това на фабриката, — а той го е пропуснал.
	Тъкмо беше тръгнал с наведена глава през двора, когато чу, че някой го извика по име:
	— Пиърс! Здравей, Пиърс!
	Дънкан вдигна поглед с разтуптяно сърце, защото вече беше познал гласа, но не можеше да повярва, че е истина. И действително Робърт Фрейзър стоеше там, до портата. Изглеждаше така, сякаш току-що беше изтичал дотук. Не носеше шапка, както и Дънкан. Лицето му се беше зачервило, и в този момент той заглаждаше назад косата си.
	Дънкан ускори ход и отиде при него. Сърцето му още подскачаше.
	— Какво правиш тук? — каза той. — Да не си стоял тук цял следобед?
	— Върнах се — каза Фрейзър, останал без дъх. — Мислех, че съм те изпуснал! Чух как изсвири сирената, когато още бях на три преки оттук. Нали нямаш нищо против? След като си тръгнах тази сутрин, си помислих каква луда случайност беше това, че те видях тук, и… Както и да е. Имаш ли един час? Мислех си, че можем да отидем някъде да пием по нещо. Знам една кръчма точно на реката.
	— Кръчма? — повтори Дънкан.
	Фрейзър се засмя, виждайки изражението му, и каза:
	— Да. Защо не?
	Дънкан не беше ходил в кръчма от цяла вечност и сега мисълта да отиде в някоя заедно с Фрейзър — мисълта за това, как ще седи на една маса до Фрейзър и ще пие бира като съвсем обикновен човек — му се стори изключително възбуждаща, но и тревожна. Той си помисли и за г-н Мънди, който щеше да го чака вкъщи. Представи си масата, приготвена за чай — ножовете и вилиците, сложени акуратно, солта и червения пипер, горчицата, вече разбъркана в бурканчето…
	Фрейзър трябва да беше забелязал колебанието на лицето му, защото каза, сякаш разочарован:
	— Сигурно имаш други планове. Е, няма значение. Просто се отбих за всеки случай. Накъде отиваш? Мога да те изпратя…
	— Не — отвърна бързо Дънкан. — Идеята ти е добра. Ако е само за един час…
	— Добро момче! — потупа го Фрейзър по рамото.
	Той тръгна на юг към Шепърдс Буш Грийн — в обратната посока на тази, в която обикновено си отиваше Дънкан. Фрейзър вървеше леко и спокойно, с ръце в джобовете и изправени рамене, а от време на време отмяташе глава, за да махне косата от очите си. Косата му изглеждаше много светла под лъчите на залязващото слънце. Лицето му беше още зачервено и леко потно. Когато се промъкнаха през най-натоварената част от движението, той извади кърпичката си, изтри челото и врата си и каза:
	— Имам нужда от едно питие! Всъщност от няколко питиета! Бях в Илинг от два часа, подготвях хумористичен очерк за една свинеферма. Моят фотограф изгуби повече от час, опитвайки се да накара една свиня да придобие замислено изражение. Казвам ти, Пиърс, следващия път, когато видя свиня, предпочитам да е в чиния и от ушите й да стърчат стръкове градински чай и лукови пера.
	Той продължаваше да говори, докато вървяха. Разказа на Дънкан за другите очерци, които наскоро бе пратен да пише — за едно състезание за най-красиво бебе и за една обладана от духове къща. Дънкан слушаше достатъчно внимателно, за да може да кима и да се смее, когато това се очакваше от него. Но през цялото време той всъщност разглеждаше Фрейзър, опитвайки се да свикне с това, че го вижда на улицата облечен в обикновени дрехи. Но и Фрейзър изглежда беше правил същото, защото след малко спря да говори и погледна Дънкан в очите, изглеждайки почти тъжен.
	— Това е дяволски странно, нали? Постоянно очаквам Дулото или Гарнитурата да се появят и да започнат да лаят насреща ни: „Влизай вътре! Лягай! Застанете до вратите си!“ Миналата година видях Ерик Уейнрайт. Помниш ли го? Той също ме видя, сигурен съм, но се направи, че не ме е забелязал. Вървеше по Пикадили с някаква ужасна курветина. Натъкнах се и на оня позьор Денис Уотлинг, преди два месеца на един политически митинг. Говореше така за затвора, сякаш беше прекарал там дванайсет години, а не дванайсет месеца. Мисля, че му стана неприятно, като ме видя. Сигурно си е помислил, че ще отнема славата му.
	Сега те преминаваха през Хамърсмит, пресичайки унили улици с жилищни домове. Но скоро, по указание на Фрейзър, свърнаха. Атмосферата на района започна да се променя. Къщите бяха заменени тук-там от по-големи сгради, от складове и цехове. Миризмите станаха по-неприятни, по-тежки и кисели. Мръсният асфалт изчезна, показвайки отдолу заоблени камъни на паваж, хлъзгави като намазани с мас. Дънкан изобщо не познаваше този район. Фрейзър продължаваше да върви напред по своя уверен начин и той трябваше да се забърза, за да е в крачка с него. Изведнъж Дънкан се притесни. „Какво, за бога, правя тук?“, помисли си той. Погледна Фрейзър и видя един непознат. Хрумна му абсурдната идея, че Фрейзър може би е луд, че беше примамил Дънкан тук и мисли да го убие. Той не знаеше защо му е на Фрейзър да прави такова нещо, но тази мисъл продължаваше да се върти в ума му противно на всякакъв разум. Представи си тялото си, удушено или намушкано. Запита се кой ли ще го намери. Представи си как при баща му и Вив отиват полицаи, които им казват, че той е бил намерен в това съмнително място, а те се чудят какво е правил тук.
	После изведнъж те завиха отново и излязоха от сянката, озовавайки се до реката. Тук беше кръчмата, към която беше тръгнал Фрейзър — дървена, чудесна стара постройка, която веднага накара Дънкан да си помисли за Дикенс и „Оливър Туист“. Мястото направо го омагьоса. Той забрави тревогите, как може да го удушат или намушкат. Спря, хвана Фрейзър за ръката и каза:
	— Но това място е чудесно!
	— Така ли мислиш? — отвърна Фрейзър, като отново се ухили насреща му. — Предполагах, че ще ти хареса. И бирата им не е лоша. Ела.
	Той въведе Дънкан през тясната, разкривена ниска врата.
	Вътре заведението не беше толкова очарователно, колкото обещаваше външността му. То беше направено като най-обикновен бар, с разните дивотии по стените — конски сбруи, грейки за затопляне на легло, мехове. Освен това вече, в шест и половина, беше много пълно. Фрейзър си проби път до бара и купи двулитрова кана бира. Той посочи с ръка към вратите в дъното на помещението, от които се излизаше на тераса с изглед към реката. Но терасата беше дори още по-пълна от бара. Двамата с Дънкан се обърнаха и си пробиха път през навалицата обратно до улицата. Тук имаше стълбище към реката. Фрейзър застана на върха му, погледна надолу и каза, че долу на брега има предостатъчно място.
	— Сега е отлив. Долу е чудесно. Ела.
	Те слязоха по стълбите, като стъпваха внимателно заради каната с бира и чашите. Брегът бе кален, но следобедното слънце малко или повече беше изсушило калта. Фрейзър намери едно място в основата на стената, свали си сакото, постла го и двамата седнаха на него един до друг, с почти допиращи се рамене. Стената беше топла и белязана от Темза — човек можеше да види много ясно линията, на около два метра височина, където позеленелите от водата камъни се сменяха със сивите, намиращи се постоянно на открито. В момента имаше отлив и реката изглеждаше тясна — абсурдно тясна, на човек му се струваше, че може много лесно просто да изтича през нея на пръсти от този бряг до другия. Дънкан присви очи, при което гледката се размаза пред погледа му. За момент си представи как водата се надига и го поглъща. Облегнат на топлата стена, той усещаше допира на ръката на Фрейзър в неговата, когато той си разкопча ръкавелите и нави ръкавите си.
	Фрейзър наля бирата.
	— Ето твоята. — Посочи той, като повдигна своята чаша, пресуши я на три-четири глътки и изтри уста. — Господи! Сега е по-добре, нали така?
	Той си сипа още и отново пи. После бръкна в джоба си и извади оттам лула и кесия тютюн. Дънкан го гледаше как пълни лулата — издърпваше нишки тютюн с дългите си кафяви пръсти, после ги натъпкваше здраво в чашката. Той забеляза погледа на Дънкан и се усмихна.
	— Малко по-различно от едно време, а? Това беше първото нещо, което си купих, когато излязох.
	Вдигна мундщука на лулата до устата си, запали клечка кибрит и задържа пламъка й до чашката. Докато всмукваше, разпалвайки тютюна, гърлото му се стегна, а бузите му се огъваха навътре и навън, навътре и навън — като страните на грейка, помисли си Дънкан, или, ако човек иска да се изрази по-романтично, като испански мех за вино. Той гледаше как синкавият дим се издига от устата на Фрейзър и полита, понесен от лекия вятър.
	Известно време те просто седяха и пиеха бира, прислонявайки очи, за да погледнат към слънцето, което изглеждаше фантастично розово и грамадно в привечерното лятно небе. Горещината му отприщи тежката миризма на реката и брега, но човек не можеше да възразява срещу това на такова място. Иначе сцената беше очарователна. Дънкан си представи моряци, контрабандисти, хората на лихтерите, матросите от Кралския флот…
	— Виж онези момци — засмя се Фрейзър.
	Надолу по брега се беше появила група момчета. Свалили ризите, обувките и чорапите си и навили крачолите на панталоните си, те тичаха към водата. Тичаха по онзи плах, момичешки начин, по който дори големите мъже неизбежно трябва да тичат по остри камъни. Когато стигнаха до реката, те започнаха да се пръскат и да се закачат. Бяха млади, много по-млади от Дънкан и Фрейзър, може би на четиринайсет-петнайсет години. Ръцете и краката им бяха несъразмерно големи за телата им, до едно много тънки и слаби. Изглеждаха така, сякаш имат твърде много живот в себе си и той се мята бясно в тях, придавайки им тази неугледна ъгловатост.
	Хората, които пиеха на терасата отзад на кръчмата, също бяха видели момчетата и започнаха да им подвикват окуражително. Момчетата започнаха да се пръскат с кал вместо с вода. Едно от тях падна в нея и се изправи съвсем черно, като някакво глинено изделие или някоя от онези фигури, каквито носят в уличните шествия. Той влезе по-навътре в реката, гмурна се във водата и после се появи отново чист, тръскайки капките от косата си.
	Фрейзър се засмя и се наклони напред, сложи длан до устата си и извика, както правеха и хората на терасата. Той изглеждаше толкова пълен с живот, колкото и самите момчета, голите му ръце от лакътя надолу бяха почернели, а дългата му коса се ветрееше над челото му.
	След минута Фрейзър се облегна отново назад, усмихнат. Пак дръпна от лулата си, после запали друга клечка и я вдигна до чашката, заслонявайки с длан пламъка. Докато го правеше, погледна към Дънкан изпод леко присвитите си вежди. И когато отново разпали тютюна и хвърли клечката, той извади лулата от устата си и каза:
	— Колко странно, че те срещнах така във фабриката, а?
	Сърцето на Дънкан се сви и той не отговори нищо.
	— Мислех си за това цял ден — продължи Фрейзър. — Това просто изобщо не е мястото, на което очаквах да работиш.
	— Така ли? — попита Дънкан, вдигайки чашата си.
	— Разбира се! Да вършиш такава работа, сред хора като онези? Това място е само една стъпка над просията, не е ли така? Как го търпиш?
	— Всички там го търпят. Защо аз да не го правя?
	— Наистина ли нямаш нищо против тази работа?
	Дънкан премисли отговора си.
	— Не ми харесват много миризмите — каза той накрая. — Попиват в дрехите ти. А понякога получаваш и главоболие от целия този шум. Или пък на очите ти им става зле заради лентата.
	— Не точно това имах предвид — намръщи се Фрейзър.
	Дънкан знаеше, че той нямаше предвид това. Но вдигна рамене и продължи със същия лек тон:
	— Това е лесна работа. Всъщност не е много по-различно от шиенето. И те оставя да мислиш за други неща. Това ми харесва.
	Фрейзър още изглеждаше озадачен.
	— Не искаш ли вместо това да правиш нещо малко по… как да кажа… малко по-интересно?
	— Няма значение какво _искам_ — изсумтя Дънкан. — Можеш ли да си представиш лицето на човека от службата по заетостта, ако му кажа, че _искам_ това и _не искам_ онова? Щастлив съм, че изобщо имам някаква работа. Дори такава несъществена. С теб е по-различно. Ако беше като мен… ако имаше такова минало, имам предвид… — Той не си направи труда да продължи и започна да чопли повърхността на брега — камъчета и парченца счупен порцелан, черупки и костици от стриди. — Не искам да говоря за това — каза Дънкан, когато видя, че Фрейзър още чака отговор. — Досадно ми е. Кажи ми вместо това, какво правиш ти.
	— Първо искам да разбера за теб.
	— Няма нищо за разбиране. Вече си разбрал всичко! Наистина — усмихна се Дънкан. — Разкажи ми къде си бил. Веднъж ми написа писмо от някакъв влак.
	— Така ли?
	— Да. Малко след като излезе. Не си ли спомняш? Разбира се, те не ми позволиха да го запазя. Но го прочетох около петдесет пъти. Буквите ти бяха големи и разкривени, а на хартията имаше петно. Ти казваше, че било от сок от лук.
	— Сок от лук! — повтори Фрейзър замислено. — Да, сега си спомних. Една жена във влака носеше лук, а никой от нас не беше виждал такъв от три години. Някой извади нож и ние го нарязахме и го изядохме. Беше страхотно! — Той се засмя и отпи от бирата си, а адамовата му ябълка подскачаше в гърлото му като риба.
	Влакът, каза Фрейзър, трябва да е бил онзи, с който ги карали за Шотландия. Там имало някакъв лагер за дърводобив, където държали до края на войната тези, които отказвали да служат в армията поради убежденията си.
	— След това се върнах в Лондон — каза той — и започнах да работя в една благотворителна организация за бежанци: отделях хората, които тъкмо бяха пристигнали, намирах им жилища, записвах децата им на училище. — Той поклати глава, спомняйки си за това. — От нещата, които чух, ще ти се изправи косата, Пиърс. Разкази на хора, които бяха изгубили всичко. Руснаци, поляци, евреи. Разкази за лагерите… Направо не можех да повярвам. Това, което си чел във вестниците, е нищо, абсолютно нищо… Правих това една година. Толкова можах да издържа. Още малко, и мисля, че накрая щях да поискам да си пръсна мозъка!
	Той се усмихна, после разбра какво беше казал, улови погледа на Дънкан и се изчерви. И веднага започна отново да говори, за да замаже гафа си. Каза, че бил в тази благотворителна организация до миналата есен. След това си опитал късмета в журналистиката, с намерение да пише за политическите списания. Един негов приятел му намерил „загубената работа“, която вършел сега. Той се държал за нея с надеждата, че ще се появи нещо по-сериозно. Имал връзка с едно момиче за един-два месеца, но работата не потръгнала — той се изчерви отново, когато каза това на Дънкан. Момичето също помагало в работата с бежанците.
	Говореше сериозно и гладко като коментатор по радиото. Произношението му, издаващо добрия му произход, беше много отчетливо и един-два пъти Дънкан потрепна от смущение, разбирайки, че гласът му навярно се носи по брега и стига до ушите на другите пиещи. Той се загледа във Фрейзър и както преди, видя в него непознат. Не можеше да си представи живота, който той беше водил в дърводобивния лагер в Шотландия и после в Лондон с онова момиче. Все още можеше наистина да си го представи, както беше свикнал да го вижда всеки ден в малката студена килия в Уормууд скрабс*, с грубото затворническо одеяло на плещите, как обира чашата с какао с хляба за закуска или стои до прозореца, а дългото му бледно лице е осветено от лунната светлина или от разноцветните сигнални ракети в небето.
	[* Затвор в Лондон за хора, които са извършили престъпление за пръв път. — Б.прев.]
	Той се загледа в чашата си и по някое време осъзна, че Фрейзър е млъкнал и го наблюдава.
	— Знам какво си мислиш — каза той, когато Дънкан вдигна поглед. Беше понижил глас и изглеждаше смутен. — Чудиш се какво е било за мен да работя с тези бежанци, да слушам историите, които трябваше да слушам, знаейки, че другите хора са се сражавали, докато аз не съм правил нищо. — Той хвърли един камък, който заподскача по брега. — Повръщаше ми се, ако искаш да знаеш. Повръщаше ми се от себе си не защото бях отказал да воювам, а защото моят протест не беше достатъчен. Повръщаше ми се, защото не се бях опитал по-сериозно, не се бях опитал да намеря други начини и не бях накарал други хора да се опитат да ги намерят заедно с мен по-рано през войната. Повръщаше ми се от това, че съм здрав. Повръщаше ми се просто от факта, че съм жив. — Той отново се зачерви и погледна встрани. После каза по-тихо от преди: — Мислех си за теб между другото.
	— За мен?
	— Спомнях си… е, някои неща, които ти каза.
	— Мислех, че си забравил всичко за мен — каза Дънкан, като отново се загледа в чашата си.
	— Не ставай магаре! — наклони се напред Фрейзър. — Просто бях много зает, това е всичко. Ти не беше ли?
	Дънкан не отговори. Фрейзър почака, после се обърна, като че ли раздразнен. Отпи от бирата си, след това отново се залови с лулата си, всмуквайки дима, при което бузите му отново станаха като мехове.
	„Иска му се никога да не ме беше канил тук“, помисли си Дънкан, изравяйки от земята едно камъче. „Чуди се защо го е направил. И се пита как по-скоро да се отърве от мен.“ Той си помисли отново за г-н Мънди, който го чака вкъщи с приготвения чай и гледа часовника, може би дори отваря външната врата, за да надникне с безпокойство на улицата.
	Дънкан отново почувства погледа на Фрейзър, обърна се и погледите им се срещнаха. Фрейзър се усмихна и каза:
	— Забравих колко непроницаем можеш да си, Пиърс. Предполагам съм свикнал с хора, които не спират да говорят.
	— Съжалявам — отговори Дънкан. — Можем да тръгваме, ако искаш.
	— За бога, нямах това предвид! Просто… Е, добре, няма ли да ми кажеш нещо за себе си? Аз продължавах да дърдоря като побъркан, а ти не каза почти нито дума. Нямаш ли… Нямаш ли ми доверие?
	— Да ти нямам доверие? — каза Дънкан. — Не, не е там работата. Нищо подобно. Просто нямам нищо за казване, това е всичко.
	— Това вече го опита веднъж. Няма да мине, Пиърс! Хайде, давай.
	— Няма нищо за казване.
	— Трябва да има нещо. Не знам дори къде живееш! Къде живееш? Близо до онази твоя фабрика?
	Дънкан се размърда неудобно и отговори:
	— Да.
	— В къща? В апартамент?
	— Ами… — започна Дънкан и отново се размърда. Но не виждаше начин да се измъкне. — В къща в Уайт сити — призна той след момент.
	Фрейзър го зяпна, точно както очакваше Дънкан.
	— В Уайт сити? Ти се шегуваш! Толкова близо до затвора? Чудя се как можеш да търпиш това! Дори Фулъм ми се струваше твърде близо, ако нямаш нищо против. Уайт сити… — той поклати глава, неспособен да повярва. — Но защо там? Твоето семейство… — той се опитваше да си спомни. — Те живееха във… Къде беше? В Стретъм?
	— О — отговори Дънкан автоматично, — аз не живея с тях.
	— Така ли? Защо? Те се грижеха добре за теб, не е ли така? Ти имаш сестри, нали? Едната особено… Как й беше името? Валери? Не, Вив! — Той дръпна косата си. — Господи, всичко си спомням. Тя идваше често. Беше добра към теб. Във всеки случай тя беше по-добра към теб, отколкото моята проклета сестра към мен! Не се ли държи вече добре с теб?
	— Не е работата в нея — каза Дънкан. — А в другите. Ние никога не сме се разбирали, дори и преди… Е, нали знаеш. Когато излязох, беше по-лошо от всякога. Мъжът на по-голямата ми сестра не може да ме търпи. Веднъж го чух да говори за мен с един свой приятел. Нарече ме… Нарече ме Малкия лорд Фаунтлерой. Нарича ме и Мери Пикфорд*… Не се смей!
	[* Малкият лорд Фаунтлерой е герой от едноименния детски роман на английската писателка Франсис Ходжсън Бърнет (1849–1924). Мери Пикфорд е американска киноактриса от първата половина на XX в., снимала се обикновено в роли на добродетелни и скромни девойки. — Б.прев.]
	Но той самият се разсмя.
	— Съжалявам — каза Фрейзър, като продължаваше да се усмихва. — Но той изглежда наистина очарователен човек.
	— Той просто е такъв човек, който не може да търпи, когато хората са различни от него. Всички те са такива. Но Вив не е. Тя разбира… е, че нещата не са съвършени. Че хората не са съвършени. Тя… — той се поколеба дали да продължи.
	— Тя какво? — попита Фрейзър.
	Те си възвръщаха нещо от предишната си близост. Дънкан понижи глас:
	— Ами, среща се с един мъж — той се огледа и продължи: — Женен мъж. Това трае вече цяла вечност. Не знаех, когато бях вътре.
	— Разбирам — каза Фрейзър, изглеждайки замислен.
	— Не прави такава физиономия! Тя не е… Не е леко момиче или каквото там си мислиш.
	— Сигурен съм, че не е. Но някак си съжалявам да го чуя. Спомням си я. Спомням си, че ми харесваше как изглежда… Тези неща, нали разбираш, рядко завършват добре, особено за жената.
	— Това си е тяхна работа, нали така? — сви рамене Дънкан. — Какво значи „завършват добре“? Имаш предвид да се оженят? Ако бяха женени, сигурно щяха да се мразят.
	— Може би. А какъв е мъжът? Що за човек е той? Познаваш ли го?
	Дънкан беше забравил навика на Фрейзър да улови здраво някоя тема и да се занимава с нейните дребни подробности заради удоволствието да я разгледа от всички страни. Той каза, вече с по-голямо нежелание:
	— Някакъв търговец, това е всичко, което знам. Дава й консерви с месо. Дава й много, през цялото време. Тя не може да ги носи вкъщи, баща ми би започнал да се чуди. Затова ги дава на мен и чичо Хорас…
	Той спря объркан и притеснен от признанието, което току-що беше направил. Фрейзър не забеляза нищо, но се вкопчи в последните думи на Дънкан.
	— Твоят чичо. Да, мисис Александър го спомена във фабриката. Каза какъв чудесен племенник си ти, или нещо подобно. — Той се усмихна. — Значи в края на краищата семейството ти не е чак толкова лошо, колкото ти го изкара… Бих се радвал да се запозная с чичо ти, Пиърс. Бих се радвал да се срещна и с Вив. И разбира се, бих искал да видя къде живееш. Ще ми позволиш ли да дойда и да те посетя някой път? Защото ние… Е, няма нищо, което да ни попречи отново да бъдем приятели, нали така? Сега, когато се срещнахме.
	Дънкан кимна. Но не каза нищо, страхувайки се гласът му да не го издаде. Той довърши бирата в чашата си, после се обърна встрани, представяйки си изражението, което знаеше, че ще се появи на лицето на Фрейзър, ако някога дойдеше в дома на Дънкан и видеше там г-н Мънди.
	Започна отново да разравя боклуците на брега. Скоро нещо привлече погледа му и той го повдигна с пръста си като с лост. Както и си беше помислил, това се оказа дръжката и част от чашката на стара глинена лула. Той я показа на Фрейзър, след това започна да почиства калта от нея с парче тел. Донякъде, за да смени темата, докато го правеше, Дънкан каза:
	— Може би преди триста години някой е седял тук и е пушел също като теб. Не е ли забавно?
	— Да, нали? — усмихна се Фрейзър.
	Дънкан завъртя лулата в ръце и започна да я разглежда.
	— Чудно как ли се е казвал този човек. Не те ли измъчва това, че никога няма да узнаем? Чудно къде ли е живял и как ли е изглеждал. Той не е и предполагал, че лулата му ще бъде намерена от някакви хора като нас през 1947.
	— Може би е имал късмет, че не може да си представи 1947.
	— Някой може да намери _твоята_ лула след триста години.
	— Няма никакъв шанс! — каза Фрейзър. — Залагам хиляда лири срещу едно пени, че моята малка лула и всичко останало ще е станало на пепел дотогава. — Той допи бирата си и се изправи на крака.
	— Къде отиваш? — попита Дънкан.
	— Да взема още бира.
	— Мой ред е.
	— Няма значение. Аз изпих повечето от тази кана. А трябва и да отида до тоалетната.
	— Да дойда ли с теб?
	— До тоалетната?
	— До бара!
	Фрейзър се засмя.
	— Не, стой тук. Иначе някой ще ни вземе мястото. Няма да се бавя.
	Докато говореше, той тръгна по брега, потупвайки леко празната кана в бедрото си. Дънкан го гледаше как се изкачи по стълбите и потъна вътре.
	Кръчмата се беше напълнила още повече. Хората бяха изнесли питиетата си навън като Фрейзър и Дънкан, на улицата и на брега. Няколко мъже и жени стояха седнали или облегнати на стената над главата на Дънкан. Досега той не ги беше забелязал. Не му хареса мисълта, че те го гледат отгоре и може би чуват нещата, които той казва…
	Той сложи парчето от глинена лула в джоба си, после се загледа към реката. Идваше прилив и повърхността на водата сякаш се бореше със самата себе си, като скупчени на едно място змии. Момчетата, които преди се пръскаха в калта, сега бяха седнали на ръба на брега. Те станаха и се изкачиха по него, подгонени от прилива. В този момент изглеждаха по-млади от всякога. Те се хилеха, но и трепереха като кучета. Потрепваха по-силно, докато вървяха — Дънкан си представи размекнатите им от водата стъпала, в които сега се впиваха камъните и черупките. Той се накара да спре да ги гледа, докато се изкачваха по стълбите, понеже изведнъж се ужаси, виждайки кръв по бялото стъпало на едно момче.
	Дънкан наведе глава и отново започна да рови брега. Намери гребен със счупени зъби. Откопа и един отломък от порцеланова чаша с изящна дръжка.
	И тогава — той не знаеше защо; може би някой произнесе името му и думите достигнаха до ушите му поради някакво странно затишие в шума на гласовете, смеха и водата — Дънкан отново вдигна глава към терасата и погледът му срещна този на един оплешивял мъж, който седеше с някаква жена на една маса там. Дънкан веднага го позна. Той беше от Стретъм, живееше на една улица близо до тази, на която Дънкан бе отраснал. Но сега, вместо да му кимне, да се усмихне или да вдигне ръка за поздрав, плешивият човек каза нещо на жената до себе си, нещо като „Да, това наистина е той“, и двамата се загледаха в Дънкан с една необикновена смес от недоброжелателство, жадно любопитство и смущение.
	Дънкан бързо отклони поглед. Когато отново погледна натам и видя, че мъжът и жената продължават да го наблюдават, той промени позата си — обърна глава, премести крака, прехвърли тежестта си на другото си рамо. Продължаваше да изпитва ужасното чувство, че го наблюдават, че го обсъждат, измерват го от глава до пети и не го харесват. „Виж го — представи си той как казват мъжът и жената. — Той наистина си мисли, че всичко е наред. Мисли си, че е точно като теб и мен.“ Той се опита да си представи как изглежда в техните очи. И се видя, сега, когато Фрейзър го нямаше до него, като някакъв особняк или мошеник. Той отново обърна глава, по-крадешком — и да, ето ги там, продължават да го гледат: те вдигаха чашите и цигарите си, наблюдавайки го сега с празните, но притесняващи изражения на хора, които се бяха нагласили да прекарат вечерта на кино… Дънкан затвори очи. Някой над него се засмя с пресипнал смях. Стори му се, че смехът може да е насочен само към него, че един по един пиещите извън кръчмата побутват с лакът съседите си, кимат и се усмихват, докато разпространяват новината, че Пиърс е тук — хей, Дънкан Пиърс е тук, пие бира на брега, сякаш има пълното право на това като всеки друг!
	Да можеше Фрейзър да дойде по-скоро! Колко време беше минало, откакто беше тръгнал с каната? Дънкан не знаеше. Струваше му се, че е минала цяла вечност. Сигурно се е заговорил с някого, с някой обикновен човек. Или може би флиртуваше с барманката. А представи си, че по някаква причина той така и не се върне? Как щеше да се прибере Дънкан? Той не беше сигурен, че си спомня пътя. Върху ума му се спусна празнота или мрак — и когато опита да се концентрира, да се вземе в ръце, изпита чувството, че повдига крак със завързани очи, а меката земя се рони от обувката му… Сега вече Дънкан започна наистина да се паникьосва. Той отвори очи и погледна ръцете си, защото веднъж беше чул един доктор да казва, че като погледнеш ръцете си, когато си изплашен, ще се почувстваш по-спокоен. Но смущението му беше твърде силно и сега собствените му ръце му се струваха чужди, като на непознат. Цялото му тяло му изглеждаше странно и чуждо — изведнъж той почувства сърцето си, дробовете си. Започна да му се струва, че ако отклони дори и за момент вниманието си от тези органи, те ще спрат да работят. Той седеше на брега с плътно затворени очи, като се потеше и почти се задъхваше под страшното бреме да трябва да диша, да движи кръвта по вените си, да пази мускулите на ръцете и краката си да не изпаднат в спазми.
	След може би пет минути — а може би десет или дори двайсет — Фрейзър се върна. Дънкан чу звънването на пълната кана в камъка, а после почувства как при сядането си Фрейзър допря бедрото си в неговото.
	— Вътре е лудница — каза той. — Като че ли са хвърлили спорна топка. Аз… Какво има?
	Дънкан не можа да отговори, но отвори очи и се опита да се усмихне. Ала дори мускулите на лицето му бяха против него — той усети, че устата му се изкриви и сигурно изглеждаше ужасно. Фрейзър отново попита, този път по-настойчиво:
	— Какво има, Пиърс?
	— Нищо — каза накрая Дънкан.
	— Нищо? Изглеждаш ужасно. Ето. — Той подаде на Дънкан кърпичката си. — Изтрий си лицето, потен си. Сега по-добре ли е?
	— Да, малко по-добре.
	— Трепериш като лист! Какво е станало?
	Дънкан поклати глава и каза с усилие:
	— Ще прозвучи глупаво. — Езикът сякаш лепнеше към небцето му.
	— Няма значение.
	— Просто има един мъж ей там…
	— Какъв мъж? — обърна се Фрейзър. — Къде?
	— Гледай да не те види! Той е ей там, на терасата. Един човек от Стретъм. Плешив човек. Наблюдаваха ме, той и неговото момиче. Той… знае всичко за мен.
	— Какво имаш предвид? Че си бил… вътре?
	— Не само това — поклати глава отново Дънкан. — Знае и защо бях вътре. За мен и… и Алек…
	Той не можеше да продължи. Фрейзър го наблюдава още малко, след това се обърна и отново се вгледа в хората на терасата. Дънкан се запита какво ще направи онзи човек, когато види, че Фрейзър ги гледа. Представи си как прави някакъв ужасен жест — или просто кимва и се усмихва.
	След момент Фрейзър се обърна пак към него и каза меко:
	— Никой не гледа насам, Пиърс.
	— Не може да бъде — отвърна Дънкан. — Сигурен ли си?
	— Напълно сигурен. Никой не гледа насам. Виж сам.
	Дънкан се поколеба, след това сложи ръка на очите си и надникна през пръстите си. Вярно беше. Мъжът и жената бяха изчезнали и на масата им седеше съвсем друга двойка. Този мъж имаше пясъчноруса коса и в момента изсипваше в устата си остатъците от един пакет с чипс. Жената се прозяваше, потупвайки се по устните с пухкавата си бяла ръка. Останалите посетители разговаряха един с друг или гледаха назад към бара, или пък напред към реката, изобщо навсякъде, само не и към Дънкан.
	Той въздъхна и раменете му се свиха надолу. Не знаеше какво да си мисли. Може би си беше въобразил всичко това. Но нямаше значение. Паниката му го бе изтощила, беше го сякаш изпразнила. Той отново изтри лицето си и каза с треперещ глух глас:
	— Трябва да си отида вкъщи.
	— След минутка — отвърна Фрейзър. — Пий първо малко бира.
	— Добре. Но ти ще… ти ще трябва да наливаш.
	Фрейзър вдигна каната и напълни чашите им. Дънкан глътна веднъж, после още веднъж. Трябваше да държи чашата си с две ръце, за да не я разлее. След малко обаче започна да се успокоява, изтри уста и погледна Фрейзър.
	— Предполагам ме мислиш малко за глупак.
	— Не говори глупости! Не си ли спомняш…
	Дънкан го прекъсна:
	— Аз не съм свикнал, нали разбираш, да излизам като сега, сам. Не съм като теб.
	Фрейзър поклати глава, сякаш от раздразнение или досада. Той погледна Дънкан, после отклони очи. Смени позата си, пи още бира. Накрая каза, запъвайки се:
	— Ще ми се да бях поддържал връзка с теб, Пиърс. Ще ми се да бях ти писал повече. Аз… Аз те изоставих. Сега виждам това и съжалявам. Беше непростимо. Но онази година в Скрабс… щом излязох, изглеждаше ми… не знам… изглеждаше ми като сън. — Той погледна Дънкан в очите, миглите му потрепваха. — Разбираш ли ме? Това ми изглеждаше като живота на някой друг, не моят. Сякаш бях изваден от времето и после пуснат отново в него, и трябваше да продължа, откъдето бях прекъснал.
	Дънкан кимна и каза бавно:
	— За мен не беше така. Когато излязох, всичко беше различно. Всичко се беше променило. Винаги съм знаел, че ще стане така, и така и стана. Хората казваха: „Ще се справиш.“ Но аз знаех, че няма да мога.
	Известно време те седяха, без да говорят, сякаш и двамата бяха изтощени. Фрейзър извади лулата и кибрита си. Сега пламъкът блестеше ярко, понеже вече се стъмваше. Той свали ръкавите и закопча ръкавелите си, а Дънкан го усети, че потрепери.
	Гледаха движението на реката. Повърхността на водата само за няколко минути беше загубила своя трескав, неспокоен вид. Брегът се беше стеснил още, реката пълзеше напред и като с грапав език на котка изливаше брега с всеки удар и плискане на вълните. След това покрай тях бързо мина един буксир и вдигна големи вълни — те заляха брега и бяха всмукани обратно, после отново се втурнаха напред, накрая се изтощиха и започнаха да се плискат по-слабо.
	Фрейзър хвърли един камък във водата и каза:
	— Как беше казано у Арнолд? „Вечна нота на тъгата“ — така ли беше? И еди-какво си „голите камъчета на света“*… — Фрейзър прекара ръка по лицето си и се засмя на самия себе си. — За бога, Пиърс, в момента, в който започна да цитирам стихотворения, значи сме свършени! Хайде. — Той се надигна. — Забрави бирата и давай да вървим. Ще те изпратя до вас. До самата врата. А ти можеш да ме представиш на твоя… чичо Хорас, така ли беше?
	[* Стихове от „Брегът на Дувър“, стихотворение на английския поет Матю Арнолд (1822–1888). — Б.прев.]
	Дънкан си представи как г-н Мънди върви напред-назад в гостната и като чува звънеца, идва с куцукащата си походка да им отвори вратата. Но той вече нямаше сили да се страхува да не изпадне в неудобно положение, или нещо подобно. Така че просто стана и последва Фрейзър нагоре по стълбите. Оттам двамата продължиха заедно на север към Уайт сити, през все по-тъмните улици.


>>	3.

	— Не знаете ли, че войната свърши? — каза на Кей мъжът зад щанда в хлебарницата.
	Каза го заради нейните панталони и коса, опитвайки се да бъде остроумен. Но тя беше чувала нещо подобно стотици пъти и й беше трудно да се усмихне. Във всеки случай, когато чу произношението й, неговото поведение се смени. Той й подаде пакета с думите:
	— Заповядайте, мадам.
	Но изглежда беше направил някаква физиономия зад гърба й, защото, докато тя излизаше, другите клиенти се засмяха.
	Тя беше свикнала и с това. Сега сложи пакета под мишница и пъхна ръце в джобовете на панталоните си. Най-доброто, което можеше да направи, беше да се държи нахално — да вдигне високо глава, да ходи наперено, да направи от себе си „оригинал“. Вярно е, че това беше доста уморително понякога, когато човек няма енергията за него.
	Днес обаче тя беше в бодро настроение. Тази сутрин й беше дошла идеята да се отбие при една приятелка. Тя вървя от Лавендър хил до Бейс уотър и тръгна нагоре по Хароу роуд. Приятелката й Мики работеше на бензиноколонките в един гараж там.
	Когато се приближи, Кей я видя в предния двор на гаража — Мики беше разгънала един брезентов стол и се излежаваше на него, четейки книга. Краката й бяха широко отворени, защото тя беше облечена — е, не точно по мъжки като Кей, но като механик, с работен комбинезон и ботуши. Косата й беше светла, с цвета и структурата на мръсно въже. Тя стърчеше на всички страни, сякаш Мики току-що беше станала от леглото. Докато Кей я наблюдаваше, тя близна пръст и обърна една страница. Мики не чу стъпките на Кей, която вървеше към нея със странно вълнение в сърцето. Това беше просто удоволствието да видиш приятел, след като седмици наред си виждал само непознати. Нищо повече. Но за секунда Кей си помисли, че това чувство ще стегне гърлото й и ще я накара да се разплаче. Тя си представи колко абсурдно би изглеждала на Мики, ако се появи изневиделица обляна в сълзи. И сериозно си помисли дали да не се откаже от цялата работа и да се измъкне, преди приятелката й да я е видяла.
	Но тогава онова мъчително чувство се отдръпна.
	— Здравей, Мики — извика тя приветливо.
	Мики вдигна поглед, видя Кей и се засмя от удоволствие. Тя се смееше през цялото време по един непринуден, естествен начин, който хората намираха за страшно обаятелен. Имаше гърлен глас, в който често се долавяше леко хриптене, понеже Мики пушеше твърде много.
	— Хей, здравей! — каза тя.
	— Каква книга четеш?
	Мики й показа корицата. Тя четеше книгите, които хората оставяха в колите си, когато ги докарваха в гаража за поправка. Това беше издание с меки корици на „Невидимият“ на Хърбърт Уелс. Кей взе книгата и се усмихна.
	— Чела съм го, когато бях малка — каза тя. — Стигна ли до мястото, където той прави котката невидима, с изключение на очите й?
	— Да, не е ли забавно? — Мики изтри мръсната си длан в работния си комбинезон, за да може да се ръкува с Кей. Тя беше толкова дребна и слабичка, че ръката й не беше много по-голяма от детска. Наклонила глава на една страна и притворила едното си око като сега, Мики приличаше на Хитреца*.
	[* Става дума за ловкия малък джебчия Джак Доукинс — или Джек Докинс, както е изписан в българското издание на романа на Чарлс Дикенс „Приключенията на Оливър Туист“ от 1979 г. — Б.прев.]
	— Толкова отдавна не съм те виждала, че вече престанах да се надявам — каза тя. — Как си?
	— Мислех си, че може сега да си в обедна почивка. Имаш ли обедна почивка? Донесох ти няколко кифли.
	— Кифли! — каза Мики, като взе пакета и погледна в него. Сините й очи се разшириха. — С конфитюр!
	— И истински захарин.
	Една кола се приближи.
	— Стой така — каза Мики. Тя остави кифлите, отиде да говори с шофьора и след секунда започна да пълни резервоара на колата. Кей зае мястото й на брезентовия стол, вдигна книгата и отвори на случайно място.
C>
	— Сега вече започвате да разбирате — каза Невидимият — колко неблагоприятно беше моето положение. Аз нямах покрив, нямах дрехи. Да се облека би значило да се откажа от всичките си преимущества и да се превърна в нещо страшно и ужасно. Налагаше се да гладувам. Защото да ям, да се изпълня с неасимилирана материя, би значило да стана отново видим по един гротесков начин.
	— Не бях помислил за това — каза Кемп.
C$
	Междувременно бензиноколонката сякаш оживя и започна да трепери, да вие и да цъка, а миризмата на бензин, която преди беше слаба, стана по-гъста. Кей остави книгата и погледна Мики. Тя стоеше доста небрежно, с едната ръка на покрива на колата, а с другата стиснала пистолета на помпата, вперила очи в брояча. Мики не беше особено хубава, но в нея имаше известен стил. Може да е странно, но много момичета — дори нормални момичета — биха били заинтригувани и впечатлени от поза като тази.
	Шофьорът на колата обаче беше мъж. Мики изтръска последните няколко капки бензин от пистолета, завъртя капака на резервоара и взе купоните на мъжа, а след това, влачейки крака, се върна при Кей с гримаса на лицето.
	— Какво, няма бакшиш? — каза Кей.
	— Даде ми три пенса и ми каза да си купя червило с тях. Отгоре на това двигателят му беше боклук. Почакай тук, става ли? Ще ида да говоря със Санди.
	Тя потъна в гаража. Когато се върна след няколко минути, беше свалила работния комбинезон, под който носеше обикновени сини панталони и къса смешна памучна риза „Ертекс“, намачкана и с много петна. Освен това си беше измила лицето и вчесала косата.
	— Даде ми четирийсет и пет минути. Да отидем ли до лодката?
	— Имаме ли време? — попита Кей.
	— Така мисля.
	Те минаха бързо по две странични улички и стигнаха до Риджънтс канал. На сто метра по протежение на пътеката покрай брега се редяха превърнати в домове лодки и шлепове. Мики живееше тук още отпреди войната. Това си беше цяло малко поселение. Около него имаше складове и пристани за лодки, а обитателите бяха както истински лодкари, така и писатели и художници, които до един се имаха за „интересни“ и „живописни“, както смяташе Кей. Всички те бяха много доволни от контраста, който знаеха, че представляват с хората, които живееха в обикновени апартаменти и къщи. Може би и бяха прави за това. Лодката на Мики — „Айрини“ — беше нисък тесен шлеп с остър нос, който винаги напомняше на Кей дървена обувка. Корпусът й беше насмолен и тревожно покрит от дървени кръпки. Всяка сутрин Мики губеше поне двайсет минути, през които изпомпваше водата, увиснала на дръжката на една ужасна малка водна помпа. За клозет й служеше едно ведро, сложено зад брезентова завеса. През зимата съдържанието на ведрото понякога замръзваше.
	Но вътрешността на лодката беше много очарователна. Стените бяха покрити с лакирано дърво и Мики беше направила полици за украшенията и книгите си. Осветяваше се с газени лампи и свещи под цветни абажури. Кухнята беше като гигантска версия на детска кутия за моливи, с тайни чекмеджета и плъзгащи се плотове. Чиниите и чашите се държаха на местата им с пръчки и ремъци. Всичко беше закрепено като за буря, въпреки че в действителност люлеенето на водата в канала беше доста леко и би могло да смути някой само ако той е съвсем нов или е забравил къде се намира.
	Кей винаги се прегърбваше леко в лодката на Мики. Ако се изправеше, темето й опираше в тавана. Самата Мики се движеше вътре напълно спокойно и леко. Сега тя дръпна някои от плотовете в лодката, за да извади чая, чайника и две емайлирани чаши.
	— Не мога да стопля вода — каза Мики, защото печката беше изгаснала и те нямаха време да я запалят отново, — но ще взема малко от съседката.
	Тя излезе с чайника в ръка, а Кей седна. Редица от шлепове минаха покрай тях и лодката се разклати, удряйки се глухо в пристана. Кей чу смущаващо ясно гласовете на мъжете от тях:
	— … до самия Далстън. Кълна се в Бога! Нагоре-надолу като проклета голяма маймуна на…
	Мики се върна с водата и постави на масата калаени чинии. Кей вдигна кифлата си, но после я остави. Вместо това извади цигари, но когато взе запалката, една мисъл я накара да спре. Тя посочи петната на ризата на Мики и каза:
	— Може ли да се пуши около теб? Искам да кажа, след цялото това подскачане с бензиновия пистолет. Нали няма да пламнеш като факла или нещо подобно?
	— Не и ако си внимателна — отвърна Мики, смеейки се.
	— Е, слава богу. Би ми било неприятно, ако пламнеш. — Тя протегна към Мики цигарите. — Едно малко удоволствие?
	Мики си взе цигара. Кей й поднесе огънче, после запали и своята. Зад главата й имаше един плъзгащ се прозорец и тя го отвори, за да излиза димът.
	— Как вървят нещата при Санди? — попита тя, когато се обърна.
	Мики вдигна рамене. Тя работеше в гаража само защото това беше едно от малкото места, където жена можеше да носи панталони. Все трябваше да работи нещо — за разлика от Кей, тя нямаше богато семейство зад гърба си и собствен доход. Каза, че сега мислела да се опита да си намери работа като шофьор. Харесваше й мисълта отново да кара кола и да излиза от време на време от Лондон.
	Те обсъдиха тази идея, докато пушеха. Мики изяде кифлата си, после отвори пакета и си взе още една цигара. Кей обаче остави своята кифла в чинията пред себе си, без дори да я опита.
	— Няма ли да я изядеш? — попита накрая Мики.
	— Защо? Искаш ли я?
	— Нямах това предвид.
	— Вече ядох.
	— Да, сигурна съм. Знам твоето ядене: чай и цигари.
	— А понякога и джин, ако ми излезе късметът!
	Мики отново се засмя. Смехът й премина в кашлица. Тя изтри уста и каза:
	— Изяж я. Давай. Още си много слаба.
	— Е, и какво от това? — отвърна Кей. — Всички са слаби, не е ли така? Аз само следвам модата.
	Всъщност от мазния вид на кифлата почти й се повдигаше. Но заради Мики тя я взе и отхапа от нея. Вкусът на тестото по езика и в гърлото й беше ужасен, но Мики не спускаше от нея очи, докато Кей не изяде цялата кифла.
	— Всичко наред ли е сега, майчице?
	— Не е зле — каза Мики, присвивайки едното си око, при което отново започна да изглежда като Хитреца. — Следващия път ще ти купя вечеря.
	— Ти искаш да ме охраниш.
	— А защо не? Можем да си направим купон покрай това, да съберем малко хора.
	Кей се престори, че потръпва от ужас:
	— Аз ще бъда скелетът на празненството. Освен това — тя отметна глава като младо момиче, което току-що навлиза в обществото — тези дни съм много заета. Излизам през цялото време.
	— Ти ходиш на странни места.
	— Ходя на кино — каза Кей. — Няма нищо странно в това. Понякога гледам филмите два пъти поред. Друг път влизам по средата и гледам първо втората половина. Почти ги предпочитам така — миналото на хората, нали разбираш, е далеч по-интересно от бъдещето им. Или може би само аз си мисля така… Но в киното човек попада на всякакви хора. Вярвай ми. Можеш дори…
	— Дори какво?
	Кей се поколеба. „Дори да свалиш някоя жена“, щеше да каже тя, което би прозвучало доста грубо. Защото неотдавна една вечер в киното Кей се заговори с едно пийнало момиче и накрая я заведе в празната тоалетна и я нацелува и опипа. Цялата работа стана някак дивашки и сега тя се чувстваше засрамена, като си я спомнеше.
	— Дори нищо — каза Кей накрая с равен глас. — Дори нищо… Във всеки случай ти винаги можеш да се отбиеш при мен.
	— При мистър Ленард? — Мики направи гримаса. — От него ме побиват тръпки.
	— Добре си е той. Човекът е чудотворец. Една от пациентките му ми каза. Излекувал я от херпес. Може и на теб да ти оправи гърдите.
	Мики отново се разкашля и се отдръпна назад.
	— Няма страшно! — каза тя.
	— Моята скъпа мъжкарана — каза Кей. — Той няма наистина да ти ги гледа. Просто сядаш в един стол и той ти шепне разни работи.
	— Той звучи като стар развратник. Стояла си там твърде дълго. Вече не разбираш колко откачено е всичко това. А и тази къща. Кога най-сетне ще падне?
	— На път е, вярвай ми — отговори Кей. — Когато духне по-силен вятър, усещам как трепери. Чувам я как скърца. Все едно че си в морето. Мисля, че само благодарение на мистър Ленард тя изобщо още стои. Навярно той я държи изправена просто чрез силата на ума си.
	Мики се усмихна. Но тя се беше вгледала в лицето на Кей и постепенно погледът й стана сериозен. Когато усмивката й загасна, Мики попита със съвсем различен тон:
	— Колко още ще останеш там, Кей?
	— До деня, в който тя се срути, надявам се!
	— Не, сериозно ти говоря — каза Мики. Тя се поколеба, сякаш обмисляше нещо. После се наклони напред и продължи: — Слушай, защо не дойдеш да живееш при мен?
	— Да живея тук? — каза Кей изненадана. — На развалината „Айрини“? — Тя плъзна поглед наоколо. — Не е много по-голяма от кутия за обувки. Става само за малък юнга като теб.
	— Само временно — отвърна Мики. — Ако започна онази работа като шофьор, няма да ме има през нощта.
	— А през останалото време? Да речем, ако си доведеш някое момиче?
	— Ще измислим нещо.
	— Какво? Ще провесваме одеяло? По-добре да се върна в пансиона! Освен това не мога да си тръгна от Лавендър хил. Ти не знаеш какво означава той за мен. Ще ми липсва мистър Ленард. Ще ми липсва малкото момче с голямата обувка. Ще ми липсва двойката ала Стенли Спенсър! Привързах се към доброто старо място.
	— Знам, че е така — каза Мики. Каза го по начин, който значеше: „Тъкмо това ме тревожи“.
	Кей погледна встрани. През цялото това време тя говореше с престорена лекота, опитвайки се да скрие факта, че — като преди малко — в нея се надигна истинско чувство, което я изпълни с притеснение и уплаха. Ето я тук Мики — мислеше си тя, — която получава по около лира на седмица и е готова да я сподели, просто ей така, веднага, водена от проста сърдечност. Докато самата Кей, при все че разполагаше с излишни пари и всичко й беше наред, живееше като някой сакат, като плъх.
	Тя се наведе напред и взе чая си. За свой ужас откри, че ръцете й треперят. Не искаше да остави чашата обратно и по този начин да привлече вниманието на Мики към треперенето си. Затова я вдигна по-високо и се опита да я допре до устата си. Но треперенето се влоши. Чаят се разля. Тя видя как той поля една от възглавниците на Мики. Кей рязко сложи чашата на масата и се опита да изтрие петното с кърпичката си.
	Докато правеше това, тя забеляза погледа на приятелката си. Раменете й увиснаха. Кей се наведе напред, облегна лакти на коленете си и покри лицето си с ръце.
	— Виж ме, Мики! — каза тя. — Виж в какво същество съм се превърнала! Наистина ли сме правили нещата, които правихме? Ти и аз, по време на войната? Понякога сутрин не мога да се накарам да стана от леглото… Ние носехме носилки, за бога! Спомням си как вдигахме — тя разтвори ръце, — спомням си как вдигахме тялото на едно дете… Какво, по дяволите, стана с мен, Мики?
	— Знаеш какво е станало — отвърна тихо Мики.
	Кей се изправи и се извърна отвратена от себе си.
	— Нищо повече от онова, което се случи на хиляди от нас — каза тя. — Кой не е загубил някого или нещо? Мога да тръгна по която и да е улица в Лондон, да протегна ръка и да докосна някоя жена или мъж, които са загубили любим, дете или приятел. Но аз… Аз не мога да преодолея това, Мики. Не мога да го преодолея — тя се засмя горчиво. — _Да го преодолееш._ Каква смешна фраза е тази! Като че ли скръбта е паднала къща и човек трябва просто да намери път през руините до земята от другата страна… Аз се загубих в моите руини, Мики. Изглежда не мога да намеря път през тях. А и не мисля, че _искам_ да ги прекося, там е работата. Целият ми живот е в тези руини…
	За момент гърлото й се сви и тя не можеше да продължи. Огледа каютата, после каза по-спокойно:
	— Помниш ли онази нощ, когато всички седяхме тук? Онази нощ точно преди… Понякога си мисля за тези времена. По дяволите, измъчвам се с мисли за тези времена! Ти спомняш ли си?
	— Спомням си — кимна Мики.
	— Бях се върнала от онова място в Бетнал Грийн. Ти направи джин с лимон.
	— Джин с лимонов сок.
	— Джин с лимонов сок? — вдигна поглед Кей. — Сигурна ли си?
	Мики кимна.
	— Нямаше ли лимони?
	— Лимони? Откъде, за бога, бихме могли да имаме лимони? Имахме лимонов сок, не си ли спомняш, в бутилка, която взехме от Бинки.
	Сега Кей си спомни. Фактът, че преди си беше спомняла погрешно — до такава степен, че виждаше в ума си как Мики реже лимоните и изстисква сока, — я разтревожи.
	— Лимонов сок в бутилка — каза тя, като се намръщи. — Защо съм забравила това?
	— Не мисли за това, Кей.
	— Не искам да мисля за него! Но не искам и да го забравя. Понякога не мога да мисля за нищо друго, освен за такива неща. Закачили са се за ума ми като с куки. С малки кукички.
	Сега думите на Кей прозвучаха почти налудничаво. Тя отново обърна глава и погледна през прозореца. Слънчевата светлина чертаеше странни шарки по водата. Някакво петролно петно с преливащи се един в друг сребрист и син цвят се носеше по нея… Кей се обърна обратно към каютата и видя как Мики поглежда часовника си.
	— Кей — каза тя, — извинявай, мила. Трябва да се връщам при Санди.
	— Да, разбира се.
	— Защо не останеш тук, докато се прибера?
	— Не ставай глупава. Добре съм наистина. Просто ми е досадно, това е всичко.
	Тя допи чая си. Ръката й вече беше напълно сигурна. Изтръска трохите от скута си, изправи се и помогна на Мики да разчисти чиниите.
	— Какво ще правиш сега? — попита я Мики, докато вървяха по Хароу роуд.
	Кей отново се престори на младо глуповато момиче и махна превзето с ръка:
	— О, имам куп работи.
	— Наистина ли е така?
	— Да, разбира се.
	— Не ти вярвам. Помисли си за това, което ти казах. За това да дойдеш да живееш при мен. Чу ли? Или се отбий някой път! Можем да отидем да пием по едно. Можем да идем в Челси. Там сега няма никой, народът вече ходи другаде.
	— Добре — каза Кей.
	Тя отново извади цигарите си, взе една за себе си и даде друга на Мики. Трета пъхна зад малките й момчешки уши. Докато правеше това, Мики я улови за ръката и я стисна. Те стояха така за секунда, като се гледаха една друга и се усмихваха.
	Веднъж се бяха целували, спомни си Кей — преди години, и без успех. И двете бяха пияни. Всичко завърши със смях. Това става, разбира се, когато и двете сте от една и съща страна, тъй да се каже.
	Мики тръгна напред.
	— Довиждане, Кей.
	Кей я гледаше как тича към гаража. Видя я как се обърна веднъж и й махна с ръка. Тя също вдигна ръка, след това тръгна обратно към Бейс уотър.
	Докато смяташе, че Мики може да я гледа, вървеше бързо, но след като зави зад ъгъла, забави крачка. И когато стигна до Уестбърн гроув и улицата се изпълни с хора, тя видя един праг в сянката на някаква разрушена стена и седна. Сети се какво беше казала на Мики — за това, как протяга ръка в тълпата на някоя лондонска улица. Разглеждаше лицата на хората, които минаваха, и си мислеше: „Ти какво си загубил? А ти? Как го понасяш? Какво правиш?“


	— Разбрах, че това момиче от Енфилд ще ни донесе неприятности, в момента, в който влезе — каза Вив, докато поръсваше с препарат за почистване парцала. — Всички те са такива, тези нахалници.
	Двете с Хелън бяха тръгнали да изнесат обяда си навън на противопожарната площадка, когато забелязаха нещо, написано с молив на стената на тоалетната. Някой беше написал върху боята над закачалката за кърпи:
C>
	Дълъг и тънък веднага ще влезе,
	Но работа ще свърши късият дебел!
C$
	Хелън се чудеше къде да дене погледа си. Вив изглеждаше не по-малко притеснена.
	— Ето какъв е резултатът от рекламата в онези местни списания — каза тя, докато търкаше вбесена.
	Направи крачка назад, изчервена и премигваща от смущение. Стената беше избеляла там, където я беше почистила, но думите „работа ще свърши“ и „дебел“ още си личаха, очертани слабо в боята. Тя отново затърка, после двете с Хелън закрачиха наоколо, като присвиваха очи и накланяха главите си под различни ъгли към светлината.
	Изведнъж те си дадоха сметка какво правят, спогледаха се и се разсмяха.
	— О, Господи! — каза Хелън, хапейки устна.
	Вив изплакна парцала и махна встрани препарата, като същевременно раменете й се тресяха от смях. Тя изтри ръце, след това допря очи с кокалчетата на пръстите си, понеже се боеше да не се разтече гримът й.
	— Не ме разсмивай! — каза Вив.
	Още смеейки се, те отвориха прозореца и излязоха на площадката. Там седнаха и разопаковаха сандвичите си, отпиха от чая и най-накрая се успокоиха. Но после погледите им се срещнаха и двете отново се разсмяха.
	Вив остави разливащата се в ръцете й чаша и каза:
	— Ох, какво ли ще си помислят клиентите?
	Гримът й в крайна сметка се разтече. Тя извади кърпичка, сгъна я и я наплюнчи, след това вдигна едно огледалце, разшири очи и започна да търка под тях почти толкова силно — помисли си Хелън, — колкото беше търкала надписа на стената в тоалетната. Кръвта, нахлула в лицето й, я подмлади. Косата й беше разрошена от силния смях и тя цялата изглеждаше буйна и пълна с живот.
	Вив пъхна кърпичката в ръкава си и вдигна сандвича, а смехът й постепенно затихна в резки въздишки. Повдигна ъгълчето на сандвича и розовият вид на месото вътре — а и вкусът му, когато отхапа — по някаква причина я потиснаха. Руменината изчезна от лицето й. Очите й изсъхнаха. Тя ядеше много бавно и накрая остави сандвича и започна да закопчава копчетата на жилетката, която носеше над роклята си.
	Бяха минали почти две седмици от онази топла събота, когато Хелън и Джулия се бяха излежавали в Риджънтс парк. Това се бе оказал последният топъл ден от лятото, макар че те тогава не го знаеха. Времето се промени. Слънцето ту се показваше, ту се скриваше в облаците. Вив вдигна глава и погледна към небето.
	— Днес не е много топло — каза тя.
	— Не, не много — отвърна Хелън.
	— Предполагам, скоро всички ще започнем да се оплакваме, че е станало студено.
	Хелън си представи зимата, приближаваща като дълъг тъмен тунел на железопътната линия, и каза:
	— Все пак няма да бъде толкова студено, колкото миналата година, нали?
	— Надявам се, не.
	— Със сигурност няма да е толкова студено!
	Вив потърка раменете си и отговори:
	— Един човек в „Ивнинг стандарт“ казва, че зимите ни ще стават все по-студени и по-дълги и че след десет години всички ще живеем като ескимоси.
	— Ескимоси! — повтори Хелън, представяйки си шапки от кожа и под тях широки приятелски лица. Идеята й хареса.
	— Така казва. Казва, че това имало нещо общо с ъгъла на земята, че ние сме я извадили от равновесие с всички тези бомби. Това изглежда доста вероятно, ако се замислиш. Той казва, че това и заслужаваме.
	— О, хората във вестниците винаги пишат такива неща — отвърна Хелън. — Спомняш ли си онзи в началото на войната, който казваше, че всичко това е наказание за нас, задето сме оставили краля си да абдикира?
	— Да — каза Вив. — Винаги съм си мислела, че това беше малко грубо за хората във Франция или Норвегия и на другите места. Искам да кажа, това не беше техният крал, в края на краищата.
	Тя обърна глава. Вратата на работилницата долу се беше отворила и на двора беше излязъл мъж с боклукчийско кошче в ръка. То беше препълнено с тъмни нишки — вероятно смес от мрежа и коса. Вив и Хелън гледаха как мъжът пресече двора до кофата за боклук, повдигна капака й и изпразни кошчето в нея. След това изтри ръце и влезе обратно вътре. Не погледна нагоре. Когато вратата се затвори, Вив направи гримаса.
	Но Хелън още мислеше за войната и не я забеляза. Тя отхапа една малка хапка от сандвича си и каза:
	— Не е ли странно как всички говорят за войната, сякаш тя е била нещо… о, отпреди много години. Нещо отдавна надживяно. Сякаш всички сме се събрали тайно и сме си казали: „Вижте, нека, за бога, да не говорим за _това_!“ Как стана така?
	— Всички много се уморихме от нея, предполагам — вдигна рамене Вив. — Искахме да я забравим.
	— Да, сигурно е така. Никога не бих си помислила обаче, че всички ще я забравим толкова бързо. Докато тя продължаваше… Е, това беше единственото нещо, нали така? Единственото нещо, за което говорехме. Единственото нещо, което имаше значение. Можехме да се опитваме да придадем значение и на други неща, но винаги това изплуваше, накрая винаги стигахме до това.
	— Представи си, че започне отново — каза Вив.
	— Господи! — възкликна Хелън. — Каква ужасна мисъл! Това със сигурност ще бъде краят на това място. Би ли се върнала на старата си работа?
	Вив се замисли. Тя беше работила в Министерството на продоволствието, точно зад ъгъла, на Портман скуеър.
	— Не знам. Може би. Тя изглеждаше… важна. Това ми харесваше. Въпреки че всичко, което аз правех, беше да печатам… Имах една добра приятелка там, една Бети. Беше страшно забавна. Но в края на войната се омъжи за едно момче от Австралия и той я отведе вкъщи. Сега й завиждам. Ако това наистина започне отново, мога да отида в армията. Ще ми се да пътувам, да се махна. — Тя изглеждаше натъжена. След малко каза: — А ти? Би ли се върнала на старата си работа?
	— Вероятно да, въпреки че много се радвах, когато я напуснах. Това беше забавна работа, малко като тази тук: нещастни хора очакват невъзможни неща. Опитваш се да направиш всичко възможно за тях, но накрая се уморяваш. Или пък имаш свои собствени неща, за които да мислиш. Във всеки случай не смятам, че бих искала да остана в Лондон. Лондон ще го изравнят със земята при следващата война. Но пък и всички други места ще ги изравнят със земята. Няма да бъде като предишния път. Дори когато нещата бяха толкова ужасни, посред бомбардировките, аз пак исках да остана. Не бях тук от много дълго, но чувствах нещо като… нещо като вярност към града, предполагам. Не исках да го изоставя. Сега това ми се вижда лудост. Вярност към тухли и вар! Но разбира се, и познатите ми. Изпитвах вярност към тях. Те бяха в Лондон и аз исках да съм близо до тях.
	— Хора като Джулия? — попита Вив. — Тогава бяхте ли приятелки с нея? Тя също ли беше в Лондон?
	— И тя беше в Лондон — кимна Хелън. — Но аз се запознах с нея чак в края на войната. Живеехме в един апартамент, още тогава: мъничък апартамент на Мекленбург скуеър. Спомням си го толкова живо! Всички онези неподхождащи си мебели. — Тя затвори очи, припомняйки си вещите и миризмите. — Прозорецът беше закован с дъски. Всичко буквално се сриваше. На горния етаж имаше един мъж, който често ходеше напред-назад и подът скърцаше под краката му. — Тя поклати глава и отвори очи. — Спомням си този апартамент по-ясно от всяко друго място, на което съм живяла. Не знам защо. Останахме там само около година. През повечето време от войната аз бях… — Тя отново погледна встрани, после взе сандвича си. — Е, през повечето време бях на друго място.
	Вив почака. Когато Хелън не продължи, тя каза:
	— Аз живеех в един пансион за момичетата от министерството. В края на Странд.
	— Така ли? — вдигна поглед Хелън. — Не знаех това. Мислех, че си живяла вкъщи, при баща си.
	— Ходех там през уикендите. Но през седмицата те искаха да сме им на разположение, така че да можем да се върнем на работа, ако уцелеха жп линиите. Там беше ужасно място. Толкова много момичета! Всяка тича нагоре-надолу по стълбите. Пипат ти червилото и чорапите. Или някоя ще ти вземе назаем блузата или нещо такова, а когато ти я върне, тя ще е с различен цвят или различна форма, понеже я боядисали или й махнали ръкавите!
	Тя се засмя, сложи крака на едно по-високо стъпало на металната стълба, вдигна колене, подпъхна полата си и облегна брадичка на юмруците си. После смехът й загасна като преди. Погледът й стана далечен, сериозен. „Отново се спуска завесата“, помисли си Хелън… Но не, Вив каза:
	— Забавно е, като си мисля сега. Минали са само две години, но ти си права, изглежда цял век назад. Някои неща бяха по-лесни тогава. Имаше определен начин да се правят нещата, не е ли така? Някой друг е решил вместо теб и е казал, че това е най-добрият начин да се върши еди-какво си. И ти това и правиш. Тогава това ме дразнеше. Очаквах с нетърпение мира и всички онези неща, които ще мога да направя тогава. Не знам какви мислех, че ще са тези неща. Не знам какво си мислех, че ще е различно. Очакваш нещата да се променят, или хората да се променят. Но това е глупаво, не е ли така? Защото хората и нещата не се променят. Не наистина. Просто трябва да свикнеш с тях, такива каквито са.
	Изражението й сега беше толкова беззащитно и печално, че Хелън се протегна и я докосна по ръката:
	— Вив, изглеждаш ужасно тъжна.
	Вив се смути, изчерви се и се засмя:
	— О, не ми обръщай внимание. Напоследък взех малко да се самосъжалявам, това е всичко.
	— Какво има? Не си ли щастлива?
	— Щастлива? — примига Вив. — Не знам. Защо, някой щастлив ли е? Имам предвид наистина. Хората постоянно се преструват на такива.
	— Аз също не знам — каза Хелън след момент. — Щастието е толкова крехко нещо в днешно време. Сякаш има твърде малко от него по света.
	— Сякаш е на дажба.
	— Да, именно! — усмихна се Хелън. — И когато получиш малко, знаеш, че скоро ще свърши. Това пък ти пречи да му се наслаждаваш, твърде си зает да се питаш как ще се чувстваш, когато то свърши. Или започваш да мислиш за човека, който е трябвало да мине без него, за да получиш ти своята порция.
	Нейното собствено настроение се влоши от тези мисли. Хелън започна да чопли люспите боя на металната платформа и отдолу се откри ръждивото желязо. После тя продължи тихо:
	— Може би вестникарските пророци са прави и всички получават това, което заслужават. Може би всички ние сме профукали правото си на щастие, като сме правили лоши неща или сме позволявали да се случат.
	Тя погледна Вив. Преди те никога не бяха разговаряли толкова свободно и Хелън разбра сякаш за първи път колко много е привързана към нея и колко много й харесваше да прави това, просто това — да седи тук и да говори с Вив на тази ръждясваща метална платформа. Помисли си и нещо друго. „Бяхте ли тогава приятелки с Джулия?“, беше я попитала преди малко тя съвсем непринудено, сякаш беше най-естественото нещо на света те да са били приятелки и беше съвършено нормално Хелън да остане в Лондон по време на война, заради една жена…
	Сърцето й заби по-бързо. Изведнъж й се прииска да може да се довери на Вив. Прииска й се отчаяно! Искаше да каже: „Слушай, Вив. Аз обичам Джулия! Това е чудесно нещо, но и ужасно. Понякога то ме кара да се чувствам като дете. Понякога имам чувството, че ме убива! Прави ме безпомощна. Кара ме да се страхувам! Не мога да го контролирам! Може ли това да е нормално? Така ли е с другите хора? Ти например чувствала ли си се някога по този начин?“
	Хелън усети как дъхът й секна, сякаш уловен в гърдите й като в капан. Сърцето й биеше лудо, тя го усещаше в бузите и във върха на пръстите си.
	— Вив… — започна Хелън.
	Но Вив се беше обърнала. Тя беше сложила ръце в джобовете на жилетката си и каза:
	— О, по дяволите! Оставила съм цигарите си вътре. Не мога да изкарам целия следобед, ако не запаля една. — Тя започна да става, като се хвана за перилото, от което цялата платформа затрепери. — Ще ме побутнеш ли?
	Хелън се изправи бързо на крака и каза:
	— Аз съм по-близо. Ще ги донеса.
	— Сигурна ли си?
	— Да, разбира се. Ще ми отнеме само момент.
	Дъхът й още изглеждаше заседнал в гърдите. Тя неловко се промуши през перваза и се приземи с тупкане до тоалетната чиния. Помисли си, че още имаше време да каже нещо. Сега това й се искаше повече от всякога. А и една цигара щеше да успокои нервите й. Тя опъна полата си и в този момент чу Вив, която извика през прозореца:
	— В чантата ми са.
	Хелън кимна и мина бързо през площадката и нагоре по стълбите до чакалнята. Вървеше с наведена глава и вдигна поглед едва в последната минута.
	Един мъж стоеше до бюрото на Вив и разглеждаше разсеяно книжата.
	Като го видя, тя се стресна толкова силно, че за малко не извика. Също стреснат, мъжът направи крачка назад. След това започна да се смее.
	— Мили боже! Толкова ли съм страшен?
	— Съжалявам — каза Хелън, още с ръка на гърдите. — Нямах представа… Но офисът е затворен.
	— Така ли? Вратата долу беше отворена.
	— Е, всъщност не би трябвало.
	— Аз просто влязох и се качих по стълбите. Наистина се учудих къде са отишли всички. Съжалявам, че ви изплаших, мис…
	Докато казваше това, той я гледаше честно в лицето. Беше млад и вежлив, хубав, светлокос, държеше се съвсем непринудено и изобщо толкова много се отличаваше от обичайните им клиенти, че Хелън се обърка. Даваше си сметка как изглежда — останала без дъх и зачервена, с несресана коса. Представи си и Вив, която чакаше навън на противопожарната платформа… „По дяволите“, помисли си. Но все още имаше време.
	Тя се успокои и се обърна към бележника на бюрото на Вив.
	— Добре. Нямате назначен час, предполагам. — Прокара пръст по страницата. — Да не сте мистър Типлади?
	— Мистър Типлади! — усмихна се мъжът. — Не, доста се радвам да кажа, че не съм.
	— Истината е, че не се срещаме с никого без предварително уговорен час.
	— Виждам. — Той се беше обърнал към бюрото заедно с нея и разглеждаше страницата на бележника през рамото й. — Бизнесът ви очевидно върви страхотно. Това е благодарение на войната, предполагам. — Той скръсти ръце и отпусна крак. — Просто от интерес, по колко вземате?
	Хелън погледна бързо часовника. „Махай се. Махай се!“ Но тя беше твърде учтива, за да произнесе на глас мисълта си.
	— При първата среща вземаме гвинея…
	— Толкова много? — мъжът изглеждаше изненадан. — А какво ще ми донесе моята гвинея? Предполагам, ще ми покажете албум с момичета, така ли? Или може би водите момичетата на живо?
	Поведението му се беше променило. Явно беше истински заинтересуван, но и се усмихваше, сякаш на някаква своя си шега. Хелън стана предпазлива. Помисли си, че беше възможно той да е някакъв чаровен луд — един от тези мъже, подлудени от духа на времето. Тя не знаеше дали да му вярва за вратата. Ами ако я беше разбил? Хелън често си беше мислила колко уязвими са двете с Вив, толкова близо до Оксфорд стрийт, и все пак откъснати, тук горе, от тълпата на улицата.
	— Страхувам се, че сега наистина не мога да обсъждам това с вас — каза тя, станала официална от тревога и нетърпение. — Ако желаете да дойдете в работно време, сигурна съм, че моята колежка — тя погледна неволно към стълбите и тоалетната — с удоволствие ще ви обясни цялата процедура.
	Но това изглежда изостри интереса му още повече.
	— Вашата колежка? — каза той, сякаш улавяйки се за думата, и проследи погледа й към стълбите. Дори вдигна и изви глава и замислено изцъка с език. — Предполагам, че навярно колежката ви я няма сега?
	— Страхувам се, че точно сега сме в обедна почивка — каза Хелън твърдо.
	— Да, разбира се. Вие ми казахте. Колко жалко — отвърна той разсеяно, все така загледан в стълбите.
	Хелън обърна една страница в бележника и каза:
	— Ако можете да дойдете утре, да речем, в четири…
	Но сега той се обърна и разбра какво прави тя. Поведението му отново се промени. Той почти се засмя.
	— Вижте, съжалявам, мисля, че съм създал у вас погрешно впечатление.
	В този момент Вив се качи по стълбите и влезе в офиса. Тя изглежда беше чула гласа на мъжа и се беше зачудила какво става. Като го видя, лицето й придоби изумен вид и необяснимо защо се изчерви. Хелън улови погледа й и направи нещо, което се надяваше, че е незабележим малък жест на предупреждение и тревога.
	— Тъкмо се опитвах да намеря на този джентълмен свободен час — каза тя. — Явно вратата долу е била отворена…
	Мъжът обаче беше пристъпил напред и бе започнал да се смее.
	— Здравейте — каза той, като кимна на Вив. След това се обърна отново към Хелън и й каза с истинско извинение в гласа: — Страхувам се, че действително създадох у вас погрешно впечатление. Аз не търся жена. Само мис Пиърс.
	Вив беше почервеняла още повече. Тя погледна нервно Хелън и каза:
	— Хелън, това е мистър Робърт Фрейзър, приятел на брат ми. Мистър Фрейзър, това е мис Джинивър… Да не се е случило нещо с Дънкан?
	— О, съвсем не — отговори мъжът безгрижно. — Нищо такова. Просто минавах и реших да се отбия.
	— Дънкан ли ви помоли да дойдете?
	— Просто се надявах, че ще сте свободна, честно казано. Беше просто… Да, просто хрумване.
	Той отново се засмя, после настъпи момент на неловко мълчание. Хелън си помисли за малкия предупредителен жест, който беше направила на Вив преди минута, и се почувства като глупачка. Защото изведнъж всичко се беше променило. Сякаш някой беше взел парче тебешир и бързо, но решително се бе навел и начертал на пода линия — линия, при която Вив и този мъж, Робърт Фрейзър, бяха от едната страна, а тя от другата. Хелън направи неясно движение и каза:
	— Е, аз трябва да вървя.
	— Не, няма защо — отвърна Вив бързо с потрепващи мигли. — Аз… Аз ще изпратя мистър Фрейзър. Мистър Фрейзър…
	— Разбира се — каза той и тръгна с нея към стълбите. Докато се разминаваше с Хелън, той й кимна любезно. — Довиждане! Съжалявам, че ви смутих. Ако някога си променя мнението и тръгна да си търся съпруга, непременно ще ви съобщя!
	Той слезе бързо по стълбите с момчешка неравномерна стъпка. Когато вратата долу се отвори, тя го чу да казва на Вив с нисък, но отчетлив глас:
	— Страхувам се, че май ви създадох неприятности…
	После вратата хлопна.
	Хелън остана неподвижна за момент, след това влезе в офиса си и извади цигарите. Но захвърли пакета на масата, без да го отвори. Сега се чувстваше като глупачка повече от всякога. Спомни си как почти не изпищя, когато се появи по стълбите от тоалетната — като някоя стара мома в комедия!
	Докато си мислеше това, тя чу смях долу на улицата. Отиде до прозореца и погледна навън.
	През войната прозорецът беше облепен с марля. Няколко парчета мрежеста материя и петна от лепилото бяха останали на стъклото и изкривяваха погледа. Но тя виждаше достатъчно ясно темето на Фрейзър и широките му рамене, които се повдигаха и накланяха, докато той говореше и жестикулираше. Виждаше също извивката на румената буза на Вив и връхчето на ухото й, както и разперените пръсти на скръстените й ръце.
	Хелън протегна шия, докато челото й не се удари в намазаното с лепило стъкло. Колко лесно беше за мъжете и жените, помисли си тя нещастно в това време. Те можеха да стоят на улицата и да говорят, да флиртуват; можеха да се целуват, да правят любов, да правят каквото и да било — и светът им позволяваше. Докато тя и Джулия…
	Помисли си за това, което искаше да направи, там, на противопожарната платформа. „Аз обичам Джулия — щеше да каже тя. — И любовта ми почти ме убива!“
	Сега не можеше да си представи да каже такова нещо. Струваше й се абсурдно! Тя стоеше до прозореца и гледаше надолу, докато видя как Фрейзър пристъпи напред, за да се ръкува с Вив на раздяла. Хелън се върна бързо на бюрото си и взе една папка.
	Тя чу изщракването на резето на входната врата и звука на стъпки. Вив мина бавно по стълбите и през чакалнята и застана на вратата на стаята на Хелън. Хелън не вдигна глава. Вив мълча за момент, след това каза неловко:
	— Извини ме, моля те.
	— Няма за какво да се извиняваш — отвърна Хелън, като най-после вдигна поглед и се насили да се усмихне. — Макар че той ме изплаши до смърт! Наистина ли вратата беше отключена?
	— Да.
	— Е, тогава, предполагам, не можем да го обвиняваме, че се е качил тук.
	— Той просто си помислил, че няма да има проблем да се отбие — каза Вив. — Аз всъщност почти не го познавам. Той се появи при брат ми, докато бях там миналата седмица. Поговорихме малко. Той познава брат ми от много отдавна. Не знам защо е решил да дойде тук.
	Тя започне да хапе един от пръстите си по кожичката до нокътя. Главата й беше наведена и гъстата й черна коса бе паднала леко над лицето й. Хелън я наблюдава няколко секунди, след това отново започна да разглежда листовете в папката.
	Накрая Вив каза, колебаейки се:
	— Искаш ли отново да излезем, Хелън?
	Хелън пак вдигна глава.
	— Да излезем навън? Имаме ли време? — Тя погледна часовника. — Само десет минути… Не знам. Да излезем ли?
	— Не и ако ти не искаш — отвърна Вив.
	Те се вгледаха една в друга, сякаш искаха да си кажат нещо. Но моментът за споделяне на доверителни неща беше отминал. Хелън разбърка книжата и каза:
	— Трябва да прегледам тези, предполагам.
	— Да — отговори Вив веднага. — Да, добре.
	Тя остана на вратата на Хелън още малко, сякаш искаше да каже още нещо, но после се върна в чакалнята. Скоро се чу как изправя списанията на масичката и тръска възглавничките на дивана.
	„Всеки си има своите тайни, в края на краищата“, помисли си Хелън. Тази мисъл я потисна, и то ужасно. И й напомни за Джулия. Остави книжата и облегна глава на ръцете си със затворени очи. Да можеше Джулия да е тук сега! Тя закопня за звука на гласа й, за успокоителното докосване на ръката й. Какво ли прави по това време? Хелън опита да си я представи. Притисна с пръсти очите си и изпрати мислите си през улиците на Мерилебън, докато образът на Джулия не се яви в съзнанието й фантастично жив и реален. Видя я как седи в кабинета си у дома — тиха, самотна, може би отегчена или неспокойна, може би мислеща си за Хелън в същия този момент. Джулия започна да й липсва толкова много, че чувството приличаше на болка или болест. Тя отвори очи и видя телефона. Но не трябваше да се обажда в такова настроение. Пък и не би го направила, когато Вив е толкова наблизо и можеше да чуе всяка дума. А не можеше да се накара да мине на пръсти през стаята и да затвори тихо вратата.
	„Ако Вив слезе до тоалетната — помисли си тя, — ще го направя. Но само тогава.“
	Седеше напрегнато, слушайки как Вив мете килима, и нареди отново столовете. След това чу потракването на отдалечаващи се токчета по стълбите. Сигурно Вив беше занесла чайника долу до мивката, за да го изплакне от листата.
	Хелън веднага вдигна телефона и набра номера.
	Чу се електрическо жужене, напомнящо стържене на тенекия. Тя си представи телефона на бюрото на Джулия, представи си как Джулия трепва, оставя писалката си, вдига ръка и може би я задържа за момент над слушалката, защото, разбира се, по някаква причина всеки оставя телефона да звънне още веднъж, вместо да вдигне веднага. Но звъненето продължи без отговор. Може би Джулия беше в кухнята на долния етаж. Или на още по-долния етаж в тоалетната. Сега Хелън я видя как тича по тесните стълби към кабинета си с нейните шляпащи еспадрили, прибира зад ухото си кичур коса, изскочил на лицето й, и останала без дъх се протяга към телефона…
	Звъненето продължи. Може би в края на краищата Джулия беше решила да не отговаря. Хелън знаеше, че понякога тя прави така, когато пише и е на средата на някаква сцена. Но ако се беше досетила, че се обажда Хелън, със сигурност щеше да вдигне слушалката. Ако Хелън продължи да звъни достатъчно дълго, Джулия щеше да разбере и да отговори.
	_Ту-тууу, Ту-тууу._ Този омразен звук продължаваше и продължаваше. Накрая, след почти минута, Хелън затвори слушалката, неспособна да понесе образа на звънящия, забравен и изоставен телефон в празната й къща.


	— Нямам много време — каза Вив, като погледна нагоре и надолу по Оксфорд стрийт.
	— Много мило от ваша страна, че изобщо ми отделихте някакво време — отвърна Фрейзър.
	Беше малко след шест. Тя му беше казала на обед да дойде по-късно. И се беше срещнала с него тук, пред разрушения магазин на Джон Люис*. Тя се притесняваше да не би Хелън още да е наоколо и да ги види. Фрейзър забеляза, че Вив се оглежда нервно, но я разбра погрешно. Тротоарът беше пълен с хора, които бързаха да се приберат вкъщи след работа или се редяха на автобусните спирки, и той си помисли, че я притеснява тълпата.
	[* Създател и собственик на верига магазини. — Б.прев.]
	— Не, не можем да говорим тук, нали? Нека ви заведа до едно кафене, някъде на тихо място — каза той и докосна ръката й.
	Но тя отговори, че няма време за това и че има среща с някого след четиридесет и пет минути в друга част на града. Така че те отидоха до една пейка на Кавендиш скуеър зад ъгъла, покрита с паднали листа, златни и лъскави като парченца от жълт шлифер. Фрейзър ги измете с ръка, за да може Вив да седне.
	Тя седна доста сковано, с ръце в джобовете и закопчано палто, и поклати отрицателно глава, когато той й предложи цигара. Тогава Фрейзър остави цигарите встрани и извади лулата си.
	Вив го гледаше как натъпква тютюна. Държи се като дете, помисли си тя и каза без усмивка:
	— По-добре да не бяхте идвали до офиса ми днес, мистър Фрейзър. Не знам какво си е помислила мис Джинивър.
	— Изглеждаше така, сякаш си е помислила, че ще я съборя на пода и ще я изнасиля, да ви кажа честно! — отвърна той. Но като видя, че Вив не се усмихна, продължи: — Съжалявам. Това просто ми се стори най-лесният начин да ви видя.
	— Все още не знам защо сте сметнали, че изобщо трябва да ме видите. Да не би брат ми да ви е направил нещо?
	— Нищо подобно.
	— Може би ви е помолил да дойдете?
	— Всичко е просто така, както ви казах по-рано. Брат ви няма нищо общо с това. Дори не знае, че съм тук. Само ми спомена между другото къде работите. Но той говори много топло за вас. Очевидно е. — Фрейзър вдигна запалената клечка до лулата и всмука няколко пъти от дръжката й. — Очевидно е, че вие значите много за него. Така беше, спомням си, и когато бяхме в затвора.
	Той не се опита да приглуши последната дума и Вив трепна. Фрейзър забеляза това и понижи глас:
	— Така беше, иначе казано, и когато за пръв път се запознах с него. Брат ви очакваше вашите посещения повече от всичко друго на света.
	Тя отклони поглед. Думите „вашите посещения“ й припомниха по много ясен и неприятен начин как седи с баща си и Дънкан на една маса в стаята за свиждания в Уормууд скрабс. Спомни си тълпата други посетители, вида на мъжете, ужасната глъчка, киселия, задушен въздух в помещението. Тя си спомняше и самия Фрейзър от онова време, защото го беше виждала неведнъж. Спомняше си неговия нахален смях на момче от обществените училища. Фактът, че той отказва да служи в армията, беше известен, и тя си спомни как един от другите посетители каза по негов адрес „Не е ли срамота?!“, а един мъж му извика: „Какво не ти ли харесва, предател?“ Тогава Вив изпитваше доста голямо съжаление към него. Тя го смяташе за смел, но смел по безсмислен начин. Той не беше променил нищо, в края на краищата. По-голямо съчувствие изпитваше към родителите му. Още си спомняше ясно майка му, седнала на изподрасканата затворническа маса — интелигентна, добра, приятно говореща жена, бледа и с ужасно наранен вид.
	Разбира се, Дънкан дори тогава смяташе Фрейзър за чудесен. Той смяташе за чудесен всеки, който може да говори умно с приятен глас. Когато Вив пристигна при г-н Мънди във вторник вечерта, брат й я посрещна на вратата с блеснали от възбуда черни очи:
	— Познай кого срещнах? Никога няма да можеш! Той ще дойде малко по-късно.
	Дънкан седеше и се ослушваше за Фрейзър през цялата вечер и при пристигането му, малко по-късно, буквално скочи на крака и се затича към вратата…
	Всичко това я смая. Тя и г-н Мънди седяха смутени, чувствайки се неудобно, и не знаеха накъде да гледат.
	Сега тя наблюдаваше как Фрейзър си играе с лулата си и каза:
	— Все още не знам какво искате да направя.
	— За да съм напълно честен с вас, и аз не знам — засмя се той.
	— Казахте, че пишете за някакъв вестник или нещо подобно. Нали няма да пишете за Дънкан?
	Той изглеждаше така, сякаш тази идея никога не му беше хрумвала.
	— Не. Разбира се, че не.
	— Защото ако заради това е всичко…
	— То не е „заради“ нищо. Колко сте подозрителна! — Той отново се разсмя. Но понеже тя продължаваше да изглежда сериозна, Фрейзър приглади назад косата си и промени тона си: — Вижте — каза той, — знам, че е странно, имам предвид как се появих изневиделица. Предполагам ви се струва озадачаващо, че проявявам интерес към брат ви след толкова време. Аз самият не знам докрай защо му съчувствам толкова силно. Просто да се натъкна на него така внезапно в свещоливницата… Като си помисля, че някой като него трябва да работи на такова място! Пък и, боже мой, като ги видях с този Мънди! Не можах да повярвам на очите си. Когато ми каза къде живее, помислих, че се шегува! Не можете да си представите колко се шокирах първия път, когато ме заведе в къщата. След това съм ходил в нея още два-три пъти и тя продължава да ме потиска. Наистина ли брат ви е живял там през цялото време след освобождаването си? Още от деня, в който е излязъл? Това изглежда невероятно.
	— Той искаше така — каза Вив. И после добави: — Господин Мънди беше много мил към него.
	Това прозвуча неубедително даже на нея самата.
	— Той със сигурност се е подредил добре и уютно там — каза Фрейзър, като повдигна вежди. — Спомням си, когато бяхме вътре. Тогава той, разбира се, беше просто г-н Мънди. Нямаше никакъв „чичо Хорас“. Помислих си, че ми се причуват гласове, когато за пръв път чух това!
	— Това няма значение, не е ли така?
	— Семейството ви не възразява ли?
	— Защо да възразява?
	— Не знам. Това просто изглежда странен начин на живот за момче като Дънкан. А той вече дори не е момче, нали така? И все пак е невъзможно да мислиш за него като за нещо друго. Той може да е затънал. Мисля, че е затънал. Мисля, че сам се е накарал да затъне, като един вид самонаказание за всичко, което се е случило преди години, всичко, което е направил и не е направил… Мисля също, че господин Мънди се грижи много старателно да го поддържа така затънал. И ако не възразявате да го кажа, след като видях начина, по който вие се държахте с него във вторник вечерта, не мисля, че някой прави нещо, за да го извади от блатото, тъй да се каже. Вземете например цялата му тази мания по стари вещи.
	— Това е просто хоби — каза Вив.
	— Доста нездраво хоби, не мислите ли? За момче като него.
	Изведнъж тя загуби търпение и отвърна:
	— „Момче като него, момче като него“. Хората все това повтарят за Дънкан още откакто беше малък. „Момче като него не трябва да ходи в такова училище, твърде е чувствителен за него.“ „Момче като него трябва да отиде в колеж.“
	Фрейзър я погледна начумерено:
	— Хрумвало ли ви е, че тези хора може би са казвали истината?
	— Разбира се, че беше вярно! Но каква полза? И вижте докъде го докара! Ние трябваше да се справяме с всичко това, мистър Фрейзър — моето семейство и аз, не вие. Четири години напред-назад до това ужасно място. Четири години, и повече, на неспирен тормоз. Това почти уби баща ми! Може би ако Дънкан беше като вас, когато беше малък, искам да кажа — ако имаше нещата, които вие сте имали, такова обкръжение, такъв старт в живота, тогава може би нещата щяха да бъдат различни. Той отиде при господин Мънди, когато излезе, защото мислеше, че няма къде другаде да отиде. Къде бяхте вие тогава? Ако сте му толкова голям приятел, къде бяхте тогава?
	Фрейзър отклони поглед, свали лулата си и я завъртя в пръсти, без да отговори нищо. Тя продължи по-спокойно:
	— Както и да е, това вече няма значение. Но не мога да не си мисля, че вашето изненадващо появяване… Добре, какво ще произтече от него? Когато Дънкан ми каза, че ви е срещнал, ще бъда съвсем честна с вас, прииска ми се да не беше ви срещал. Защото каква полза? Това няма да го доведе доникъде. Само отново ще му вкара разни мухи в главата. Само ще разбърка нещата и ще го разстрои.
	Фрейзър отговори сухо, докато бъркаше в джоба си да извади кибрита:
	— Бихте могли да го оставите сам да реши това, разбира се.
	— Но вие знаете какъв е той. Сам го казахте току-що. У него има нещо като… нещо като мъдрост за някои неща. Но в много други отношения той е малко или повече още момче. Може да бъде подтикнат да направи някои неща, точно по момчешки. Може да бъде…
	Тя млъкна. Фрейзър беше извадил кибрита, но спря, обърнат към нея, и я гледаше.
	— Какво мислите, че ще го подтикна да направи? — запита той бавно.
	Тя преглътна, наведе поглед и каза:
	— Не знам.
	— Вие мислите за онова момче, нали? — продължи той. — Момчето, което умря. Алек. — Тя вдигна поглед и той кимна. — Да. Вижте, аз знам всичко за него… Но вие не мислите, че съм като него, нали? — Тя не отговори. Той се изчерви, сякаш се ядоса. — Това ли си мислите? Защото, ако е така… Е, мога да ви дам списък на момичетата, които могат да ви обяснят как стоят нещата!
	Каза това сериозно, но изглежда долови сериозността в собствения си глас и се смути. Изчерви се още по-силно, отново отметна с ръка косата си и наведе глава. Този жест, неумишлен и малко нелеп, беше най-привлекателното нещо, което бе направил досега. Тя забеляза за пръв път колко хубав беше Фрейзър, с колко приятно и чисто лице. Беше млад, в края на краищата — по-млад дори от нея.
	Фрейзър продължаваше да държи лулата и кибрита в ръка, но седеше неподвижно, отпуснал ръце в скута си.
	— Съжалявам — каза той. — Исках да ви видя само за да се опитаме да помогнем на брат ви.
	— Е, аз мисля, че ще му помогнете най-много, просто като го оставите на мира.
	— Наистина ли искате това? Просто да го оставим там при г-н Мънди да живее по този странен начин?
	— Нищо странно няма в него!
	— Напълно ли сте сигурна? — той срещна погледа й. И когато тя отклони очи, продължи бавно: — Не, не сте, нали? Видях го на лицето ви миналата седмица. А какво ще кажете за тази работа, за тази фабрика? Искате ли той да работи там до края на живота си? Да прави свещи за детските стаи?
	— Във фабриките също работят хора. Няма значение какво правят. Баща ми работи във фабрика трийсет години!
	— Това достатъчна причина ли е и брат ви да го прави?
	— Ако е щастлив — каза тя. — Това е, което вие изглежда не разбирате. Аз просто искам Дънкан да бъде щастлив. Всички искаме това.
	Както преди малко думите й прозвучаха неубедително. Вив усещаше със сърцето си, че той беше прав. Знаеше, че част от причината да й стане толкова неприятно, когато го видя да идва у г-н Мънди миналата седмица, беше, че докато Фрейзър беше вътре, тя погледна къщата и я видя сякаш през неговите очи… Но беше много уморена. Каза си, както винаги правеше накрая, когато мислеше за Дънкан: „Вината не е моя. Аз направих всичко възможно. Имам си собствени проблеми, за които да мисля“.
	Когато тези думи се плъзнаха по своя привичен и удобен начин в ума й, тя чу един съседен часовник да отмерва четвърт час и си спомни, че е време да тръгва.
	— Мистър Фрейзър…
	— О, наричайте ме Робърт, ако нямате нищо против — каза той и отново се усмихна. — Убеден съм, че брат ви би искал да ме наричате така. Аз със сигурност искам.
	Затова тя каза:
	— Робърт…
	— А мога ли аз да ви наричам Вивиан? Или, как ви наричаше Дънкан, Вив?
	— Ако искате — каза тя и почувства, че се изчерви. — За мен няма значение. Много мило е от ваша страна, че искате да помогнете на Дънкан. Но истината е, че не мога да говоря за това сега. Нямам време.
	— Нямате време за брат си?
	— Имам време за брат си. Но не за това.
	— Нямате много високо мнение за мотивите ми, нали така? — каза той, като присви очи.
	— Все още не знам какви са мотивите ви — отговори тя, а после добави: — Не съм сигурна, че и вие знаете.
	Това отново го накара леко да поруменее. За момент те седяха мълчаливо, и двамата изчервени. После тя промени позата си, приготвяйки се да тръгва, и пъхна ръце в джобовете на палтото си. Там имаше стари автобусни билети, случайни монети и хартиени опаковки, но изведнъж пръстите й напипаха и още нещо — онова малко парче плат с тежкия златен пръстен вътре.
	Сърцето й подскочи. Тя се изправи рязко и каза:
	— Трябва да тръгвам. Съжалявам, мистър Фрейзър.
	— Робърт — поправи я той и също стана.
	— Съжалявам, Робърт.
	— Няма нищо. Аз също трябва да тръгвам. Но вижте, не искам да ме разбирате погрешно. Позволете ми да ви изпратя донякъде и ще можем да говорим, докато вървим.
	— Не знам дали…
	— В каква посока сте?
	Тя не искаше да му казва. Фрейзър я видя, че се поколеба, реши да го приеме като покана и тръгна заедно с нея. Веднъж ръкавът му се отърка в нейния и като се извини театрално, той отстъпи малко по-встрани. Но между тях бе произтекло нещо странно. Като му позволи да върви с нея, тя някак си постави техните отношения на малко по-различна основа. Докато се връщаха към Оксфорд стрийт, трябваше да спрат за малко на бордюра до една витрина. Вив видя отражението им в нея и срещна погледа му в стъклото. Той се усмихна, виждайки същото, което и тя — че изглеждаха като двойка: обикновена, хубава, млада, ухажваща се двойка.
	Неговото поведение се промени. Докато се промъкваха през движението на Оксфорд съркъс, той се напрягаше да върви в крачка с нея и каза, с по-различен тон от този, с който й беше говорил когато и да било досега:
	— Вие явно знаете къде отивате. Харесвам това у една жена. С някоя приятелка ли имате среща?
	Тя поклати глава.
	— Тогава приятел?
	— С никой — каза тя, за да го накара да млъкне.
	— Имате среща с никой? Е, тя няма да продължи дълго, в град като този… Вижте, вие ме разбрахте напълно погрешно. Какво ще кажете да започнем отново, този път с едно питие?
	Те бяха стигнали до една кръчма в края на Сохо.
	— Не мога — поклати глава тя и продължи да върви.
	— Не и за двайсет минути дори? — каза той, като я хвана за ръката.
	Тя почувства натиска на пръстите му, забави крачка и го погледна в очите. Той отново изглеждаше млад и сериозен.
	— Не мога — повтори тя. — Съжалявам. Има нещо, което трябва да свърша.
	— Не може ли и аз да дойда с вас?
	— Предпочитам да не го правите.
	— Добре, мога да ви почакам.
	Вероятно неговата настойчивост я бе накарала да се намръщи. Фрейзър се огледа объркано и каза:
	— Къде, по дяволите, отивате? Към вечерната си работа в някое кабаре? Няма нужда да се стеснявате, ако случаят е такъв. Ще видите, че аз съм човек с широки разбирания. Мога да седя в публиката и да отблъсквам хулиганите. — Той отметна дългата си коса и се усмихна. — Позволете ми поне да повървя още малко с вас. Не мога да смятам себе си за джентълмен и същевременно да ви оставя сама по улици като тези.
	Тя се поколеба, а после се съгласи:
	— Добре. Аз отивам до Странд. Ако наистина желаете, можете да дойдете с мен до Трафалгар скуеър.
	— До Трафалгар скуеър — каза театрално Фрейзър, като се поклони и й предложи ръката си. Тя не искаше да я хване, но си помисли за бързо изтичащите минути. Затова го хвана леко под ръка и двамата тръгнаха. Ръката му беше удивително твърда на пипане, мускулите му подскачаха под пръстите й в ритъма на походката му.
	Както той беше намекнал, улиците, по които тръгнаха сега, бяха доста съмнителни — поредица от заковани с дъски къщи, оградени празни пространства, унило изглеждащи нощни клубове, кръчми и италиански кафенета. Миришеше на изгнили зеленчуци, прах от тухли, чесън и пармезан. Тук-там през някоя отворена врата или прозорец се разнасяше какофонията от музикални звуци. Вчера тя беше минала по тази улица сама и един мъж я дръпна за ръката и каза с фалшив нюйоркски акцент: „Ей, бомбо, колко за едно чукане?“ В неговите очи това явно изглеждаше и нещо като комплимент. Тази вечер обаче мъжете я заглеждаха, но не казваха нищо, защото смятаха, че тя е момичето на Фрейзър. Това беше колкото забавно, толкова и дразнещо. Може би й правеше по-силно впечатление, защото не беше свикнала с него. Тя никога не излизаше така с Реджи, никога не ходеха в нощни клубове или ресторанти. Ходеха само от едно самотно място на друго. Или седяха в колата му с включено радио. Тя си помисли, че може да се натъкне на някого, когото познава, и малко се притесни. Но след това си даде сметка, че няма от какво да се притеснява.
	Докато вървяха, Фрейзър говореше за Дънкан. Говореше така, сякаш двамата с нея бяха съгласни по всички въпроси, сякаш всичко, което трябваше да направят, е да си напрегнат ума заедно, да помислят така известно време и ще могат да решат проблемите на Дънкан. Като за начало трябваше да направят нещо във връзка с неговата работа в онази фабрика, каза Фрейзър. Той имал приятел, който работел в една печатница в Шордич, и смяташе, че този приятел ще може да намери на Дънкан място да се обучава в занаята. Познавал също и друг един човек, който имал книжарница. Заплатата щяла да е малка, но може би тази работа би допаднала на Дънкан повече. Тя как мисли?
	Тя се намръщи, понеже не го слушаше внимателно. Още усещаше увития в плат пръстен в джоба си. А и закъсняваше.
	— Защо не питате Дънкан, а не мен? — каза тя накрая.
	— Исках да знам мнението ви по този въпрос, това е всичко. Помислих си, че можем… Е, надявах се, че можем да бъдем приятели. Ако не друго, няма начин да не се срещнем отново у господин Мънди и…
	Те бяха стигнали до северозападния ъгъл на Трафалгарския площад и забавиха крачка. Вив се обърна, търсейки да види някой часовник. Когато отново погледна Фрейзър, забеляза, че той я гледа със странно изражение.
	— Какво? — попита тя.
	— Понякога изглеждате също като брат си — усмихна се той. — И навремето изглеждахте като него. Вие наистина много си приличате, знаете ли?
	— Казахте го и у господин Мънди.
	— Не мислите ли така?
	— Предполагам, че това е едно от нещата, които човек не може да види сам. — Тя забеляза часовника на църквата „Св. Мартин“: седем без двайсет. — Сега наистина трябва да тръгвам.
	— Добре. Но само момент.
	Фрейзър порови в джоба на сакото си, извади парче хартия и молив и бързо записа нещо — номера на телефона в къщата, в която живееше.
	— Обадете ми се, ако някога поискате да говорите с мен насаме — каза той, като й подаде листа, а после добави с усмивка. — Не само за брат си имам предвид. Може и за други неща.
	— Добре — каза тя и пъхна листа в джоба си. — Да, добре. Аз… — тя му протегна ръка. — Съжалявам, мистър Фрейзър. Трябва вече да тръгвам. Довиждане.
	С тези думи се обърна и го остави, като премина бързо през останалата част от площада, без да поглежда назад. Навярно той стоеше и я гледаше как подтичва, чудейки се с кого, за бога, има среща, и защо. Но това не я интересуваше. Тя изтича през улицата при едно прекъсване в потока на движението и тръгна към Странд.
	Вече бе започнало да се мръква по-рано. Улицата беше по-тъмна, отколкото онзи път, когато бяха минали оттук с колата на Реджи, в гъстия сумрак лицата на минувачите изглеждаха плоски и еднакви и Вив установи мимоходом, че се заглежда в хората със смесица от разочарование, възбуда и страх. Това, което каза на Фрейзър, не беше вярно. Тя нямаше среща. Просто търсеше Кей. Това беше петият или шестият път, в който идваше тук през последните две седмици. Надяваше се да я види, надяваше се просто да я забележи сред тълпата…
	Приближи се до кино „Тиволи“, вървейки по северната страна на улицата, откъдето гледката беше по-добра. Забави крачка, след това застана в един покрит вход встрани.
	Сигурно изглеждаше като луда, взирайки се така напрегнато от лице в лице. Постоянно виждаше фигури, за които решаваше, че са на Кей. При това пристъпваше напред с тупкащо сърце. Но всеки път, когато тези фигури се приближаваха, се оказваше, че това изобщо не е тя, а съвсем различни хора — млади момчета или мъже на средна възраст.
	Опашката пред киното намаля. Вив предположи, че филмът сигурно вече бе започнал. Но първо щеше да мине кинопрегледът, а след това, да речем, „Мики Маус“. Може би беше глупаво да стои тук. Възможно беше да е изпуснала Кей. Цялото това дърдорене с Фрейзър! Тя започна да потропва с крак. Може би трябваше да пресече, да си купи билет и да влезе, да мине напред-назад по пътеката между редовете или да намери място, откъдето може да вижда добре закъснелите, когато пристигат.
	Но пък — помисли си тя изведнъж — какъв беше смисълът? Щеше ли наистина Кей да се върне тук? Тя може да е дошла само онзи път, за някой определен филм. Сега би могла да бъде навсякъде в Лондон! Какви бяха в действителност шансовете на Вив да я види?
	Опашката сега се беше свила само до няколко души. Една група момчета и момичета дойдоха забързани до вратите и с това всичко приключи. Вив отново сложи ръка в джоба си, усети пръстена в парчето плат и започна безспирно да го върти с пръстите си, знаейки, че беше глупаво да продължава да чака, но не искаше да си отиде, не можеше просто да се откаже и да се върне вкъщи…
	В този момент близо до нея прозвуча мъжки глас:
	— Предполагам все още търсите този никой.
	Тя се стресна. Беше Фрейзър.
	— Господи! — каза Вив. — Какво искате сега?
	— Не искам нищо! — вдигна ръце той. — Стоях, където се разделихме, на Трафалгарския площад, и гледах гълъбите. Тези гълъби действат страшно успокояващо на нервите на един мъж. Бях загубил представа за времето. После си помислих да направя като Бърлингтън Бърти* и да тръгна по Странд. Не очаквах да ви намеря още тук, честно. И виждам по лицето ви, че не съм добре дошъл. Не се притеснявайте, ще видите, че съм истински джентълмен в тези неща. Няма да се мотая наоколо и да преча на срещата ви с другия приятел.
	[* Герой от много популярна песен (1914 г.) на звездата на мюзикхола Ели Шилдс. Бърлингтън Бърти е наконтено денди, което се разхожда по Странд. — Б.прев.]
	Вив гледаше над рамото му, все още взирайки се в лицата на минувачите. Тогава до съзнанието й достигна какво беше казал той и контрастът между това, което Фрейзър си мислеше, и истинската причина да е тук, изведнъж й подейства много обезсърчаващо. Тя наведе глава и каза:
	— Както и да е, няма значение. Човекът няма да дойде.
	— Няма ли? Откъде знаете?
	— Просто знам — каза тя огорчено. — Беше глупаво от моя страна изобщо да чакам тук.
	После се обърна. Той протегна ръка и леко докосна лакътя й.
	— Вижте — каза Фрейзър тихо и сериозно. — Съжалявам.
	Тя пое дълбоко въздух и каза:
	— Всичко е наред.
	— Не изглежда така. Нека да ви заведа някъде, да ви почерпя нещо…
	— Не е нужно да се притеснявате.
	— Не се притеснявам.
	— Сигурно трябва да отидете някъде, не е ли така?
	Фрейзър придоби печален вид и отговори:
	— Ами, всъщност обещах да се отбия при брат ви у господин Мънди. Но той няма да има нищо против да почака още един час, сигурен съм. Елате.
	Той я подръпна за ръката. Тя отново беше започнала да се оглежда надолу и нагоре по улицата — просто не можеше да спре. Но му позволи да я поведе по тротоара.
	— Тук наблизо има една кръчма — каза той.
	— Само не кръчма — поклати глава тя.
	— Добре, няма да е кръчма. Кафене? Тук има едно, вижте, с прозорец към улицата. Ще влезем там. А после, ако приятелят ви в края на краищата се появи…
	Те влязоха в кафенето и намериха маса близо до вратата. Той поръча две кафета и торти. И когато след няколко минути се освободи друга маса точно до прозореца, се преместиха на нея.
	Кафенето беше пълно. Вратата често се отваряше и затваряше, докато хората влизаха и излизаха. От щанда долиташе обичайното потропване на съдове и съскане на пара. Вив държеше главата си обърната към улицата. Фрейзър също понякога поглеждаше натам, но през повечето време я гледаше в лицето. По едно време той каза, опитвайки се да я разсмее:
	— Промених мнението си за вас. Изобщо не мисля, че работите в някое кабаре. Мисля, че сте частен детектив. Прав ли съм?
	Тя остави кафето пред себе си да изстине. Пристигнаха тортите, които изглеждаха ужасно, с цвета на луминесцентна боя под ярка дневна светлина, всяка завършваща със спирала от изкуствен крем, който вече беше започнал да се разтича. Вив не беше гладна. Тя продължаваше да вижда с периферното си зрение хора, които й приличаха на Кей. Почти беше забравила за Фрейзър. Само смътно усещаше, че той беше замълчал… Но след още няколко минути Фрейзър отново заговори и гласът му този път беше много равен:
	— Знаете ли, надявам се той да заслужава това.
	— Кой? — погледна го Вив неразбиращо.
	— Мъжът, когото чакате. Честно казано, на мен по-скоро ми изглежда, че не заслужава. След като ви причинява такива неприятности…
	— Вие мислите, че това е мъж, разбира се — каза тя, като отново се обърна към прозореца. — Нормално е един мъж да си помисли така.
	— А не е ли мъж?
	— Не. Щом искате да знаете, жена е.
	Отначало Фрейзър не й повярва. Но тя видя как той се замисли. А после се облегна назад, като кимна с променено изражение.
	— Ах, разбирам — отвърна той. — Съпругата.
	Той го каза по такъв циничен, снизходителен начин, а репликата му беше толкова далеч от истината — но в друг смисъл толкова близо, — че Вив се жегна. Тя се запита какво ли му е казал Дънкан за нея и Реджи. Гореща вълна обля лицето й. Тя каза:
	— Не, не е каквото си мислите.
	— Казах ви и преди, аз съм човек с широки разбирания — разпери той ръце.
	— Но не, нищо подобно. Това е просто…
	Той я гледаше. Очите му бяха сини, още някак снизходителни, но като изключим това — много простодушни. И когато тя се вгледа в тях, направи й впечатление, че той беше първият човек от години може би, с когото беше говорила повече от минута, без да каже някаква лъжа. Когато вратата на кафенето се отвори и две момчета влязоха и започнаха да се шегуват с мъжа зад щанда, тя каза тихо, под прикритието на техния смях:
	— Видях тук някого. Видях една жена тук по-миналата седмица. И се надявах отново да я видя. Това е всичко.
	Той разбра, че тя говореше сериозно. Наведе се отново над масата и попита:
	— Приятелка?
	— Просто една жена — каза тя и сведе надолу. — Жена, която познавах някога, по време на войната.
	— И сте си уговорили среща за тази вечер?
	— Не. Просто я видях тук, пред киното. След това идвах и чаках няколко различни вечери. Мислех си, че ако направя така… — тя изведнъж се смути. — Звучи идиотски, нали? То наистина е идиотско. Но когато я видях тук преди, аз… едва ли не избягах. След това съжалявах. Навремето тя беше добра с мен. Ужасно добра. Направи нещо важно за мен.
	— Изгубили сте връзка с нея? — попита Фрейзър в последвалия кратък отрязък тишина. — Това се случваше постоянно през войната.
	— Не беше това. Можех да открия къде е тя, ако исках. Щеше да е лесно. Но това, което тогава направи за мен, нали разбирате, ме накара да мисля за нещо друго, което не исках да си спомням. — Вив поклати глава. — Това е глупаво наистина, защото аз естествено така или иначе си го спомнях.
	Фрейзър не я притисна да му разкаже повече. Двамата стояха с глупаво изглеждащите торти помежду им. Той разлюля остатъка от изстиналото си кафе, сякаш обмисляше думите й. После каза, все още доста замислено:
	— Войната е време на доброта. Всички сме склонни да забравяме това. През последните няколко месеца работих с хора, дошли тук от Германия и Полша. Историите им — Боже! Те ми разказаха ужасни, жестоки неща. Неща, за които не вярвах, че един обикновен човек, в обикновени дрехи, в света, който познавам, би могъл да ми разкаже… Но те ми разказаха и чудесни неща. За смелостта на хората, невероятната им доброта. Мисля, че слушането на такива истории ме накара, когато видях отново брат ви… Не знам. Той беше добър с мен в затвора. Мога да ви кажа това със сигурност. Също както вашата приятелка, тази жена, е била добра с вас.
	— Всъщност тя не ми беше дори приятелка — отвърна Вив. — Бяхме непознати.
	— Е, понякога е по-лесно да бъдеш добър с непознати, отколкото с най-близките си. Но тя може да ви е забравила. Помислихте ли за това? Или може да не иска да си спомня. Сигурна ли сте изобщо, че това е била тя?
	— Тя е — каза Вив. — Сигурна съм. Просто съм сигурна. И да, може би тя ме е забравила и не би трябвало да я смущавам. Просто… Не мога да го обясня. Просто ми се струва правилно да постъпя така. — Тя го погледна, внезапно уплашена, че е казала твърде много. Искаше да го предупреди: „Нали няма да кажете на Дънкан?“ Но каква полза би имало от това да си създава още една тайна — сега пък между нея и него? В края на краищата, все на някого трябва да имаш доверие. И може би той беше прав и бе най-лесно да имаш доверие тъкмо на непознати… Така че тя не каза нищо. Протегна се към едната от тортите и започна да я разчупва. След това обърна глава и се вгледа навън към улицата. Сега се вглеждаше разсеяно, без да търси Кей. Все още беше сигурна в сърцето си, че бе имала един-единствен шанс и го бе пропуснала.
	Погледът й още блуждаеше, когато една фигура се появи по тротоара откъм моста Ватерло — тънка, висока, доста биеща на очи, която съвсем не приличаше на момче или на мъж на средна възраст, с ръце в джобовете на панталона и цигара, увиснала небрежно от устните й… Вив се премести по-близо до прозореца. Фрейзър видя това и също се наклони да погледне.
	— Какво има? — попита той. — Да не би да я видяхте? Коя гледате? Нали не онази издокараната, със самодоволната походка?
	— Недейте! — каза Вив, като се отдръпна назад и се протегна през масата, за да го дръпне и него. — Ще ни види.
	— Мислех си, че това именно е целта! Какво ви става? Няма ли да отидете при нея?
	— Не знам — отвърна Вив, загубила самообладание. — Да отида ли?
	— След като ме прекарахте през всичко това.
	— Това беше толкова отдавна. Тя ще ме помисли за откачена.
	— Но вие искате да се срещнете с нея, нали?
	— Да.
	— Тогава вървете! Какво чакате?
	Отново младостта и възбудата в сините му очи бяха това, което я накара да го направи. Тя се изправи и излезе от кафенето, изтича през улицата и стигна до Кей точно когато тя беше стигнала до въртящата се врата на киното. Вив извади от джоба си пръстена, увит в парчето плат, и докосна ръката на Кей…
	Всичко това продължи само една-две минути. Беше най-лесното нещо, което някога бе правила. Но се върна в кафенето ликуваща. Седна и започна да се усмихва. Фрейзър я наблюдаваше и също се усмихваше.
	— Позна ли ви?
	Вив кимна.
	— Зарадва ли се да ви види?
	— Не съм сигурна. Тя изглеждаше… различна. Предполагам, че всички са различни от това, което бяха по онова време.
	— Ще се видите ли отново? Доволна ли сте, че го направихте?
	— Да — каза Вив. После отново: — Да, радвам се, че го направих.
	Тя погледна обратно към киното. Вече не се виждаше и следа от Кей. Но ликуващото чувство остана. Струваше й се, че е способна на всичко! Тя довърши кафето си с пламнала от мисли глава. Мислеше за всички неща, които би могла да направи. Би могла да зареже тази работа! Би могла да напусне Стретъм и да си наеме малък апартамент! Можеше да звънне на Реджи! Сърцето й подскочи при тази мисъл. Можеше да намери някоя телефонна кабина още сега, да му се обади и да му каже… Какво? Че помежду им всичко е свършено, завинаги! Че му прощава, но прошката не е достатъчна… От всички тези възможности й се зави свят. Може би никога нямаше да направи никое от тези неща. Но, о, колко чудесно беше просто да знае, че би могла!
	Вив остави чашата си на масата и започна да се смее. Фрейзър също се разсмя. После, полуусмихнат, полунамръщен, я разгледа внимателно, поклати глава и каза:
	— Колко невероятно много приличате на брат си!


	Когато Хелън се прибра вечерта, къщата беше празна. Тя застана в коридора и извика Джулия по име. Но още докато го правеше, си даде сметка, че мястото изглежда мъртво тихо. Лампите бяха загасени. Печката и чайникът горе в кухнята бяха съвсем студени. Първата й налудничава, идиотска мисъл беше, че Джулия си е отишла. Тя влезе с чувство на страх в спалнята им и бавно отвори вратата на гардероба, сигурна, че дрехите на Джулия няма да са там… Хелън направи това още преди да е свалила палтото си, и когато видя, че дрехите на Джулия са си там, че никой от куфарите й не липсва, че четката й за коса, бижутата и козметиката й си стоят разпръснати по тоалетната масичка, тя седна тромаво на леглото и потрепери от облекчение.
	„Глупава идиотка“, каза си тя и почти се засмя.
	Но пък къде беше Джулия? Хелън се върна до гардероба. След кратък размисъл разбра, че Джулия беше излязла с една от елегантните си рокли и едно от хубавите си палта. Беше взела прилично изглеждащата си чанта вместо протърканата. Може да е отишла при родителите си, помисли си Хелън. Може би беше излязла с литературната си агентка или с издателя си. „Може да е с Урсула Уоринг“, каза един гномски глас от тъмния, мръсен ъгъл на съзнанието й, но Хелън реши да не го слуша. Джулия сигурно беше излязла със своята редакторка или агентка. Навярно нейната агентка й беше звъннала в последната минута, както тя често правеше, и я бе помолила да изтича в офиса и да подпише някой документ, нещо такова.
	Ако случаят беше такъв, Джулия сигурно щеше да е оставила бележка. Хелън стана и съблече палтото си — вече доста спокойна, — след което започна да се оглежда в къщата. Върна се в кухнята. До кухненския шкаф, закачена на гвоздей, те държаха една въртяща се медна ръка с напъхани в нея листчета хартия, на които пишеха списъци за покупки и бележки. Но всички бележки в нея бяха стари. Хелън огледа пода, в случай че някое листче е паднало там. Погледна на кухненските поставки и рафтове и като не намери нищо, започна да проверява на всякакви други и невероятни места: в банята, под възглавниците на дивана, в джобовете на една жилетка на Джулия. Накрая почувства, че търсенето й се превръща в паника и натрапчив импулс. Онзи мръсен глас отново се надигна в нея и просто й посочи, че ето, тя е тук, рови в прахта като малоумна, а през цялото това време Джулия е навън с Урсула Уоринг или с някоя друга жена, с която се смеят при самата мисъл за нея…
	Трябваше да натика този глас обратно. Това беше като да натискаш изскачащото от кутийката си ухилено човече на пружина. Но тя не искаше да се предава на такива мисли. Беше седем часът, обикновена вечер от седмицата, и беше гладна. Всичко си беше съвсем наред. Джулия навярно беше излязла, без да очаква, че ще закъснее толкова. Нещо я беше забавило, това е. За бога, хората биват забавяни от едно или друго през цялото време! Реши да започне да готви вечерята им. Събра необходимите продукти за пай с картофено пюре и си каза, че преди паят да влезе във фурната, Джулия вече ще си е вкъщи.
	Докато готвеше, включи радиото, но много тихо. И през цялото време, докато загряваше водата, пържеше накълцаното месо и мачкаше картофите, стоеше много напрегнато, ослушвайки се да чуе как ключът на Джулия влиза в ключалката на вратата на долния етаж.
	Когато яденето беше готово, тя не знаеше дали да продължи да чака Джулия, или не. Сервира го в две чинии. Остави чиниите във фурната, за да стоят топли, и бавно започна да мие и изсушава съдовете. Докато свърши това, Джулия ще се върне и те ще седнат да вечерят заедно. Хелън вече беше много огладняла. Когато свърши с миенето на съдовете, тя извади своята чиния, остави я върху печката и започна да набучва парченца картофи с една вилица. Смяташе да вземе само една-две хапки, колкото да залъже глада си. Но накрая изяде цялата порция, ей така, стоейки с престилката си, докато парата запотяваше кухненския прозорец, а мъжът и жената, излезли в двора, започваха нова кавга или нова версия на някоя стара.
	„Вкарай си го отзад!“
	Беше останала толкова дълго в ярко осветената кухня, че когато излезе от нея, къщата й се видя тъмна. Хелън мина бързо от стая в стая и запали лампите. Слезе до гостната и си сипа чаша джин с вода. После седна на дивана и извади плетивото си. Плете така пет-десет минути. Но вълната сякаш се закачаше за сухите й пръсти. Джинът само влоши настроението й, направи я несръчна и я разстрои. Тя хвърли плетивото и стана на крака. Върна се в кухнята, все още гледайки разсеяно за някоя бележка. Оттам стигна до дъното на тясната стълба, която водеше към кабинета на Джулия, и усети силен подтик да се качи горе.
	Докато се изкачваше по стълбите, си помисли, че няма нужда да се смущава от това. Джулия никога не бе казвала, че не би искала Хелън да влиза в кабинета й. Никога не бяха говорили по този въпрос. Напротив, понякога Джулия отиваше на някоя среща, а после се обаждаше и казваше: „Извинявай, Хелън, постъпих като идиотка и забравих един документ. Имаш ли нещо против да изтичаш до стаята ми и да го извадиш?“ Това показваше, че тя нямаше нищо против мисълта, че Хелън може да разгледа чекмеджетата на бюрото й. И разбира се, макар че чекмеджетата имаха ключове, Джулия никога не ги заключваше.
	Въпреки това имаше нещо потайно, нещо смущаващо в акта да влезеш в кабинета на Джулия, докато нея я няма. Беше като да влезеш в спалнята на родителите си, когато си дете: подозираш, че там стават разни неща — съвсем определени, но трудни за досещане неща, които хем имат нещо общо с теб, хем напълно те изключват… Във всеки случай това изпитваше Хелън. Тя се чувстваше така дори когато — като сега — просто стоеше в стаята, без да повдига книжата или да наднича предпазливо в отворените пликове; просто стоеше в средата на стаята и се оглеждаше.
	Стаята заемаше почти целия тавански етаж. Тя беше тъмна и тиха, със скосен таван — истинска писателска мансарда, както обичаха да се шегуват с Джулия. Стените бяха боядисани в блед маслиненозелен цвят, килимът беше истински турски килим, вече малко изтъркан. Бюрото като на банков мениджър с въртящия се стол до него се намираше до единия прозорец, а до другия имаше стар кожен диван — защото Джулия пишеше на пристъпи, а между тях обичаше да дреме или да чете. На една маса до ръба на дивана стояха мръсни порцеланови и стъклени чаши, чинийка с натрошени бисквити, пепелник с пепел край него. По чашите и фасовете на цигарите се беше отпечатало червилото на Джулия. На една водна чаша имаше петно, оставено от палеца й. Всъщност навсякъде имаше следи от Джулия — косми от черната й коса по възглавничките на дивана и по пода, небрежно изританите й еспадрили под бюрото, изрезка от нокът до кошчето за боклук, една мигла и малко пудра.
	„Ако някой ми кажеше — помисли си Хелън, — че Джулия е умряла днес, щях да вляза тук точно по същия начин и всичкият този боклук би изглеждал като материал на трагедия.“ Сега тя местеше поглед от едно нещо на друго и усети как в нея се борят познати, но неспокойни чувства — обич, раздразнение и страх. Помисли си за хаотичния начин, по който Джулия беше свикнала да пише в онзи апартамент — студио, на Мекленбург скуеър, който Хелън бе описала днес на Вив на противопожарната стълба. Тя си спомни как лежеше на дивана, докато Джулия работеше на една клатеща се маса на светлината на самотна свещ — ръката й, облегната на страницата, сякаш държеше пламъка като в люлка, дланта й, обърната като огледало към осветеното й красиво лице… Накрая тя идваше в леглото, след като беше писала така в продължение на часове, и лягаше изтощена, но без да може да заспи, разсеяна и далечна. Понякога Хелън слагаше нежно ръка на челото й и сякаш усещаше думите, които подскачаха и жужаха зад него като пчели. Тя нямаше нищо против. Това почти й харесваше. Защото романът в крайна сметка беше само роман, хората в него не бяха истински. Тя, Хелън, беше истинска, тя можеше да лежи до Джулия така и да я гали по челото…
	Приближи се до бюрото й. Като всичко нейно, то беше разхвърляно, преспапието беше покрито с мастило, купичката с връвчици за хартия бе обърната, купчината листове бе смесена с пликове и мръсни кърпички, до тях се мъдреха една изсъхнала обелка от ябълка и лепенка. По средата на всичко това стоеше един от евтините сини бележници на Джулия. „Болните 2“, беше написала тя на корицата му: вътре се намираха плановете й за романа, над който работеше сега — роман, чието действие се развиваше в старчески дом и който се казваше „Болните трябва да умрат“. Хелън беше измислила заглавието. Тя знаеше всички обрати на заплетения сюжет. Отвори бележника и погледна в него. Привидно неразбираемите драсканици — „инспектор Б до Мейдстоун — да проверя в-то, м-то“, или „сестра Прингъл: сироп, не инжекция!!!“ — бяха за нея напълно разбираеми. Тук нямаше нищо, което тя да не разбираше. Всичко това й беше толкова близко и познато, колкото собственото й, наклонено на една страна лице.
	Защо тогава Джулия сякаш се отдалечаваше от нея, колкото повече се приближаваше до неща като тези? И къде, по дяволите, беше тя сега? Хелън отново отвори бележника и започна да разглежда по-внимателно страниците, сякаш търсеше там някакви податки. Взе една нацапана с мастило кърпичка и я тръсна. Погледна под преспапието. После отвори чекмеджетата и повдигна един лист, плик, книга…
	Под книгата се намираше „Рейдио Таймс“ отпреди две седмици, прегънато на страницата със статията за Джулия.
C>
	„Урсула Уоринг за сензационния нов роман на Джулия Стендинг“.
C$
	Там, разбира се, беше и малката снимка. Джулия беше отишла да я снимат в едно фотографско ателие на Мейфеър, а Хелън я бе съпроводила „за забавление“. Но този следобед изобщо не се оказа забавен. Хелън се чувстваше като грозновата ученичка, която придружава хубавата си приятелка до фризьора, и държеше чантата на Джулия, докато фотографът я караше да заема една или друга поза и да се мести по един или друг начин. Тя трябваше да гледа как той нагласи косата й, наклони леко на една страна лицето й и взе ръцете й в неговите, за да ги сложи на подходящото място. Снимките накрая се оказаха много хубави, макар че Джулия се преструваше, че не ги харесва. Те я правеха да изглежда модерна — но не модерна, помисли си Хелън, по начина, по който тя наистина, без усилие беше, докато лежеше в апартамента с нейните неизгладени панталони и закърпени тук-там ризи. Снимките я правеха _годна за омъжване_ — Хелън не знаеше как да се изрази по-добре. И с голямо неудоволствие си помисли за всички обикновени хора, които са взели „Рейдио Таймс“, отворили са го на снимката на Джулия и са си казали с лениво възхищение: „Каква хубава жена!“ Тя си ги представи като множество мръсни пръсти, които търкат изображението на някоя монета. Или като надпреварващи се птици, които кълват Джулия и я отнасят къс по къс…
	Тайно в себе си Хелън се зарадва, когато този брой остаря и беше заменен от друг. Сега обаче тя погледна списанието — снимката на Джулия, името на Урсула Уоринг — и цялата й стара тревога възкръсна отново. Тя клекна, затвори очи и наведе глава, докато челото й опря в ръба на бюрото на Джулия. После раздвижи лицето си така, че ръбът да се забие в него и да й причини болка. „Бих претърпяла и по-голяма болка, за да съм сигурна за Джулия!“, каза си тя. Помисли си за нещата, които с готовност би дала за това — връхчето на някой пръст, палеца на крака си, един ден от края на живота си. Каза си, че би трябвало да има някаква система — нещо като средновековна система, — чрез която хората могат да спечелят това, което страстно желаят, като бъдат бичувани, жигосвани или им бъде отрязано нещо. Почти й се прииска Джулия да не беше успяла. Дори си помисли тези думи: „Иска ми се тя да не беше успяла!“ Колко жалка беше! Как, по дяволите, беше стигнала дотук? До състояние, в което желаеше такива неща за Джулия! „Но това е само защото я обичам!“, каза си тя нещастно.
	И докато си казваше тези думи, чу завъртането на ключа на Джулия в ключалката на външната врата. Хелън стана, изгаси лампата и изтича на долния етаж. Влезе в кухнята и се престори, че прави нещо на мивката, като пусна кранчето, напълни една чаша с вода и после я изля. Не се огледа. Мислеше си: „Не вдигай врява. Всичко е наред. Бъди напълно естествена. Бъди абсолютно спокойна“.
	После Джулия дойде при нея и я целуна. Хелън усети дъх на вино и цигари и видя светналото й, поруменяло, доволно лице. И тогава сърцето й — въпреки всичките й отчаяни усилия да задържи челюстите му, — сърцето й се сви, хлопна като капан.
	— Скъпа! Толкова съжалявам! — каза Джулия.
	— За какво съжаляваш? — отговори Хелън хладно.
	— За това, че закъснях. Смятах да се върна още преди часове. Нямах представа колко е часът.
	— Къде беше?
	Джулия се обърна и каза небрежно:
	— Просто бях с Урсула. Тя ме покани на следобеден чай. Знаеш как става — чаят се превърна във вечеря и прочие.
	— Следобеден чай?
	— Да — отвърна Джулия. Тя беше тръгнала към коридора, сваляйки палтото и шапката си.
	— Това не е характерно за теб, да прекъсваш така работния си ден.
	— Е, свърших много неща преди това. Работих като демон от девет до четири! Когато Урсула звънна, помислих си…
	— Обадих ти се в два без десет. Работеше ли тогава?
	За момент Джулия не отговори. Накрая каза от коридора:
	— Два без десет? Колко си прецизна. Предполагам, че съм работила.
	— Не си ли спомняш, че звъня телефонът?
	— Навярно съм била долу.
	Хелън излезе при нея в коридора и каза:
	— Но си чула позвъняването на Урсула Уоринг.
	Джулия си оправяше косата пред огледалото в коридора. Тя каза като човек, проявяващ търпение:
	— Хелън, не прави това. — После се обърна, погледна Хелън в лицето и се намръщи: — Какво му има на челото ти? Цялото е червено. Виж, тук.
	Джулия се приближи до Хелън с протегната ръка, но тя я отблъсна.
	— Нямах представа къде, по дяволите, си! Не можа ли поне да ми оставиш бележка?
	— Не се сетих да оставя бележка. Човек не предполага, когато излиза на обяд…
	Хелън се хвана за грешката й:
	— На обяд? Значи на обяд, а не на следобеден чай, в края на краищата?
	Поруменелите бузи на Джулия се изчервиха още повече. Тя наведе глава, мина покрай Хелън и влезе в спалнята.
	— Казах „на обяд“ като пример. За бога!
	— Не ти вярвам — последва я Хелън вътре. — Мисля, че си била с Урсула Уоринг през целия ден. — Никакъв отговор. — Е, така ли е?
	Джулия беше отишла до тоалетната масичка и вадеше цигара. Забелязвайки заплашителния тон на Хелън, тя спря с цигарата между устните си, присви очи и поклати глава, сякаш с отвращение и невярваща.
	— Дали тези неща са ми изглеждали ласкаещи някога? — каза Джулия. — Как е било възможно?
	Тя се извърна, драсна клечката и хладнокръвно запали цигарата си. Когато отново се обърна, лицето й се беше променило, бе станало равно като издялано от оцветен мрамор или от дърво, без нито едно петънце по него. Извади цигарата от устата си и каза с равен, предупредителен тон:
	— _Недей_, Хелън.
	— Недей какво? — попита Хелън, като че ли бе удивена. Но част от нея се беше свила от страх пред думите й, напълно засрамена от чудовището, в което се превръщаше. — Недей какво, Джулия?
	— Не започвай всичко това… Господи! Няма да стоя тук и да слушам това. — Тя мина покрай Хелън и влезе отново в кухнята.
	Хелън тръгна след нея и каза:
	— Имаш предвид, че няма да стоиш тук и да ме слушаш как те хващам в лъжа. Има вечеря за теб, но предполагам, че тя не ти е нужна. Предполагам, че Урсула Уоринг те е завела в някой шикозен ресторант. Пълен с хора от Би Би Си, навярно. Колко хубаво за теб. Аз трябваше да вечерям сама. Стоях тук до проклетата печка и изядох вечерята си, както си бях с престилката.
	Видът на отвращение отново се появи на лицето на Джулия. Но тя се засмя и попита:
	— Добре, но защо, за бога, направи това?
	Хелън не знаеше. Сега собственото й поведение й изглеждаше абсурдно. Да можеше да се засмее заедно с Джулия, да можеше да каже „О, Джулия, каква глупачка съм аз!“ Тя се чувстваше като човек, паднал през борда. Погледна как Джулия пушеше цигарата си, как сложи чайника да заври — и това беше като да видиш как хората правят обикновени неща, как вървят или отпиват от питиетата си горе на борда на кораба. Все още имаше време, помисли си тя, да вдигне ръка и да извика „Помощ!“ Все още имаше време, корабът щеше да завие заради нея и тя щеше да бъде спасена…
	Но тя не извика и след момент вече беше късно. Корабът бе отминал и Хелън беше сама и безпомощна в равния зелен диск на морето. Започна да се мята. Започна да сипе обиди по нея, съскайки злобно. За Джулия всичко било наред, каза тя. Джулия прави каквото й харесва. Ако Джулия предполага, че Хелън не е знаела какво замисля тя зад гърба й, докато Хелън е на работа… Ако Джулия смята, че може да я прави на глупачка… Хелън знаела от момента, в който се бе прибрала вкъщи, че Джулия е излязла с Урсула Уоринг! Да не би Джулия да си въобразява… И така нататък. Преди беше затискала онова мръсно, ухилено човече на пружина. Сега то отново беше изскочило и тя заговори с неговия глас.
	В това време Джулия се движеше хладно из кухнята, правейки чай.
	— Не, Хелън — казваше тя уморено от време на време, — не беше така. — Или: — Не ставай смешна, Хелън.
	— Кога го уговорихте, между другото? — попита Хелън сега.
	— Господи! Кое?
	— Тази твоя любовна среща с Урсула Уоринг.
	— Любовна среща?! Тя ми се обади по някое време сутринта. Какво значение има това?
	— Явно има значение, щом трябва да хитруваш и извърташ. Щом трябва да ме _лъжеш_…
	— А какво очакваш? — извика Джулия, загубила накрая самообладание, като тръсна чашата си на масата така, че чаят се разля. — Правя го, защото знам, че ще се държиш така! Ти извърташ всичко по този начин. Очакваш да се чувствам виновна. Аз дори наистина започвам да изглеждам виновна… Господи! Даже на себе си! — Тя понижи глас, сещайки се дори в гнева си за двойката долу. После продължи: — Ако всеки път, когато се срещна с някоя жена, когато се сприятеля с нея… Господи! Онзи ден ми се обади Дафни Рийс. Тя ме покани на обяд, просто един обикновен обяд, но аз казах не, много съм заета. Защото знаех какво ще си въобразиш ти. Филис Лангдейл ми писа преди месец. Не знаеше това, нали? Казваше колко й е било приятно да се срещне с нас двете на партито у Карълайн. Мислех си да й отговоря и да й разкажа на какво ме направи ти заради него в таксито към вкъщи! Какво писмо щеше да бъде това! „Скъпа Филис, много би ми се искало да пия по едно с теб от време на време, но работата е там, че моята приятелка е, както казват, от ревнивия тип. Ако ти беше омъжена, изключително грозна или саката, смея да кажа, че нещата биха били различни. Но самотна, дори не много привлекателна жена — бога ми, не бих могла да рискувам! Няма значение дали момичето не е от нашите. Явно аз съм толкова неустоима, че ако тя не е бясна лесбийка, когато седне с мен на чаша джин и газирана вода, ще бъде такава, когато отново се изправи!“
	— Млъкни — каза Хелън. — Изкарваш ме глупачка! Аз не съм глупачка. Знам каква си, какво представляваш. Виждала съм те каква ставаш с жените…
	— Мислиш, че се интересувам от другите жени? — Джулия се разсмя. — Господи, ще ми се да беше така!
	— Какво значи това? — погледна я Хелън.
	— Нищо! — обърна глава Джулия. — Нищо, Хелън. Просто винаги ми е правило впечатление, че тъкмо ти имаш тази шибана… тази шибана фикс идея. Има ли нещо особено в любовните връзки? Да не би те да са… не знам… като католицизма? Човек забелязва другите римокатолици само когато сам го е практикувал?
	Тя срещна за момент погледа на Хелън, после отново отклони очи. За минута стояха мълчаливо.
	— Вкарай си го отзад — каза Хелън, обърна се и слезе долу в гостната.
	Каза това тихо и слезе спокойно. Но силата на чувствата й я ужаси. Не можеше да седи, не можеше да стои на едно място. Изпи остатъка от своя джин с вода и си наля още една чаша. Запали си цигара, но почти веднага я извади от уста. Застана до камината, треперейки. Страхуваше се, че всеки момент може да се разкрещи и развилнее из къщата, да започне да събаря книгите от лавиците им, да къса възглавниците… Помисли си, че като нищо би започнала да си скубе косата. Ако някой й беше дал нож, би го забила в себе си.
	След минута тя чу как Джулия се качи в кабинета си и затвори вратата. След това настъпи тишина. Какво правеше тя? Какво можеше да прави, че трябваше да затвори вратата? Може би звънеше по телефона… Колкото повече мислеше Хелън, толкова по-сигурна беше, че тъкмо това правеше Джулия. Обаждаше се на Урсула Уоринг — обаждаше й се, за да й се оплаче, да се смее заедно с нея, да си уговорят нова среща… Ужасно е, че не знам, помисли си Хелън. Тя не можеше да понесе това. Отиде безшумно като самия дявол до дъното на стълбището и затаи дъх, опитвайки се да чуе нещо.
	Тогава се видя в огледалото в коридора — видя изчервеното си изкривено лице. И се изпълни с отвращение. Тъкмо отвращението беше най-лошото. Тя покри с ръка очите си и се върна в гостната. Не си помисли да се качи при Джулия. Сега й се виждаше съвсем естествено Джулия да я презира и да иска да се махне от нея. Самата тя презираше себе си, искаше й се да може да излезе от собствената си кожа. Почувства се уловена безизходно в капан, задушена. Стоя така минута, без да знае какво да прави със себе си, после отиде до прозореца и дръпна завесата. Погледна улицата, градината, къщите с техните лющещи се, измазани с хоросан фасади. Видя един свят от грозни неща, които й се присмиваха и подиграваха. Мъж и жена минаха долу по улицата, уловени за ръце и усмихнати. Стори й се, че те навярно имат някаква тайна, благодарение на която се чувстват сигурни и спокойни и си имат доверие — тайна, която тя беше изгубила.
	Тя седна и изгаси лампата. Долу в сутерена мъжът, жената и дъщеря им викаха от стая в стая. Момичето пусна една плоча, която постоянно въртеше все същата прескачаща детска песен. От стаите горе не се чуваше никакъв звук до около десет часа, когато вратата на Джулия се отвори и тя слезе тихо до кухнята. Хелън можеше да проследи движенията й с ужасна яснота — чуя как се върна от кухнята в спалнята, как слезе до тоалетната, отиде в банята, изми си лицето. После се качи отново в спалнята, като изгаси лампите зад себе си. Стъпките й се чуваха по скърцащия под на спалнята, докато си сваляше дрехите и после отиде до леглото. Тя не се опита да говори с Хелън или изобщо да дойде до гостната, а и Хелън не я повика. Вратата на спалнята беше притворена, но не затворена — светлината на нощната лампа се виждаше на стълбището четвърт час, после изгасна.
	След това къщата стана напълно тъмна и тъмнината и тишината накараха Хелън да се почувства по-зле от всякога. Тя трябваше само да се протегне до ключа на лампата или до бутона на радиото, за да промени мрачното настроение на мястото, но не можеше да го направи. Чувстваше се напълно отрязана от обикновените навици и неща. Седя така още малко, после стана и започна да върви напред-назад. Вървенето напред-назад приличаше на нещо, което някоя актриса би направила в дадена пиеса, за да изобрази състояние на отчаяние или лудост, и не изглеждаше реално. Хелън легна на пода, сби крака и вдигна ръце пред лицето си, оставайки в тази също нереална поза почти двайсет минути. „Може би Джулия ще слезе и ще ме види как лежа на пода“, помисли си тя, докато лежеше там. Помисли си също, че ако Джулия направи това, тя най-малкото ще разбере изключителната сила на чувствата, които бушуваха в Хелън.
	После най-накрая си даде сметка, че ще изглежда просто абсурдно, и се изправи. Беше се схванала от студ. Отиде до огледалото. Беше стряскащо — да гледаш лицето си в огледало в тъмна стая. Но в стаята влизаше малко светлина от една улична лампа и Хелън можа да види, че едната й буза и голото й рамо бяха белязани в червено и бяло, на малки резки, от килима, върху който бе лежала. Поне белезите й я изпълниха с известно удовлетворение. Всъщност тя често беше желала ревността й да придобие някаква физическа форма. Понякога си мислеше, в моменти като този, „Ще се изгоря“ или „Ще се порежа“. Защото изгореното или порязаното можеха да бъдат показани, можеха да бъдат лекувани, да оставят белег или да заздравеят, биха оставили някакъв злощастен знак. Във всеки случай биха били там, на повърхността на тялото й, а не да я разяждат отвътре. Сега отново й хрумна, че би могла да си направи някакъв белег. Изглеждаше й като решение на проблема. „Няма да го направя като някое истерично момиче — помисли си тя. — Не заради Джулия, с надеждата, че тя ще дойде и ще ме види как го правя. Няма да бъде като лежането на пода на гостната. Ще го направя заради себе си, като своя тайна.“
	Тя не си позволи да мисли каква жалка тайна би била тази. Отиде до кухнята и взе чантичката с принадлежностите си за баня от шкафа, след това слезе в банята, тихо затвори и заключи вратата и светна лампата. Веднага се почувства по-добре. Светлината беше ярка като тази, която виждаш в операционните зали по филмите. Голите бели повърхности на ваната и на мивката също внушаваха известно клинично чувство, чувство за ефективност, дори за дълг. Тя ни най-малко не приличаше на някое истерично момиче. Отново се погледна в огледалото и забеляза, че червените петна бяха изчезнали от бузата й. Изглеждаше напълно разумна и спокойна.
	Продължи така, сякаш беше планирала цялата операция предварително. Отвори чантичката и извади тънката хромирана кутия, в която се намираше самобръсначката, която двете с Джулия използваха, за да си бръснат краката. Тя я извади, разви винтчето й, вдигна малкото метално капаче и измъкна ножчето. Колко тънко беше то, колко гъвкаво! Сякаш не държиш нищо в ръка — като лепенка, жетон или пощенска марка. Единствената й грижа беше къде да се пореже. Погледна ръцете си. Помисли си — може би от вътрешната страна, където плътта беше по-мека и сигурно би се поддала по-лесно. Помисли си и за корема, по същата причина. Отказа се от китките, глезените или пищялите, или каквато и да е твърда част на тялото си. Накрая се спря на вътрешната страна на бедрото си и вдигна крак на студения заоблен ръб на ваната. Тази поза обаче й беше твърде неудобна, затова опъна крак и го опря в отсрещната стена. Вдигна полата си, зачуди се дали да не я напъха в гащите си, или направо да не я свали. Защото ако я накапе кръв? Тя не знаеше колко кръв може да потече.
	Бедрото й беше бледо, бледо като крем на белия фон на ваната, и изглеждаше огромно под ръцете й. Тя никога преди не го беше разглеждала така и сега бе поразена колко съвършено безлично бе то. Ако го видеше отделно от цялото си тяло, трудно би разпознала в него функциониращ крайник. Не мислеше, че дори би го разпознала като нещо нейно.
	Тя сложи ръка на крака си и опъна плътта между палеца и показалеца си, ослуша се дали в коридора няма някой, който да я чуе, след това допря острието на ножчето до кожата си и се поряза. Прорезът беше плитък, но невероятно болезнен — тя го почувства като стъпване в ледена вода, сърцето й подскочи ужасено. Хелън отдръпна ръка за момент, след това опита втори път. Усещането беше същото. Тя буквално се задъха и си каза „Направи го отново, по-бързо!“, но тънкият и гъвкав метал, който преди беше изглеждал едва ли не привлекателен, сега й се стори, в съпоставка с отскачащата мекота на бедрото й, отблъскващ. Порязването беше много прецизно. Прорезите, които беше направила, се изпълваха с кръв, но тя се събираше бавно, като че ли с нежелание, и сякаш потъмняваше и се съсирваше веднага. Крайчетата на раната й вече се затваряха, затова тя сложи между тях острието на ножчето и ги разтвори. Това накара кръвта да потече малко по-бързо. Накрая тя се спусна по кожата й и я зацапа. Хелън гледаше така около минута, като още два-три пъти разтвори плътта край прорезите, за да накара кръвта да потече отново, след това намокри кърпичката си и изтри крака си, доколкото можа.
	Накрая й останаха две къси пурпурни линии, сякаш бе силно одраскана от котката, но по време на игра.
	Тя седна на ръба на ваната. Помисли си, че шокът от порязването беше предизвикал някаква промяна в нея, почти химическа промяна — тя се чувстваше с необикновено ясен ум, опомнила се и жива. Вече не беше сигурна, че порязването на крака й беше разумно и нормално нещо, и би й било много неприятно, ако Джулия или някоя от приятелките им я беше видяла, докато го прави. Би умряла от срам! И все пак… Тя продължаваше да гледа пурпурните линии — полуучудено, полувъзхитено. „Ти си пълна глупачка“, помисли си тя, но си го помисли почти весело. Накрая взе отново ножчето, изми го, зави го пак на самобръсначката и я сложи в кутията й. После изгаси лампата, изчака малко очите й да свикнат с тъмнината, излезе в коридора и се качи в спалнята.
	Джулия лежеше на една страна, обърната с гръб към вратата, с лице в тъмното и коса, която изглеждаше много черна на фона на възглавницата. Не можеше да се разбере дали спеше, или беше будна.
	— Джулия — повика я Хелън тихо.
	— Какво? — попита Джулия след момент.
	— Извинявай. Съжалявам. Мразиш ли ме?
	— Да.
	— Но не повече, отколкото аз самата се мразя.
	Джулия се обърна по гръб и отвърна:
	— За да ме утешиш ли ми казваш това?
	— Не знам — каза Хелън. Тя се приближи и погали Джулия по косата.
	— Ръката ти е ледена — трепна Джулия. — Не ме пипай! — Тя взе ръката на Хелън. — За бога, защо си толкова студена? Къде си била?
	— Никъде. В банята.
	— Защо не си легнеш?
	Хелън се отдръпна, свали си дрехите, махна фибите от косата си и облече нощницата. Направи всичко това бавно, сковано. Когато легна в леглото до Джулия, тя отново каза:
	— Толкова си студена!
	— Съжалявам — отвърна Хелън. Преди не беше забелязала студа, но сега, усещайки топлината на тялото на Джулия, започна да трепери и повтори: — Съжалявам. — Зъбите й тракаха. Тя се опита да стои неподвижно, но от това се разтрепери още повече.
	— Господи! — каза Джулия, но прегърна Хелън и я придърпа към себе си. Тя носеше момчешка нощна риза на райета, която миришеше на сън, на неоправени легла, на немита коса — но приятно, възбуждащо. Хелън лежеше допряна до нея и затвори очи. Чувстваше се изтощена, изпразнена. Помисли си за вечерта, която беше преминала, и й се стори удивително, че само няколко часа могат да съдържат толкова много различни състояния на силни емоции.
	Може би Джулия си мислеше същото. Тя вдигна ръка, разтри лицето си и каза:
	— Каква абсурдна нощ!
	— Наистина ли ме мразиш, Джулия?
	— Да. Не, не мисля.
	— Не мога да се преборя с това — каза Хелън. — Не мога да се позная, когато съм такава. Това е като…
	Но тя не можеше да го обясни, никога не бе могла. Това всеки път звучеше детински. Никога не би могла действително да обясни на Джулия колко ужасно беше да имаш в себе си това вилнеещо, съсухрено малко гномообразно същество, което изскача и те поглъща. Не можеше да й обясни колко изтощаващо беше да го натикваш обратно в гърдите си, когато изскочи, колко страшно бе да го усещаш там, как живее вътре в теб и очаква отново шанса си да излезе на бял свят…
	Затова каза само:
	— Обичам те, Джулия.
	А тя отговори:
	— Идиотка. Заспивай сега.
	След това двете млъкнаха. Джулия лежеше напрегнато известно време, но скоро крайниците й започнаха да омекват, а дишането й да става по-дълбоко и по-бавно. Веднъж, като че ли стресната от някакъв сън, тя подскочи, което накара и Хелън да направи същото. Но после Джулия се успокои и отново заспа. От улицата се чуваха гласове. Някой тичаше със смях по тротоара. В съседната къща зад стената извадиха щепсел от контакта, един прозорец се разтвори рязко и после се затвори с трясък.
	Джулия мърдаше в съня си, отново разтревожена от някакви сънища. Кого ли сънува, запита се Хелън. Не Урсула Уоринг все пак. „Но не и мен“, помисли си тя. Защото, опомнила се и с трезв разум, сега Хелън виждаше всичко много ясно: Джулия остава навън до късно, при положение че толкова лесно би могла да остави бележка, толкова лесно би могла да го направи по различен начин, да го направи тайно, да не го прави изобщо… „Недей, Хелън“, казваше тя раздразнено всеки път. Но ако наистина не искаше тази врява и шумотевица, защо всеки път предизвикваше Хелън да ги вдига? С някаква част от себе си Джулия сигурно ги желае, помисли си тя. Желае ги, защото знае, че отвъд тях няма нищо, освен мъртвилото, празнотата, сухата повърхност на изсъхналото й сърце.
	„Кога спря да ме обича Джулия?“, попита се Хелън сега. Но това беше твърде плашеща мисъл, а тя бе твърде изтощена. Лежеше с отворени очи, още притисната в Джулия, още чувствайки топлината на тялото й, нейното вдишване и издишване. Но след малко промени позата си и се отдръпна.
	И когато ръката й се плъзна по памучната риза на Джулия, тя се сети за нещо друго — каква глупава мисъл наистина: сети се за пижама, които някога беше притежавала, по време на войната, а после беше изгубила. Атлазена пижама с перлен цвят — изключително красива, както й се стори сега, докато лежеше в тъмнината самотна, без да чувства повече допира на Джулия; най-хубавата пижама, които някога беше виждала.


	Дънкан се беше върнал от работа и бе стоплил чайник с вода, който занесе в стаята си, съблече се по потник и изми ръцете, лицето и косата си, опитвайки се да прогони от тях миризмата на фабриката и да изглежда възможно най-добре за тази вечер, която щеше да прекара с Фрейзър.
	Още по потник и панталон, той слезе в кухнята, боядиса обувките си, сложи кърпа на кухненския шкаф и си изглади риза. Това беше риза с мека яка — като тези, които носеше Фрейзър. И когато я облече, още топла от ютията, Дънкан я остави незакопчана на врата, както Фрейзър носеше неговата. Смяташе също този път да не си маже косата с гел. Той отиде до спалнята си и застана пред огледалото, като вчеса косата си по различни начини, опита различни пътища, различни начини тя да пада над челото му… Но като изсъхна, косата му стана много мека и той заприлича на малчугана от рекламата на сапуна „Бабълс“ в магазина „Пиърс“. Така че накрая си сложи гел, притеснявайки се, че го беше нанесъл твърде късно, и прекара пет-десет минути с гребен в ръка, опитвайки се да нагласи вълните на косата си.
	Когато свърши, слезе долу и г-н Мънди каза с ужасно приповдигнато въодушевление:
	— Бога ми! Момичетата ще полудеят тази вечер! По кое време ще дойде той да те вземе, синко?
	— В седем и половина, също като последния път — отвърна Дънкан стеснително. — Но сега ще отидем в различна кръчма, в друга част на реката. Фрейзър казва, че там продавали по-хубава бира.
	Г-н Мънди кимна с лице, все още опънато в насилена усмивка.
	— Да — каза той, — момичетата няма да знаят откъде им е дошло!
	Той не повярва на очите си, когато Дънкан доведе Фрейзър вкъщи онзи път преди две седмици. И Фрейзър не повярва на очите си. Тримата седяха в дневната и не знаеха какво да кажат. Накрая малкото коте изтича невинно вътре и това ги спаси. Те прекараха двайсет минути, карайки го да гони парчета канап. Дънкан дори легна на пода и показа на Фрейзър своя трик, при който котето се катереше по гърба му. Оттогава г-н Мънди ходеше като наранен човек. Кракът му се влоши и той започна да куца. Г-н Ленард, в своята раздрънкана къща на улицата в Лавендър хил, беше потресен от промяната в него. Той му говори по-страстно от всякога за необходимостта да се съпротивлява на изкушението на Грешката и Фалшивите убеждения.
	Тази вечер Дънкан планираше да излезе колкото се може по-скоро след пристигането на Фрейзър. Той и г-н Мънди хапнаха с вечерния си чай, след това заедно започнаха да мият чиниите и щом съдовете бяха подредени да съхнат, Дънкан си облече сакото. Той седеше в дневната на ръба на стола си, готов да скочи в момента, в който почукаше Фрейзър. Но взе една книга, за да мине времето по-бързо, а и за да изглежда безгрижен. Беше книга от библиотеката за старите сребърни изделия, с таблица, показваща относителната стойност на различните видове, и Дънкан мина с пръст надолу по страницата, опитвайки се да запомни кои неща бяха отбелязани с котва, кои с корона, кои с лъв и кои, най-сетне, с магарешки бодил — като през цялото това време се ослушваше за онова почукване по вратата… Седем и половина мина и замина. Той започна да става напрегнат. Започна да си представя всички онези обикновени неща, които можеше да забавят Фрейзър. Представи си го как пристига задъхан до вратата, както беше дошъл онзи път до портата на фабриката. Лицето му щеше да е зачервено, косата му щеше да подскача над веждата му, и той щеше да каже: „Пиърс! Беше ли се отказал вече? Много съжалявам! Бях…“ Извиненията ставаха все по-невероятни с отминаването на минутите. Заседнал в един влак в метрото и направо полудял от притеснение. Видял как някаква кола блъснала човек и трябвало да извика линейка!
	В осем и петнайсет Дънкан започна да се притеснява, че Фрейзър може да е дошъл, да е почукал на вратата и да си е отишъл нечут. Г-н Мънди беше включил радиото и го слушаше доста силно. Затова под претекст, че отива да си налее чаша вода, Дънкан излезе в коридора и застана неподвижно, с наклонена настрани глава, ослушвайки се за стъпки, дори — много тихо — отвори външната врата и погледа нагоре и надолу по улицата. Но нямаше и следа от Фрейзър. Дънкан се върна в дневната, оставяйки вратата открехната. Радиопрограмата се смени, после пак се смени след половин час. Старият стенен часовник отново изпрати във въздуха своите тежки, кухи удари.
	В девет и половина Дънкан вече разбра, че Фрейзър няма да дойде. Разочарованието му беше ужасно — но пък той беше свикнал с разочарованията. Когато първоначалното му жило се притъпи, то се превърна в спокойна празнота на сърцето. Той свали книгата си, така и без да е научил таблицата със стойностите. Усещаше върху себе си погледа на г-н Мънди, но не можеше да се накара да му отвърне. И когато г-н Мънди стана, дойде тромаво при него, потупа го по рамото и каза: „Виж, той сигурно е зает човек. А може и да се е натъкнал на някои стари приятели. Сигурно това се е случило, помни ми думата!“ — когато г-н Мънди каза това, той не можа да отговори. Почувства, че почти мрази усещането от допира на ръката на г-н Мънди. Който почака малко, после продължи нататък, излезе и отиде в кухнята. Той остави вратата на дневната затворена след себе си и Дънкан изведнъж усети теснотата и задушността на тъмната, малка, претъпкана стая. Имаше ужасното чувство, че пропада, пропада надолу в тясната шахта на кладенец.
	Но също като разочарованието паниката попърха в него и замря. Г-н Мънди се върна след малко с чаша какао, Дънкан го взе от ръката му и спокойно го изпи. Той занесе чашата в кухнята и я изми сам, въртейки я отново и отново под струята студена вода. Млякото, останало в тенджерата, сложи в една купа на пода за котката. После излезе до тоалетната и за малко стоя неподвижно в двора, загледан в небето.
	Когато се върна в дневната, г-н Мънди вече вървеше из стаята и тръскаше възглавниците, приготвяйки се за сън. Дънкан го гледаше как започна да изгася лампите. Отиваше систематично от една лампа до друга. Дневната стая потъна в мрак, лицата на снимките по стените и украшенията на полицата върху камината се отдръпнаха в сенките. Беше само десет часът.
	Те се качиха заедно на горния етаж, бавно, вземайки стъпало по стъпало. Г-н Мънди държеше Дънкан за лакътя и на върха на стълбата трябваше да спре, все така уловил ръката на Дънкан, за да си поеме дъх.
	Когато проговори, гласът му прозвуча дрезгаво. Той каза, без да поглежда към Дънкан:
	— Нали ще дойдеш след минута, синко, да ми кажеш лека нощ?
	Дънкан не отговори веднага. Стояха за момент в мълчание и той почувства как г-н Мънди се вцепени, сякаш се страхуваше от отговора.
	— Да — отговори Дънкан много тихо. — Добре.
	Г-н Мънди кимна, раменете му се отпуснаха от облекчение.
	— Благодаря ти, синко — каза той. После отдръпна ръката си и мина с бавната си провлачена походка през площадката до спалнята си. Дънкан влезе в своята стая и започна да се съблича.
	Стаята беше малка, момчешка стая — всъщност същата, в която самият г-н Мънди беше спал навремето, когато беше малък и живееше в тази къща с родителите и сестра си. Вътре имаше високо викторианско легло с полирани медни топки на всеки от ъглите му. Веднъж Дънкан беше отвъртял една от тях и бе намерил в нея малко свито на руло листче хартия, на което бе написано с разкривен детски почерк: „Мейбъл Алис Мънди, двайсет ужасни проклятия за теб, ако прочетеш това!“ Книгите в библиотеката бяха момчешки приключенски истории с широки цветни гърбове. Върху камината, нагласени един срещу друг, сякаш се бият, имаше няколко олющени стари оловни войничета. Но г-н Мънди беше сложил и полици, на които Дънкан да постави своите неща — нещата, които бе купил от пазарите и антикварните магазини. Преди да си легне, Дънкан обикновено прекарваше една-две минути, като разглеждаше разните гърненца, буркани и украшения, чаените лъжички и шишенцата с капкомери, вдигаше и за пореден път им се наслаждаваше, мислейки си откъде ли са дошли и кой ли ги е притежавал преди.
	Но тази вечер той погледна всичко това без особен интерес. Само вдигна за момент парчето глинена лула, което беше намерил на речния бряг до онази кръчма. След това бавно си облече пижамата, като закопча горната й част и после я напъха стегнато в долнището. Изми си зъбите и отново се среса, но този път различно, с равна стегната прическа, с детински път в нея. Докато правеше всичко това, той разбираше много добре, че г-н Мънди го чака търпеливо в съседната стая. Дънкан си го представи как лежи изтегнат и съвършено неподвижен, с глава, подпряна на пухените възглавници, с дръпнати до под мишниците одеяла и спретнато сключени на корема ръце, готови обаче да потупат края на леглото приканващо, когато той влезе… Не беше кой знае какво. Беше почти нищо. През цялото време Дънкан си мислеше за други неща. Над леглото на г-н Мънди имаше една картина, изобразяваща ангел, който води няколко деца по тесния мост над една пропаст. Дънкан обикновено я гледаше, докато всичко свърши. Гледаше сложните гънки на тогата на ангела и големите, невинно зли викториански лица на децата.
	Той остави гребена, отново взе парчето глинена лула и този път го допря до устата си. То беше хладно и много гладко. Той затвори очи и го придвижи леко през устните си, напред и назад. Усещането му харесваше, но някак си го направи и нещастен, осъзнаващ неспокойната смесица от чувства, което то предизвикваше у него. „Да беше дошъл Фрейзър!“, помисли си той. Може би в края на краищата той просто бе забравил. Може да е нещо друго, също толкова обикновено. „Ако ти беше различен — каза си той огорчено, — нямаше да седиш тук и просто да го очакваш да дойде, а щеше да излезеш и да го намериш. Ако беше нормално момче, щеше да отидеш до дома му още сега.“
	Дънкан отвори очи — и веднага се видя в огледалото. Косата му бе сресана на добре оформен бял път, горнището на пижамата му бе закопчано до брадичката, но той не беше момче. Не беше на десет години. Не беше дори на седемнайсет. Беше на двайсет и четири и можеше да прави каквото иска. Той беше на двайсет и четири, а г-н Мънди…
	Изведнъж си помисли, че г-н Мънди може да върви по дяволите. Защо Дънкан да не излезе и да намери Фрейзър, ако това именно искаше? Знаеше пътя до улицата му. Знаеше дори къщата, в която живееше Фрейзър, защото той го беше прекарал веднъж по една съседна пряка и му я бе посочил.
	Сега Дънкан се разбърза. Той разбърка пътя на косата си. Сложи си панталоните и сакото направо върху пижамата, понеже не искаше да губи дори минута да я съблича. Обу си чорапите и лъснатите обувки и когато се наведе, за да си върже връзките, видя, че ръцете му треперят. Но той не се страхуваше. По-скоро чувстваше нещо като световъртеж.
	Обувките му сигурно изтропаха силно по пода, когато Дънкан тръгна, защото той чу неспокойното скърцане на леглото на г-н Мънди и това го накара да започне да върви по-бързо. Дънкан излезе от стаята си и погледна през площадката към вратата на г-н Мънди, после се спусна бързо по стълбите.
	Къщата беше тъмна, но той намери пътя си през нея като слепец — протягаше ръка и напипваше дръжките на вратите, предусещаше къде са стълбите и хлъзгавите килимчета. Не отиде до входната врата, защото знаеше, че спалнята на г-н Мънди гледа към улицата, а Дънкан искаше да излезе незабелязан. Защото дори посред възбудата си, дори след като си беше казал, че доколкото зависи от него, г-н Мънди може да върви по дяволите, дори след това си помисли, че ще бъде ужасно да се обърне и да види на прозореца г-н Мънди, който го гледа как върви по улицата.
	Затова мина през кухнята и задния вход, покрай клозета и оттам до края на двора, и едва когато стигна до вратата, Дънкан се сети, че тя беше заключена с катинар. Знаеше къде е ключът и можеше да изтича обратно за него, но сега му се виждаше непоносимо да се върне дори и до чекмеджето в черната кухня. Затова издърпа две щайги, покатери се върху тях на стената като крадец, скочи от другата страна, при което се приземи тежко, навехна се и заподскача на един крак.
	Но чувството, че изведнъж затворената врата е останала зад него, беше чудесно. Той си каза с гласа на Алек: „Няма връщане назад, Д. П.!“
	Дънкан мина по пътеката зад задния двор на г-н Мънди и излезе на една улица с къщи от двете страни. Той често минаваше по тази улица, но сега в мрака тя му изглеждаше различна. Дънкан тръгна по-бавно, впечатлен от необичайния й вид — той виждаше хората в къщите, край които минаваше, виждаше как лампите изгасват на долния етаж и се запалват в спалните и на площадките на горния, когато хората отиват да си лягат. Една жена вдигна бялото мрежесто перде, за да стигне до дръжката на прозореца, при което пердето я покри като младоженско було. В една модерна къща матираният прозорец на банята беше осветен и показа много ясно мъж по потник — той отпи от една чаша, наведе глава назад за гаргара, след това се наклони напред и се изплю. Мъжът остави чашата на мивката и завъртя кранчето, при което Дънкан чу как водата се спусна през отока и се плисна в голямата отводнителна тръба долу. Светът му се стори пълен с необикновени нови неща. Никой не го предизвикваше, изглежда никой дори не го забелязваше. Той се движеше по улиците като призрак.
	Така вървя по този нереален, омагьосващ начин през Шепърдс Буш и Хамърсмит почти час, след това забави стъпка и стана по-внимателен, когато стигна края на улицата на Фрейзър. Къщите тук бяха доста по-големи от тези, с които той бе свикнал, това бяха тухлени едуардиански вили, обикновено превърнати в лекарски кабинети, приюти за слепи или — като на тази улица — в пансиони. Всеки си имаше собствено име, изписано над вратата му с оловни букви. Къщата на Фрейзър, видя Дънкан, като се приближи до нея, се казваше „Сейнт дей“. Една табела съобщаваше: „Няма свободни места“.
	Дънкан стоеше разколебан на вратата към малката градина отпред. Той знаеше, че стаята на Фрейзър е на първия етаж отляво. Спомни си това, защото приятелят му се пошегува с факта, че хазяйката му наричаше тази стая „предната в дъното“. Той каза, че това било нещо, което човек очаквал да чуе от сестрата в болницата. Завесите на прозореца бяха спуснати. Това бяха стари завеси, пригодени за бомбардировките, напълно тъмни. Но един тънък ръб светлина се виждаше там, където Фрейзър не ги беше дръпнал плътно една до друга. На Дънкан му се стори, че чува и един монотонно говорещ глас от стаята зад тях.
	Звукът на гласа изведнъж го направи несигурен. Ами ако г-н Мънди беше прав и Фрейзър прекарваше вечерта с приятелите си? Какво би си помислил той, ако Дънкан се появи по средата й? Що за хора щяха да бъдат приятелите му? Дънкан си представи университетски типове, умни млади мъже с лули, очила и плетени вратовръзки. След това му хрумна една още по-смущаваща мисъл: че Фрейзър може да е вътре с някое момиче. Той си представи момичето много ясно — пълничко, със зачервено лице и сподавен смях, влажни червени устни и дъх на вишновка.
	Преди да го сполети това ужасно видение, той смяташе да отиде до входната врата като нормален посетител и да звънне на звънеца. Но сега, когато се притесни, изкушението да се промъкне на пръсти до прозореца и бързо да надзърне вътре стана неудържимо. Така че той вдигна резето на вратата и я отвори, а тя се завъртя безшумно на пантата си. Дънкан мина по пътеката, след това си проправи път през шумолящите храсти до прозореца и с тупкащо сърце притисна лице до стъклото.
	Видя Фрейзър веднага. Той седеше на едно кресло в дъното на стаята, зад леглото, по риза и с вдигната назад глава, а до креслото му имаше маса с множество разхвърляни листове по нея, с лулата му в един пепелник, чаша и бутилка от нещо, което приличаше на уиски. Фрейзър седеше съвсем неподвижно, сякаш дремеше, а гласът, който Дънкан беше чул преди, продължаваше монотонно да говори… Но сега гласът отстъпи на нисък изблик на музика и Дънкан разбра, че той просто идва от радиото. Музиката изглежда разбуди Фрейзър. Той стана на крака и разтри лице. После пресече стаята, излезе от полезрението на Дънкан и звукът рязко спря. Беше си свалил обувките, което Дънкан забеляза, докато той вървеше. На чорапите му имаше дупки — големи дупки, които показваха пръстите на краката му и неизрязаните му нокти.
	Гледката на пръстите на краката и ноктите окуражи Дънкан и когато Фрейзър тръгна назад към креслото си, сякаш смяташе отново да седне в него, почука по прозореца.
	Фрейзър веднага спря и се обърна намръщен, търсейки източника на звука. Погледна в процепа между завесите — направо в очите на Дънкан, както му се стори, но не можа да го види. Усещането беше изнервящо. Дънкан отново се почувства като призрак, но този път това не беше толкова приятно. Той вдигна ръка и почука по-силно, при което Фрейзър пресече стаята, улови завесата и я дръпна встрани.
	Когато забеляза Дънкан, той удивено възкликна: „Пиърс!“ Но после трепна и погледна бързо към вратата на спалнята. Дръпна назад езичето на прозореца и тихо го вдигна, слагайки пръст на устата си.
	— Не вдигай шум. Мисля, че хазяйката е в коридора. Какво, по дяволите, правиш тук? Добре ли си?
	— Да — каза Дънкан тихо. — Просто дойдох да те потърся. Чаках те у господин Мънди. Защо не дойде? Чаках те цяла вечер.
	— Съжалявам — отвърна Фрейзър с виновно изражение. — Времето мина незабелязано. После вече бях закъснял и… — той направи безнадежден жест. — Не знам.
	— Аз те чаках — каза отново Дънкан. — Помислих, че нещо ти се е случило.
	— Съжалявам. Наистина. Не предполагах, че ще дойдеш да ме потърсиш! Как стигна дотук?
	— Просто вървях.
	— Господин Мънди пусна ли те?
	— Господин Мънди не би могъл да ме спре! — изсумтя Дънкан. — Минах по улиците.
	Фрейзър го огледа, взря се в сакото му и отново се навъси, но и се усмихна:
	— Носиш… още носиш пижамата!
	— Е, и? — каза Дънкан, като пипна яката си смутено. — Какво от това? Така ще си спестя време.
	— Какво?
	— Ще си спестя време по-късно, когато си лягам.
	— Ти си луд, Пиърс!
	— Ти си лудият. Миришеш на алкохол. Миришеш ужасно! Какво прави?
	Озадачаващо Фрейзър се разсмя:
	— Разхождах се с едно момиче.
	— Знаех си! Какво момиче? Какво е толкова смешно?
	— Нищо — каза Фрейзър. Но продължаваше да се смее. — Просто… това момиче…
	— Е, и, какво за нея?
	— О, Пиърс. — Фрейзър изтри устните си и се опита да говори по-сериозно: — Това беше сестра ти.
	Дънкан се вторачи в него с все по-хладно изражение.
	— Сестра ми! Какво говориш? Да не би да имаш предвид Вив?
	— Да, имам предвид Вив. Отидохме в една кръчма. Тя беше страшно мила, смя се на всичките ми шеги, дори накрая ми позволи да я целуна. Освен това прояви достатъчно благоприличие да се изчерви, когато забелязах, че крадешком гледа ръчния си часовник… Изпратих я и я качих на автобуса за вкъщи.
	— Но как така? — попита Дънкан.
	— Просто отидохме до една автобусна спирка…
	— Знаеш какво имам предвид! Как се срещна с нея? Защо го направи? Да я изведеш, имам предвид, и…
	Фрейзър отново се смееше. Но смехът му се беше променил, бе станал тъжен, почти неловък. Той вдигна ръка и покри устата си.
	След момент Дънкан също се разсмя. Просто не можа да се спре. Не знаеше дори на какво всъщност се смее — дали на Фрейзър, или на себе си, или на Вив, или на г-н Мънди, или на всички тях заедно. Но почти минута двамата с Фрейзър стояха там, от двете страни на прозореца, запушили с ръце устите си, с насълзени очи и зачервени лица, опитвайки се безуспешно да сподавят смеха и сумтенето си.
	След това Фрейзър малко се успокои. Той отново хвърли поглед през рамо и прошепна:
	— Добре. Мисля, че тя вече си отиде. Влез вътре, за бога! Преди някой полицай или някой друг да ни види.
	След това той се отдръпна и повдигна настрани затъмняващата завеса за въздушни нападения, за да може Дънкан да се покатери вътре.


	— Ах, мис Лангриш — каза г-н Ленард, като отвори вратата си.
	Кей подскочи. Тя се качваше тихо по притъмнялото стълбище, но някое скърцащо стъпало сигурно я беше издало. Кей предположи, че в този момент г-н Ленард е седял сам в своята приемна и е провеждал нощното си бдение, изпращайки към небето молитвите си. Той беше по риза, с навити ръкави. Беше включил лампата с цвят на индиго, която използваше, когато лекуваше нощем, и синята й светлина придаде странен вид на площадката.
	Той стоеше на вратата си, с лице в сянката, и попита тихо:
	— Мислех си за вас тази вечер, мис Лангриш. Как сте?
	Тя отговори, че е добре. Той каза:
	— Били сте навън, предполагам, наслаждавайки се на хубавата вечер. — После наклони глава и добави: — Срещнахте ли се с някои стари приятели?
	— Ходих на кино — отговори тя бързо.
	— А, на кино, да — кимна той дълбокомислено. — Такива любопитни места, винаги съм си мислел така. Такива поучителни места… Следващия път, когато ходите на кино, мис Лангриш, трябва да опитате нещо: просто завъртете глава и погледнете през рамо. Какво ще видите? Много лица, всички осветени от неспокойната, мигаща светлина на бързопреходните неща. Втренчени и широко отворени очи, пълни с благоговение, със страх или похот. Точно така неразвитият дух бива държан в робство от материалното, с такива фикции и илюзии…
	Неговият глас беше нисък, равен, убедителен. Когато тя не отговори, г-н Ленард се приближи и внимателно я хвана за ръката.
	— Мисля, че вие сте един от тези духове, мис Лангриш — каза той. — Мисля, че търсите спасение, но пребивавате в робство. Това е, защото търсите със сведени очи и не виждате нищо, освен прах. Трябва да повдигнете поглед, скъпа моя. Трябва да се научите да гледате отвъд преходните неща.
	Неговите длани и пръсти бяха меки и хватката му изглеждаше нежна, но дори да бе така, тя трябваше да направи известно усилие, за да отдръпне ръката си.
	— Ще го направя — каза Кей. — Аз… Благодаря ви, господин Ленард.
	Тя звучеше абсурдно на самата себе си, гласът й беше дебел, несигурен, изобщо не приличаше на нейния. Кей се отдалечи от г-н Ленард и се изкачи недодялано по стълбата до стаята си, направи няколко неумели опита да отключи ключалката, после отвори вратата и влезе вътре.
	Тя изчака да щракне вратата на г-н Ленард долу и после, без да светва лампата, отиде до креслото и седна. Докато вървеше, кракът й ритна нещо и го запрати с шумолене нататък по набрания килим — беше оставила един отворен вестник на пода. На облегалката на креслото й имаше мръсна метална табла и стара калаена чиния за пай, преляла от пепел и фасове. Една риза и няколко яки, които наскоро беше изпрала, висяха от връвта над огнището, бледи и изглеждащи като тънка хартия в мрака.
	Тя стоя неподвижно за момент, после бръкна в джоба си и извади онзи пръстен. Той й се стори доста масивен, а пръстът, на който някога го носеше, сега беше твърде изтънял, за да го задържи. Когато го взе на улицата, пръстенът още беше топъл от ръката на Вив. Кей седеше в киното, взирайки се невиждащо в буйната трептяща пантомима, която се разиграваше на екрана, и въртеше безкрайно златния обръч в ръка, прокарвайки пръстите си по всичките му малки драскотини и вдлъбнатини… Накрая, неспособна повече да понася това, тя неловко пусна пръстена в джоба си, изправи се, спъна се в краката на няколко зрители, мина бързо пред фоайето и излезе на улицата.
	След това тръгна. Отиде пеш до Оксфорд стрийт, Ратбоун плейс и Блумсбъри — неспокойна и търсеща, както беше предположил г-н Ленард. Помисли си да се върне до лодката на Мики и стигна чак до Падингтън, преди да се откаже. Защото какъв беше смисълът? Вместо това влезе в една кръчма и поръча две уискита. Едното от тях за някакво русо момиче — този жест я накара да се почувства по-добре.
	След това се върна уморено в Лавендър хил. Сега се чувстваше изтощена. Завъртя пръстена в ръка като в киното, но дори леката му тежест й се стори твърде голяма. Тя се огледа вяло къде да го сложи и накрая го пусна в калаената чиния при фасовете.
	Но той блестеше там, сред пепелта, и продължаваше да притегля погледа й, така че след минута тя го извади и го изтърка. Сложи го на тънкия си пръст и стисна юмрук, за да не падне от там.
	Къщата беше притихнала. Целият Лондон изглеждаше притихнал. Само след малко от стаята долу се надигна приглушеното боботене на тихо молещия се за нечие здраве г-н Ленард, което й подсказа, че той отново се е захванал здраво с работа, и тя си го представи окъпан в индиговата електрическа светлина, прегърбен и бдителен, как изпраща своята мощна благословия в несигурността на нощта.


>	1944

>>	1.

	Всеки път, когато Вив и баща й излизаха от затвора, те трябваше да спрат за минута-две, за да може г-н Пиърс да си почине, да извади кърпичката си и да си изтрие лицето. Тези посещения сякаш го оставяха без дъх. Той гледаше назад към старинните, сиви, средновековно изглеждащи врати на затвора като човек, когото току-що са ударили с юмрук.
	— Ако някога ми беше хрумвало — казваше той, или: — Ако някой ми беше казал…
	— Слава богу, че майка ти не е тук, Вивиан, и не трябва да види това — каза той днес.
	— Поне не остава много — отвърна Вивиан и го хвана за ръката. Тя говореше ясно, за да може той да я чува. — Помниш ли какво казвахме в началото? Казвахме: „Няма да е завинаги“.
	— Така е — отговори той, след като си издуха носа. — Вярно е.
	Те отново тръгнаха. Той настоя да носи чантата й за гръб вместо нея, но със същия успех можеше да я носи и самата Вив, защото баща й се беше облегнал на нея с цялата си тежест, като от време на време леко пухтеше. Той спокойно можеше да ми е дядо, помисли си тя. Цялата тази история с Дънкан го беше превърнала в старец.
	Февруарският ден беше студен, но ясен. Часът беше пет без петнайсет и слънцето залязваше. Над главите им плуваха два аеростата и те бяха единствените неща, които още улавяха светлината и се плъзгаха розови, просветващи в притъмняващото небе. Вив и баща й тръгнаха към Ууд лейн. Обикновено спираха там в едно кафене близо до станцията на метрото. Но когато пристигнаха днес, видяха вътре няколко жени, чиито лица познаха — приятелки и съпруги на мъжете в други части на затвора. Те си освежаваха грима, взирайки се в малки огледалца, и се смееха като побъркани. Вив и баща й продължиха до друго място, влязоха там и си взеха чай.
	Това кафене не беше толкова хубаво като другото. Имаше само една лъжица, която трябваше да използват всички, вързана на тезгяха с връв. Масите бяха покрити с мръсни мушами, а тук-там на запотеното стъкло имаше петна, където сигурно посетителите бяха опирали главите си, излягайки се в столовете си. Но баща й, помисли си Вив, не забелязваше нищо. Той още се движеше като останал без дъх или зашеметен. Щом седна и вдигна чашата към устата си с трепереща ръка, трябваше бързо да наведе глава и да отпие от чая си, преди той да се разлее. А когато си свиваше цигара, тютюнът постоянно падаше от хартията. Тя остави чашата си и му помогна да събере нишките тютюн от масата, като използваше дългите си нокти и се пошегува с това.
	След като изпуши цигарата си, той изглеждаше малко по-спокоен, допи чая си и двамата отидоха до метрото, вървейки бързо, подгонени от студа. На него му предстоеше дълго пътуване до дома в Стретъм, а тя каза, че ще се върне отново на работа на Портман скуеър, за да отработи часовете, които беше взела за посещението при Дънкан. Те седяха един до друг във влака, но не можеха да разговарят заради грохота му. Когато тя слезе на Марбъл Арч, той излезе с нея, за да й каже довиждане на перона.
	Платформата се използваше нощем като бомбоубежище. Навсякъде имаше разтегателни легла, ведра и разхвърляни хартии, носеше се застояла миризма на урина. Хората вече идваха, главно деца и старици, и се настаняваха.
	— Е, добре. Още един месец мина, предполагам — каза бащата на Вив, докато чакаха следващия влак. Той се опитваше да гледа на нещата от добрата им страна.
	— Да, така е.
	— Как ти се стори той? Мислиш ли, че изглеждаше добре?
	— Да, изглеждаше добре — кимна тя.
	— Да… Винаги си мисля това, Вивиан: поне знаем къде е. Знаем, че се грижат за него. Много бащи не могат да кажат това за синовете си по време на война, нали така?
	— Да.
	— Сума ти бащи биха ми завидели.
	Той отново извади кърпичката си и си изтри очите. Но видът му стана по-скоро огорчен, отколкото тъжен. И след момент той каза с различен глас:
	— Да ми прости Господ, че говоря лошо за мъртвите, но онова другото момче трябваше да е там, а не Дънкан!
	Тя стисна ръката му, без да каже нищо. Видя как гневът се надига в него, после се изпарява. Той въздъхна и я потупа по ръката.
	— Добро момиче. Ти си добро момиче, Вивиан.
	Те стояха мълчаливо, докато с грохот пристигна следващият влак.
	— Хайде — каза тя, — качвай се сега. Аз ще се оправя.
	— Не искаш ли да те изпратя до Портман скуеър?
	— Не ставай глупав! Хайде, тръгвай. И поздрави Памела!
	Баща й не я чу. Тя го гледаше как се качи, но понеже всички прозорци бяха затъмнени, го изгуби от поглед, когато той влезе навътре да си намери място. Вив не искаше баща й да я види как тича, затова изчака вратите да се затворят и влакът да потегли, преди сама да тръгне.
	Тогава тя сякаш се превърна в друго момиче. Леко напрегнатият вид, който съпътстваше общуването с баща й — в артикулацията, в жестовете, — сега отпадна. Внезапно се превърна в кокетна, елегантна и сдържана млада жена, погледна часовника си и тръгна бързо, почуквайки с токовете си по бетонния под. Ако някой я наблюдаваше, след като беше дочул разговора с баща й преди малко, сега би бил озадачен — защото Вив не тръгна към стълбите, които щяха да я изведат на улицата, дори не погледна натам. Вместо това отиде целенасочено до западната платформа и зачака влака, а когато той дойде, тя се качи в него и потегли в посоката, от която току-що беше дошла. На Нотинг хил гейт се качи на влака за Съркъл лайн и отиде до Юстън скуеър.
	Всъщност тя не трябваше да се връща обратно на работа. Вместо това отиваше до един хотел в Камдън таун, където имаше среща с Реджи. Той й беше изпратил адреса и една груба карта, която тя беше запомнила, така че сега, когато слезе от влака, тръгна бързо към хотела, без да се мотае. Вив беше облечена със строгите си служебни дрехи, военноморски шлифер и шарф на главата, а и вече се беше стъмнило достатъчно. Тя се движеше като сянка по стъмнените улици около Юстън, в посока север.
	Тези улици бяха пълни с малки хотели. Някои бяха по-хубави от други. А някои изобщо не бяха хубави — те изглеждаха като места, които биха използвали проститутките, или пък в тях живееха бежанци, семейства от Малта, Полша и кой знае още откъде. Този, който тя търсеше, беше на една улица над Морнингтън кресънт. Той миришеше на печено месо и прашни килими. Но жената на рецепцията си беше съвсем наред.
	— Мис Пиърс — каза тя, усмихвайки се, като погледна личната карта на Вив, а след това и книгата с резервациите. — Само минавате? Добре.
	По това време имаше стотици причини едно момиче да прекара само някоя нощ в лондонски хотел.
	Рецепционистката даде на Вив ключ със закрепено на него дървено номерче. Стаята беше евтина, три етажа нагоре по скърцащите стълби. Имаше само едно легло, стар на вид гардероб, прогорен от цигари стол и малка мивка в ъгъла, която стърчеше от стената. Един радиатор, многократно боядисван с различни бои, грееше слабо. На нощното шкафче имаше будилник, закрепен с жица, който показваше шест и десет. Вив си помисли, че разполага с трийсет-четирийсет минути.
	Тя свали палтото и отвори чантата си. Вътре имаше два обемисти тъмножълти пакета на Министерството на продоволствието с гриф „Секретно“. В единия имаше чифт вечерни обувки, а в другия — рокля и истински копринени чорапи. Вив се притесняваше за роклята през целия ден, защото тя беше от крепдешин и лесно се мачкаше. Сега тя я извади внимателно от плика и я провеси от ръцете си, а след това няколко минути я дърпа силно тук-там, опитвайки се да изправи гънките. Чорапите й бяха носени и прани много пъти, на места закърпени с мънички стегнати бодове, като ръкоделие на фея. Тя ги опъна върху пръстите си, усещайки с удоволствие допира им, и провери дали някъде няма бримки.
	Искаше й се да може да се изкъпе. Струваше й се, че още усеща върху себе си миризмата на вкиснало от затвора. Но нямаше време за това. Тя отиде до тоалетната в дъното на коридора, след това се върна в стаята си и се съблече по сутиен и гащи, за да се измие в малката мивка.
	Откри, че няма топла вода, колкото и да въртеше кранчето в ръка. Тя пусна студената и си наплиска лицето, след това вдигна ръце, облегна се на стената и изми подмишниците си — водата се стичаше към кръста й и я караше да трепери, капеше и по килима. Кърпата, по принцип бяла, беше пожълтяла и тънка като бебешка пелена. По сапуна имаше малки сиви цепнатини. Но тя си беше донесла талк и парфюм и сега се мацна от малкото шишенце по китките, шията, ключиците и между гърдите. Когато си облече тънката крепдешинена рокля и смени памучните си зимни чорапи с копринените с телесен цвят, тя се почувства, като че ли е с нощницата си, лека и разсъблечена.
	След това слезе малко смутена в бара и си взе питие — джин с джинджифил, — за да успокои нервите си.
	— Съжалявам, но даваме само по едно на човек, мис — каза барманът, но й се стори, че й сипа и двете. Тя седна на една маса с наведена глава. Беше наближило време за вечеря и хората започваха да идват. Ако някой мъж уловеше погледа й, дойдеше, започнеше да настоява да седне при нея — това би развалило всичко. Тя си беше донесла писалка и лист хартия и сега го сложи пред себе си. Действително започна да пише писмо на една приятелка в Суонсий.
C>
	Скъпа Марджъри,
	Здравей, как я караш? Пиша ти накратко, за да ти съобщя, че съм още жива въпреки всички усилия на Хитлер, ха-ха. Надявам се при теб да е малко по-спокойно…
C$
	Той пристигна малко след седем. Тя надничаше крадешком към всеки мъж, който се появяваше, но изненадващо чу нечии стъпки и понеже по някаква причина си помисли, че не са негови, вдигна глава непредпазливо, срещна погледа му, докато той пресичаше прага, и се изчерви като ненормална. След момент тя го чу да говори с жената на рецепцията, като й каза, че има среща с някакъв мъж. Имат ли нещо против да почака? Жената отвърна, че нямат нищо против.
	Той дойде в бара и се пошегува с бармана — „Сипете ми една капка от онова нещо там, може ли?“, кимайки към една от причудливите бутилки, поставени за украшение на лавиците зад бара. Накрая си взе джин като всички други. Занесе го на масата до нея и го сложи на една картонена поставка за бира. Беше облечен в униформата си, която не му стоеше добре — сакото му изглеждаше направено за човек с половин номер по-едър. Той дръпна панталоните си и седна, след това извади пакет служебни цигари и погледна Вив.
	— Здравейте — каза Реджи.
	Тя промени позата си, придърпа полата си и отговори:
	— Здравейте.
	Той й предложи цигара:
	— Искате ли?
	— Не, благодаря.
	— Имате ли нещо против аз да запаля?
	Тя поклати глава и се върна към писмото си, макар че при близостта на Реджи и възбудата от всичко това изгуби нишката на мисълта си… След секунда Вив го видя как наклони глава — опитваше се да прочете думите през рамото й. Когато тя се обърна към него, той се изпъна като уловен на местопрестъплението.
	— Сигурно е страшен човек — каза той, кимайки към листа, — щом получава всичко това.
	— Всъщност е една приятелка — отговори сухо Вив.
	— Е, моя грешка… О, не бъдете такава! — каза той, защото тя беше сгънала листа и започна да завинтва капачето на писалката. — Вече се чувствам виновен.
	— Това няма нищо общо с вас — каза тя. — Просто имам среща.
	Той завъртя очи, после намигна на бармана:
	— Защо момичетата винаги казват нещо такова, когато аз се появя?
	Реджи обожаваше всичко това. Можеше да продължава с часове. Нея пък само я изнервяше — тя мислеше, че двамата изглеждат като двойка болезнено посредствени актьори. Винаги се страхуваше, че след малко ще се разсмее. Веднъж, в един друг хотел, тя наистина започна да се смее, това разсмя и него и двамата стояха там и се кикотеха като деца… Вив допи джина си. Това беше най-лошата част. Тя вдигна листа си, писалката, чантата, и…
	— Не забравяйте това, мис — каза той, като я докосна по ръката, взе ключа и й го подаде, държейки го за плоското дървено номерче.
	— Благодаря ви — отвърна тя и отново се изчерви.
	— Няма защо. — Той изправи вратовръзката си. — Това е щастливото ми число, между другото.
	Стори й се, че той отново намигна на бармана. Тя излезе от бара и се качи в стаята си, толкова възбудена сега, че буквално бе останала без дъх. Светна лампата, погледна се в огледалото и оправи прическата си. Започна да трепери — беше й станало студено от седенето в бара по тънката рокля. Сега наметна палтото си и отиде до едва греещия радиатор, като се надяваше да се стопли, видя настръхналите косми на голите си ръце и ги приглади надолу. После гледаше вързания будилник и чакаше.
	След петнайсет минути се чу тихо почукване на вратата. Тя изтича да я отвори, като пътьом хвърли палтото, и Реджи се шмугна вътре.
	— Исусе! — прошепна той. — Това място гъмжи от хора! Трябваше да стоя цяла вечност на стълбите и да се преструвам, че си връзвам обувките. Една камериерка мина покрай мен, два пъти, и ми хвърли много забавен поглед. Изглежда си помисли, че надзъртам през ключалките. — Той прегърна Вив и я целуна. — Господи! Ти си великолепно момиче!
	Беше толкова чудесно да стои в обятията му, че изведнъж тя се почувства почти замаяна. Дори в един ужасен момент си помисли, че ще се разплаче. Тя притискаше буза към яката му, за да не види той лицето й, а когато отново можеше да говори, каза следното:
	— Трябвало е да се обръснеш.
	— Знам — отговори той, като потърка брадичка в челото й. — Боли ли те?
	— Да.
	— Имаш ли нещо против?
	— Не.
	— Добро момиче. Да започна сега да се занимавам със самобръсначки би ме убило. Господи! Разказа ми се играта, докато стигна дотук.
	— Съжаляваш ли, че дойде?
	— Да съжалявам? — Той отново я целуна. — Мислех си за това през целия ден.
	— Само този ден?
	— Цялата седмица. Целия месец. Винаги. О, Вив. — Той я целуна по-силно. — Ужасно ми липсваше.
	— Почакай — прошепна тя, опитвайки се да се измъкне от обятията му.
	— Не мога. Не мога! Добре. Чакай да те погледна. Изглеждаш чудесно, приказна си. Когато те видях долу, кълна се в Бога, едва се сдържах да не те прегърна. Беше като мъчение.
	Те влязоха по-навътре в стаята, хванати за ръка. Реджи спря, разтри очите си и се огледа. Крушката на лампата беше слаба, но дори и така той видя достатъчно, за да направи гримаса.
	— Каква дупка, а? Морисън каза, че било добре. На мен ми се вижда по-лошо и от онзи хотел в Падингтън.
	— Добре си е — каза тя.
	— Не, не е добре. Къса ми се сърцето, като гледам. Почакай само да свърши войната, когато отново ще получавам истинска заплата. Тогава ще ходим в „Риц“ и „Савой“, всеки път.
	— Не ме интересува къде ще е — каза тя.
	— Само почакай.
	— Не ме интересува къде ще е, стига да съм с теб.
	Тя каза това почти срамежливо. Те се погледнаха — просто се погледнаха, привиквайки с вида на лицето на другия. Тя не го беше виждала от месец — беше настанен близо до Устър и идваше в Лондон веднъж на четири-пет седмици. Тя знаеше, че няма защо да се оплаква, че това беше нищо във военно време: познаваше момичета, чиито приятели бяха в Северна Африка и Бирма, на кораби в Атлантика или във военнопленнически лагери. Но сигурно беше твърде себична, защото мразеше времето, задето го държи отделен от нея дори и за месец. Мразеше го, задето ги правеше да изглеждат непознати един за друг тъкмо когато трябваше да са най-близки. Мразеше времето, задето отново й го отнемаше тъкмо когато беше свикнала с него.
	Може би Реджи видя всичко това на лицето й, притегли я към себе си и отново я целуна. Но когато усети натиска на тялото й, той се отдръпна назад, явно спомнил си нещо.
	— Почакай — каза той и разкопча капачето на джоба на куртката си. — Нося ти подарък. Ето.
	Беше хартиено пликче с фиби. Когато го видя предишния път, тя се бе оплакала, че са й свършили.
	— Едно от момчетата в базата ги продаваше — каза той. — Не е кой знае какво, но…
	— Тъкмо това ми трябваше — отвърна тя срамежливо. Беше трогната, че той е запомнил.
	— Наистина ли? Надявах се. И виж, не се смей. — Той се изчерви леко. — Донесох ти и тези.
	Тя помисли, че ще й даде цигари. Но той извади един смачкан пакет, отвори го много внимателно, взе ръката й и леко изтръска съдържанието му в дланта й.
	Оказаха се три клюмнали кокичета с преплетени тънки зелени стебла.
	— Нали не са счупени? — каза той.
	— Чудесни са! — отвърна Вив, докосвайки стегнатите, подобни на пъпки цветчета, които й напомниха полата на някоя малка балерина. — Откъде ги взе?
	— Влакът спря за четирийсет и пет минути и половината от нас излязохме да пушим. Погледнах в краката си и ги видях. Помислих си… Те ме накараха да си мисля за теб.
	Тя виждаше, че той е смутен. Представи си го как се навежда да откъсне цветята, после ги слага в този цигарен пакет — и го прави бързо, за да не го видят приятелите му. Изведнъж сърцето й започна да изглежда твърде голямо, за да се побере в гърдите й. Тя отново се уплаши, че може да се разплаче. Но не трябваше да го прави. Плаченето беше глупаво и безсмислено! Такова ужасно губене на време! Тя вдигна едно кокиче и леко го разклати, а след това погледна към мивката.
	— Трябва да ги сложа във вода.
	— Те вече са увехнали. Сложи ги на роклята си.
	— Нямам карфица.
	— Използвай една от тези — той вдигна фибите. — Или… Чакай, имам по-добра идея.
	Той нагласи цветята в косата й. Направи го доста неумело, като леко я убоде с върха на фибата. После хвана лицето й в загорелите си ръце и я огледа.
	— Така — каза той. — Кълна се в Бога, ти ставаш все по-красива всеки следващ път, когато те виждам.
	Тя отиде до огледалото. Изобщо не изглеждаше красива. Лицето й беше зачервено, а червилото й размазано от неговите целувки. Стъбълцата на цветята бяха пречупени от фибата и висяха отпуснато. Но белият им цвят искреше и изглеждаше чудесно на фона на тъмната й коса.
	Тя се обърна към стаята. Не трябваше да се отделя от обятията му. Изведнъж те сякаш почувстваха разстоянието помежду им и отново станаха срамежливи един с друг. Той отиде до креслото и седна, откопча горните две копчета на сакото си и разхлаби яката и вратовръзката си. След кратко мълчание прочисти гърлото си и каза:
	— Е, какво искаш да правим тази вечер, красавице?
	— Не знам — повдигна рамене тя. — Няма значение. Каквото искаш.
	Тя искаше просто да остане тук с него.
	— Гладна ли си?
	— Не особено.
	— Можем да излезем.
	— Ако искаш.
	— Иска ми се да пийнем нещо.
	— Току-що пи едно!
	— Имам предвид уиски.
	Последва ново мълчание. Тя усети, че отново й стана студено. Отиде до радиатора и потърка ръцете си, както беше направила преди.
	Той не забеляза това. Беше започнал отново да оглежда стаята. После я попита, сякаш от вежливост, за да поддържа разговора:
	— Лесно ли намери това място?
	— Да — каза тя. — Беше лесно.
	— На работа ли беше днес, или какво?
	Вив се поколеба.
	— Ходих да видя Дънкан — каза тя и отклони поглед. — С татко.
	Реджи знаеше за Дънкан, или поне къде беше той. Но мислеше, че е там за кражба на пари. Поведението му се промени. Той отново я погледна внимателно.
	— Бедната! Помислих си, че изглеждаш малко тъжна. Как мина?
	— Добре.
	— Гадно е, че трябва да ходиш на такова място!
	— Той няма никой друг, освен татко.
	— Все едно, отвратително е. Ако бях аз, и сестра ми…
	Той спря. Някъде се чу затръшването на врата, съвсем близо, после се появиха и гласове от другата страна на стената. Гласове на мъж и жена, леко повишени, може би спореха за нещо — думите на мъжа се разбираха съвсем отчетливо, но и двата гласа бяха глухи, долитаха на пресекулки като скърцането на парцал, с който трият маса.
	— По дяволите! — прошепна Реджи. — Само това ни трябваше.
	— Мислиш ли, че те могат да ни чуят?
	— Не и ако сме тихи. И ако те продължават в същия дух. Да се надяваме, че така и ще направят! Наистина забавно ще стане, ако решат да се помирят и започнат да се целуват. — Той се ухили. — Ще бъде като състезание.
	— Знам кой ще победи — каза тя изведнъж.
	— Дай ми поне шанс! — престори се Реджи на обиден. Той я огледа по нов начин, после протегна ръка и каза с увещателен глас: — Ела, красавице!
	Тя поклати глава усмихната и не отиде при него.
	— Ела — повтори той, но тя пак не отиде. Затова той стана, хвана я за ръцете и я придърпа към себе си, теглейки я, както моряк тегли въже, педя по педя. — Погледни ме — прошепна той в същото време. — Аз съм удавник. С мен е свършено. Аз съм в отчаяно положение, Вив.
	Той отново я целуна, отначало леко, но после, докато целувката продължаваше, и двамата станаха сериозни, почти мрачни. Приливът на чувства, който преди малко беше залял сърцето й, сега се усили още повече. Реджи сякаш изтегляше целия живот в нея на повърхността на тялото й. Той започна да движи ръцете си по нея, като галеше и стискаше бедрата и дупето й и я притискаше към себе си така, че тя почувства през тънката си рокля ръбовете и изпъкналостите на униформеното му сако, неговите копчета и гънки. Реджи започна да се възбужда — тя почувства в корема си мърдането на това нещо в панталоните му. Удивително нещо, помисли си тя и сега, невъзможно беше да свикнеш с него. Понякога той слагаше ръката й на него. „Това е благодарение на теб“, казваше шеговито. „Цялото е твое. Името ти е изписано на него.“ Но днес той не каза нищо. И двамата бяха много сериозни. Те се галеха и притискаха един в друг, сякаш бяха изгладнели за допира на другия.
	Тя чуваше гласовете, които още долитаха на пресекулки от съседната стая. Чу как някой мина край вратата, подсвирквайки си танцова мелодия. Долу на стълбището удари гонг, приканвайки гостите на вечеря. Двамата с Реджи продължиха да се целуват в центъра на всичко това, тихи и съвсем неподвижни, но както й се стори, обвити от буря от движения и шум — задъханото им дишане, приливът на кръв, на влага, обтягането на тъканите и на кожата.
	Тя започна да търка бедрата си в неговите. Той я остави да го прави за момент, след това се отдръпна.
	— Господи! — прошепна той и изтри устата си. — Ти направо ме убиваш!
	— Не спирай — притегли го тя обратно.
	— Няма да спра. Просто не искам да свърша, преди да съм започнал. Почакай.
	Той свали сакото си и го хвърли на пода, след това размърда рамене и смъкна тирантите си. Отново я прегърна и я заведе до леглото с намерението да я сложи в него. Но когато двамата се отпуснаха в леглото, то изскърца. Скърцаше, което и място да опитваха. Затова той разтвори сакото си на пода и те легнаха върху него.
	Той вдигна полата й и прокара ръка по голата част на бедрото й. Тя си помисли, че крепдешинената рокля ще се намачка, а скъпоценните й дълги чорапи с финия дребен шев ще се скъсат, но прогони тази мисъл. Обърна глава, при което кокичетата паднаха от главата й и се смачкаха, но за нея това нямаше значение. Тя долови противния прашен мирис на хотелския килим и си представи всички мъже и жени, които може би са се прегръщали на него преди или лежат така сега в другите стаи, в други къщи — непознати й хора, както тя и Реджи бяха непознати за тях… Изведнъж тази мисъл й се стори прекрасна. Реджи се настани върху нея и тя разтвори крака, предавайки се под тежестта му, но същевременно продължаваше да движи бедра. Тя забрави баща си, брат си, войната. Почувства се изстискана от себе си, освободена.


	Чакането, помисли си Кей, беше най-трудната част. Тя така и не свикна с него. И наистина се почувства по-добре, когато се чу предупредителната сирена малко след десет. Тя се протегна на стола си и се прозя продължително.
	— Бих искала тази вечер само няколко прости счупвания — каза Кей на Мики. — Нищо твърде кърваво. Видях достатъчно кръв и вътрешности. И никой твърде тежък. Миналата седмица почти си счупих гръбнака с онзи полицай на Екълстън скуеър! Не, две-три тънички млади момичета със счупени глезени ще ми бъдат напълно достатъчни.
	— Аз предпочитам някоя добра стара дама — отвърна Мики и също се прозя. Тя лежеше на пода на едно разтегателно легло и четеше каубойска книга. — Една добра стара дума с пакетче бонбони.
	Тъкмо беше сложила книгата настрани и бе затворила очи, когато Бинки, началничката на станцията, влезе в общото помещение, пляскайки с ръце:
	— Ставай, Кармайкъл! — каза тя на Мики. — Без спане по време на работа. Това беше жълтата сирена, не чу ли? Бих казала, че имаме един или два часа, преди да започне шоуто, но човек никога не знае. Защо не обиколиш складовете с гориво? Хауърд и Коул, и вие можете да отидете. И пътьом напълнете с вода бутилките във фургоните. Ясно ли е?
	Чуха се различни проклятия и стонове. Мики бавно се изправи, търкайки очи, и кимна на другите. Те взеха палтата си и излязоха от гаража.
	Кей отново се протегна. Тя погледна часовника, след това се огледа, търсейки какво да прави — искаше да остане будна и да не мисли за чакането. Видя колода мръсни карти за игра, взе ги и ги разбърка. Картите бяха предназначени за войници и имаха на себе си снимки на хубави момичета. През годините хората от Бърза помощ бяха нарисували на момичетата бради и мустаци, очила и черни зъби.
	Тя извика на Хюс, другия шофьор:
	— Играе ли ти се?
	Той кърпеше един чорап и вдигна поглед, примижал:
	— Какво залагаш?
	— Едно пени.
	— Добре.
	Кей придърпа стола си до неговия. Той стоеше точно до керосиновата печка и никой на света не беше в състояние да го накара да се махне оттам, защото помещението — което беше част от гаражния комплекс под Долфин скуеър, близо до Темза — имаше циментов под и стени от варосани тухли и винаги беше студено. Хюс носеше над униформата си черно астраганено палто с вдигната яка. Ръцете и китките му — там, където се показваха от дългите му, широки ръкави — изглеждаха бледни, почти восъчни. Лицето му беше слабо като на призрак, а зъбите — пожълтели от цигарите. Освен това той носеше очила с черни рамки от костенурка.
	Кей раздаде и го наблюдаваше как внимателно подрежда картите. Тя поклати глава и каза:
	— Това е като да играеш със Смъртта.
	Той я погледна в очите, протегна ръка, посочи я с пръст, после го сгъна и прошепна с глас като от филм на ужасите:
	— _Тази нощ._
	Тя хвърли едно пени към него:
	— Хвани го.
	Но пенито падна на пода.
	— Хей, какво става? — каза някой. Това беше една жена на име Партридж. Тя беше коленичила на цимента и изрязваше хартиени кройки за рокля.
	— Хюс ме плаши — отвърна Кей.
	— Хюс плаши всекиго.
	— Този път той наистина беше сериозен.
	Тогава Хюс изобрази Смъртта за Партридж.
	— Това не е забавно, Хюс — каза тя.
	Когато двама други шофьори минаха през стаята, той изигра своята сценка и за тях. Единият потръпна. Хюс стана, отиде до огледалото и се погледна как го прави. Като се върна, изглеждаше доста обезкуражен.
	— Замириса ми на собствения ми гроб — каза той, вземайки картите.
	В същото време се върна Мики.
	— Какво става навън? — попитаха я те.
	— Няколко силни удара към Мерилебън според спасителите — отвърна тя, като разтриваше изстиналите си ръце. — От станция 39 вече са излезли.
	Кей я погледна и каза тихо:
	— Дали в Ратбоун плейс всичко е наред, как мислиш?
	— Мисля, че да — отговори Мики, сваляйки палтото си. После духна на пръстите си, за да ги стопли. — На какво играете?
	Известно време цареше относителна тишина. Едно ново момиче, О’Нийл, извади наръчника за Първа помощ и започна да проверява дали знае процедурата. Шофьори и санитари влизаха и излизаха. Една жена, която през деня работеше като учителка по танци, се преоблече във вълнени къси панталони и започна да прави упражнения — навеждаше се, разпъваше се, вдигаше крака.
	В единайсет без петнайсет чуха първата близка експлозия. Малко след това от Хайд парк започнаха да стрелят зенитните оръдия. Тяхната станция беше на две мили от оръдията, но дори при това положение залповете сякаш гърмяха от самия цимент под обувките им, а посудата в кухнята започна да трака.
	Но само О’Нийл, новото момиче, възкликна при звука от гърмежите. Всички останали просто продължиха да правят, каквото бяха почнали преди, без дори да вдигнат глава: Партридж закачаше с карфици хартиените си кройки, сега може би малко по-бързо; учителката по танци след момент отиде да си облече обикновените панталони; Мики, която беше свалила обувките си, сега мързеливо си ги нахлузи отново и започна да ги връзва; а Кей запали цигара от угарката на старата. Тя смяташе, че в този момент си струва да пушиш повече цигари, отколкото наистина ти се иска, за да компенсираш бясното време, което щеше да настъпи и когато можеше да не остане време за цигара часове наред.
	Нов взрив. Изглеждаше по-близо от предишния. Една чаена лъжичка, която се плъзгаше мистериозно по масата, сякаш бутана от духове, сега отлетя на пода.
	Някой се засмя. А друг каза:
	— Тази вечер ще си го получим, деца!
	— Може да е отвличащо вниманието нападение — каза Кей.
	— Да, може да е и леля ми Фани — изсумтя Хюс. — Вчера хвърлиха осветяващи ракети, сериозно ви казвам. Ще се върнат най-малкото за железопътната линия, ако не за друго…
	Той обърна глава, защото телефонът в офиса на Бинки започна да звъни. Всички замлъкнаха. Кей почувства бърз, остър прилив на тревога дълбоко в гърдите си. Телефонът млъкна, когато Бинки го вдигна. Чуха гласа й много ясно:
	— Да. Разбирам. Да, веднага.
	— Тръгваме — каза Хюс, като се изправи и свали астраганеното си палто.
	Бинки дойде бързо в общото помещение, заглаждайки назад бялата си коса.
	— Два инцидента досега — каза тя, — и очакват много повече. Бесборо плейс и Хю стрийт. Две линейки и кола на първия адрес, една линейка и кола на втория. Хайде. — Тя ги посочи с пръст един по един, обмисляйки нещата, докато говори: — Лангриш и Кармайкъл, Коул и О’Нийл, Хюс и Едуардс, Партридж, Хауърд… Добре, тръгвайте!
	Кей и другите шофьори веднага влязоха в гаража, слагайки каските си, докато тичат. Сивите фургони и коли стояха готови. Кей влезе в кабината на своя фургон и запали колата, като натискаше и отпускаше педала на газта, за да загрее двигателя. След момент се появи Мики. Тя беше останала при Бинки, за да вземе бележката, на която бе написано по-точно къде трябваше да отидат и какво бе нужно. Мики дойде бързо, като скочи на стъпалото до вратата и влезе в кабината, докато Кей потегляше.
	— Кой адрес получихме?
	— Хю стрийт.
	Кей кимна, изкара фургона от гаража и пое нагоре по наклонената улица, като отначало караше бавно, за да може Партридж в колата отзад да се закачи за тях и да ги последва, а после натисна педала. Това беше стар търговски фургон, преустроен в началото на войната. Тя трябваше да натиска по два пъти съединителя при всяка промяна на предавката — доста уморителна работа. Но Кей вече познаваше колата и всичките й странности и караше гладко, уверено. Преди десет минути, докато играеше карти с Хюс, почти й се беше приспало. При звънването на телефона усети онзи прилив на тревога в сърцето си. А сега се чувстваше — не, не че не се страхуваше, защото само глупак не би се страхувал при работа като тази; по-вярно е да се каже, че се чувстваше будна, нащрек, жива с всички клетки на тялото си.
	За да стигнат до Хю стрийт, трябваше да поемат на северозапад, където пътят беше тъжна гледка — запуснатите къщи в центъра на Пимлико отстъпваха с неприятно постоянство на пустееща земя, купчини развалини и издълбани от бомбите земни тераси. Зенитните оръдия продължаваха да гърмят. Между техните гърмежи Кей успя да различи мрачното боботене на самолетите и епизодичния вой и свистене на бомбите и реактивните снаряди. Звуковете приличаха на тези от обикновена вечер на Гай Фокс* отпреди войната. Миризмите обаче бяха различни — не простата миризма (както си мислеше Кей за нея сега) на обикновен барут, а леката воня на изгоряла гума от оръдията и миризмата на гнило от избухналите снаряди.
	[* Вечерта на Гай Фокс се празнува на 5 ноември в памет на разкриването на „Барутния заговор“ срещу крал Джеймс I на същия ден през 1605 г. Макар празникът да се казва така, Гай Фокс всъщност бил един от заговорниците и по време на честванията се пали негово чучело. — Б.прев.]
	Улиците бяха опустели и обвити от лека мъгла. При нападения като това Пимлико имаше странен вид на град призрак — сякаш до неотдавна е гъмжал от живот, който е бил унищожен или прогонен със сила. А когато оръдията спираха, атмосферата ставаше дори още по-странна. Един-два пъти Кей и Мики бяха минавали по брега на реката, след като смяната им беше свършила. Мястото изглеждаше тайнствено и по-тихо от някое село, а гледката надолу по Темза към Уестминстър представляваше разнородна маса от купчини, сякаш войната беше раздрала Лондон на части, на група селца, всяко от които се защитаваше срещу невидимите сили, тъмно и самотно.
	Когато стигнаха до началото на Сейнт Джорджис драйв, видяха един човек — полицейски запасняк, — който стоеше нащрек за тях и ги чакаше, за да им посочи мястото. Кей му махна с ръка и нави прозорчето си. Той изтича до фургона — изтича тромаво поради тежестта на униформата, каската и брезентовата торба, преметната с ремък през гърдите му, която се люлееше насам-натам.
	— Завийте наляво — каза мъжът. — Ще го видите веднага. Но стойте по-встрани, понеже има много стъкла.
	След това той изтича и замаха с флагчето си на Партридж, за да й каже същото нещо.
	Кей подкара по-внимателно. Когато зави на Хю стрийт, както и очакваше, по предното стъкло на фургона полепнаха сажди и прах — прах от сринатите тухли, камъни, мазилка и дърво. Светлината от фаровете й — и без това достатъчно слаба, защото беше намалена — сякаш се сгъсти, замъгли се и се завъртя като бира, която се утаява в чаша. Кей се наклони напред, опитвайки се да вижда по-добре, и започна да кара все по-бавно, като чуваше хрущенето и пукането на нещата, които попадаха под колелата й. Притесняваше се да не пукне гума. След това различи друга слаба светлина на около петдесет метра напред — фенерчето на един войник от противовъздушната отбрана. Когато я чу да идва, той го размаха. Тя спря фургона и Партридж се приближи зад нея.
	Войникът дойде, свали каската си, изтри челото си с кърпа и се издуха. Зад него имаше ред къщи, които изглеждаха по-тъмни от небето. Взирайки се през въртящата се в светлината на фаровете й прах, Кей видя, че една от къщите беше почти напълно разрушена — предната й страна беше срината и сведена до купчина камъни и греди, сякаш беше настъпена от някой невнимателен скитащ великан.
	— Какво беше? — попита тя войника, когато двете с Мики слязоха. — Възпламенителна?
	Той си сложи отново каската и кимна.
	— Поне петдесеткилограмова.
	Войникът им помогна да извадят одеялата, превръзките и една носилка от задната част на линейката, а след това ги поведе през развалините, като светеше наоколо с фенерчето си.
	— Всичко е паднало върху тази къща — каза той. — Три етажа. Мислим, че горният и средният са били празни. Но хората от долния си били тук. Преди това ходили в тяхното бомбоубежище и тъкмо излизали от него, представете си. Слава Богу, не стигнали до къщата! Мъжът е лошо нарязан от стъклата на един прозорец. Другите били ударени от взривната вълна, вие ще прецените колко лошо. Една старица е пострадала най-много. Мисля, че за нея ще ви трябва носилката. Казах им да стоят в градината, докато дойдете. Трябва да ги прегледа доктор. Но от Контрола казаха, че върху колата на доктора паднала бомба…
	Той залитна, след това се изправи и продължи напред, без да говори. Партридж кашляше заради прахта, а Мики изтриваше мръсотията от очите си. Наоколо цареше страшен хаос. При всяка стъпка на Кей нещо изхрущяваше под краката й или се оплиташе в глезените й — разтрошеното стъкло на прозореца, смесено със счупени огледала, съдове, столове и маси, завеси, килими, перушина от възглавница или легло, големи късове разцепено дърво. Дървото продължаваше да изненадва Кей — преди войната тя смяташе, че къщите се правят сравнително стабилно, от тухли, да речем, като къщата на третото прасенце от приказката. Удивляваше я също и това, колко малки са купчините от боклук и развалини, в които се превръщаха дори големи постройки. Тази къща само допреди час бе имала три етажа, а купчината останки, в която се бе превърнала фасадата й, бе не по-висока от два метра. Кей предположи, че в края на краищата къщите — също като живота в тях — са съставени главно от празно пространство. Всъщност именно празните пространства бяха важни, а не тухлите.
	Задната страна на къщата обаче беше сравнително цяла. Те минаха през скърцащ коридор и за своя изненада се озоваха в кухнята, още с чаши и чинии на полиците и с картини на стените, със запалени електрически крушки и вдигната черна завеса. Но част от тавана се беше сринала и от пукнатините в мазилката отзад се стичаха потоци прах. Войникът каза, че продължават да падат греди и се очаква къщата да се срине.
	Той ги изведе в малката градина, след това се върна през къщата на улицата, за да провери при съседите. Кей бутна каската на тила си. В тъмнината се виждаше трудно, но тя различи фигурата на мъж, седнал на някакво стъпало и покрил лицето си с ръце, и на жена, легнала напълно неподвижно по гръб на опънато одеяло или килим, с друга жена до нея, която изглежда й разтриваше ръцете. Зад тях вяло се разхождаше едно момиче. Второ момиче седеше до отворената врата на бомбоубежището. То държеше в ръце някакво скимтящо, джавкащо нещо, което Кей отначало беше помислила за ранено бебе. След това то се изви и нададе висок лай и тя видя, че е куче.
	Прахта продължаваше да се носи наоколо и всички кашляха. Всичко бе пропито от странната, дезориентираща атмосфера, която Кей винаги забелязваше на такива места. Въздухът изглеждаше изпълнен с напрежение, с биещ пулс — сякаш още звънеше, физически вибрираше, — като че ли атомите, които съставяха къщата, градината и самите хора, бяха изхвръкнали от решетките си и сега малко по малко се слягаха обратно. Кей усещаше и къщата зад себе си, заплашваща да се срине. Тя премина много бързо от човек на човек, като ги завиваше с одеяла и светеше с фенерчето си в лицата им, за да ги разгледа.
	— Добре — каза накрая и се изправи.
	Кей си помисли, че едното момиче може да има счупен крак или глезен, затова изпрати Партридж да го прегледа. Мики отиде при мъжа на стъпалото. А самата Кей се върна при жената, която лежеше на килима. Тя беше много стара и бе получила някакъв удар в гърдите. Когато Кей коленичи до нея и сложи ръка на сърцето й, жената изстена.
	— Тя е добре, нали? — попита на висок глас другата жена, която трепереше, а дългата й посивяла коса се беше разпиляла около раменете й. Може би обикновено я носеше на плитка или кок, но взривът я беше разпръснал. — Не е казала и дума, откакто легна. На седемдесет и шест години е. Само заради нея бяхме навън. Щяхме да си седим там — тя махна с ръка към убежището — до края на света и просто да играем карти и да слушаме радиото. Но тя каза, че иска да отиде до тоалетната. Аз я изведох, а кучето изскочи след нас. Тогава момичетата започнаха да викат, и после той излезе — тя имаше предвид мъжа си — не за друго, а за да почне да го гони из градината, по време на затъмнението, като пълен глупак. И тогава… Честна дума, мис, стори ми се, че е дошъл краят на света. — Тя стисна одеялото, още треперейки. Сега, като почна да говори, вече не можеше да спре: — Ето я майка му — продължи тя със същата гръмка плачевна скороговорка, — ето ме и мен, и момичетата, с Господ знае колко изпочупени кости. А къщата? Мисля, че покривът е паднал, нали? Патрулът не казва нищо, не ни пуска да влезем дори в кухнята. Страх ме е да отида да погледна. — Тя сложи треперещата си ръка на тази на Кей. — Можете ли да ми кажете, мис? Паднали ли са таваните?
	Никой от тях не беше виждал още лицевата страна на къщата, а от задната — и в мрака — тя изглеждаше почти незасегната. Кей опипваше бързо старицата, проверявайки ръцете и краката й. После каза, без да вдига поглед:
	— Боя се, че има доста големи повреди…
	— Какво? — попита жената. Тя беше оглушала от взрива.
	— Страхувам се, че е трудно да се каже в тъмното — отвърна Кей по-ясно. Тя се беше съсредоточила върху това, което правеше. Стори й се, че успя да напипа изпъкналостта на няколко счупени ребра. Пресегна се за чантата си, извади превръзки и започна, колкото се може по-бързо, да превързва старицата.
	— Всичко е заради нея… — започна жената отново.
	— Помогнете ми с това, ако можете! — извика Кей, за да я отклони от тези мисли.
	Междувременно Мики преглеждаше мъжа. Отначало лицето му се стори на Кей черно. Тя си помисли, че то е покрито със земя или сажди. Но когато го огледа с фенерчето, черното се оказа блестящо червено. Ръцете и гърдите му бяха същите и когато тя премести светлината върху тях, оттам отскочиха слаби тъмни отблясъци. В него се бяха забили малки парченца стъкло. Мики се опитваше да извади най-лошите, преди да го превърже. Докато тя правеше това, той се мръщеше и въртеше глава като сляп. Очите му бяха полузатворени, слепени от засъхналата кръв.
	Той изглежда усети, че Мики се поколеба за нещо, защото Кей го чу как попита:
	— Зле ли е?
	— Не чак толкова — отвърна Мики. — Просто сте станали като таралеж. Не се опитвайте да говорите. Трябва да запушим тези дупки. Иначе повече никога няма да можете да пиете бира. Тя ще изскача навън…
	Той не я слушаше, или пък не можа да я чуе.
	— Как е майка? — прекъсна я той. После извика дрезгаво към Кей: — Това е майка ми.
	— Не се опитвайте да говорите — повтори Мики. — Майка ви е добре.
	— Как са момичетата?
	— И момичетата са добре.
	След това прахта заседна в гърлото му и го задуши. Мики държеше главата му така, че той да може да кашля. Кей си представи как раните му отново се отварят от тресенето и резките движения, и парченцата стъкло, които бяха в него, влизат още по-навътре… Тя чуваше също жуженето на самолетите, които още боботеха монотонно над главите им. Чу се как на една съседна улица някакъв покрив се приплъзна и с трясък падна. Кей започна да работи по-бързо.
	— Готова ли си, Партридж? — извика тя, когато довърши превръзката. — Колко ти остава?
	— Почти свърших.
	— А ти, Мики?
	— Ще бъдем готови заедно с теб.
	— Добре. — Кей разгъна носилката, която беше извадила от фургона. Докато го правеше, отново се появи войникът. Той й помогна да качат старицата и зави одеялото около нея. — Откъде да я изнесем? — попита го Кей, като застана пред носилката. — Има ли изход към улицата през градината?
	— Не и през тази градина — поклати глава войникът. — Ще трябва да минем обратно през къщата.
	— През къщата? По дяволите! Тогава по-добре веднага да тръгваме. Готов ли сте да вдигаме? Добре. Едно, две…
	Когато усети, че я повдигат, старицата най-сетне отвори очи и се огледа учудена.
	— Какво правите? — прошепна тя.
	Кей стисна по-здраво носилката и каза:
	— Ще ви закараме в болницата. Ребрата ви са счупени. Но ще се оправите.
	— В болницата?
	— Може ли просто да лежите неподвижно? Няма да продължи дълго, обещавам. Само трябва да ви изнесем до линейката. — Кей говореше така, както би говорила с приятелка, да речем с Мики. Тя беше чувала полицаите и медицинските сестри да се обръщат към ранените хора, като че ли те са идиоти: „Добре, скъпа. Хайде, мамичко. Не се тревожи за това“.
	— Синът ви също идва — каза тя, когато видя Мики да помага на кървящия мъж да се изправи. — Партридж, готова ли си с момичетата? Добре, всички: тръгвайте. Бързо, но внимателно.
	В неравен строй те влязоха в кухнята. Светлината ги накара да примигат и да заслонят очите си с ръка. И тогава, разбира се, момичетата видяха колко мръсни и изпонарязани са, и колко ужасно изглежда баща им — с кръвта и всички тези превръзки на лицето му, и се разплакаха.
	— Нищо, нищо — каза майка им потресена, като продължаваше да трепери. — Нищо. Добре сме, нали така? Филис, заключи вратата. Донеси чая, Айлийн. И покрий онази кутия със солено говеждо! За да можем после… О, Господи! — Тя стигна до изхода на кухнята и видя хаоса, който цареше зад вратата. Не можеше да повярва на очите си и стоеше неподвижно с ръка на сърцето. — О, мили Боже!
	Момичетата зад нея изпищяха.
	Кей отново се подхлъзна, докато с войника се опитваха да пренесат старицата през отломките. Всяка тяхна стъпка изпращаше във въздуха нов облак прах, пера и сажди. Но накрая те стигнаха до началото на това, което някога е било предната градина. Видяха две момчета, увиснали от дръжките на вратата на линейката.
	— Нуждаете ли се от помощ, мистър? — каза едното на войника или може би на Кей.
	— Не — отговори войникът. — Омитайте се до убежището си, преди нещо да ви отнесе глупавите глави. Къде са майките ви? Какво мислите, че са тези самолети? Пчели?
	— Това старата мисис Пари ли е? Мъртва ли е?
	— Махайте се оттам!
	— О, Господи! — продължаваше да повтаря жената, докато се промъкваше през развалините на апартамента си.
	В линейката имаше четири метални койки, подобни на тези, които се използваха в убежищата. Имаше слаба светлина, но никакво отопление, затова Кей зави старицата с още едно одеяло и я завърза за койката с брезентов ремък, после сложи една грейка под коленете й и друга до стъпалата й. Мики доведе мъжа. Неговите очи вече бяха напълно слепнали от кръв и прах, така че тя трябваше да насочва ръцете и краката му, сякаш той беше забравил как да ги използва. След него дойде жена му. Тя беше започнала да повдига от земята разни малки неща — един кариран вълнен чехъл, цвете в саксия.
	— Как да оставя всичко това? — каза жената, когато войникът се опита да я вкара в колата на Партридж, за да я заведат до пункта на Бърза помощ. Тя започна да плаче. — Няма ли да изтичате и да доведете мистър Грант от къщата му от другата страна на улицата? Той ще наглежда нещата ни. Ще отидете ли, мистър Андрюс?
	— Не можете да го вземете — каза Партридж междувременно на момичето с кученцето.
	— Тогава и аз не искам да ходя! — извика момичето. Сграбчи кученцето по-силно и то изквича. После момичето погледна към краката си: — О, мамо, тук е онази снимка от чичо Патрик, станала е на парченца!
	— Остави я да вземе кучето, Партридж — каза Кей. — Какво лошо може да направи то?
	Но решението беше на Партридж, не нейно. И във всеки случай нямаше време да стоят и да го обсъждат. Тя ги остави да спорят, кимна леко на Мики отзад във фургона, затвори вратите, после изтича от другата страна и изтри предното стъкло — защото през двайсетината минути, през които беше стояла неподвижна на улицата, колата беше покрита от гъст слой прах. Кей влезе в кабината и запали двигателя.
	— Андрюс — извика тя на войника, когато започна да обръща. — Гледай гумите ми, става ли?
	Едно спукване сега щеше да е истинска беда. Той се отдръпна от жената и момичетата и насочи фенерчето си към гумите, после й махна с ръка.
	Отначало тя тръгна предпазливо и даде газ, когато пътят стана по-чист. От тях се очакваше да се придържат стабилно към скорост от двайсет и пет километра в час, когато карат ранени, но тя си помисли за старицата със счупените ребра и за окървавения мъж и подкара по-бързо. От време на време се навеждаше към предното стъкло и поглеждаше в небето. Все още се чуваше воят на самолетите и гърмежите от зенитки, но шумът на двигателя й пречеше да разбере дали отива към най-лошото място, или, обратно, се отдалечава от него.
	На стената на кабината зад главата й имаше плъзгащо се стъкло и тя чуваше как Мики се движи в задната част на фургона. Без да откъсва поглед от пътя напред, Кей се обърна леко и извика:
	— Наред ли е всичко?
	— Горе-долу — отвърна Мики. — Старицата обаче усеща тръскането на колата.
	— Ще видя какво мога да направя — каза Кей.
	Тя се загледа в пътя, отчаяно опитвайки се да избягва неравностите и дупките, докато очите започнаха да я щипят.
	Когато паркира до входа за носилки на болницата на Хорсфери Роуд, сестрата на рецепцията изтича до нея, прегърбена, сякаш валеше. Старшата сестра обаче я последва с почти ленива походка, явно абсолютно невъзмутима за избухванията и взривовете.
	— Не можеш да стоиш настрана от нас, а, Лангриш? — каза тя на фона на ново избухване на оръдеен огън. — Е, какво ни носиш този път?
	Тя беше с големи гърди и светла коса, а крилата на сестринската й шапчица се бяха свили в края като остриета — те винаги приличаха на Кей на рогата на викингите, носени от някой оперен певец. Сестрата изпрати да донесат легло и стол на колелца, гонейки санитарите като стадо гъски. А когато мъжът, който беше порязан от стъкла, излезе бавно от фургона, тя подкара и него:
	— По-бързо, моля!
	Кей и Мики вдигнаха старицата на носилката и я поставиха внимателно на леглото на колелца. Мики беше забола за нея едно листче, на което беше написано къде и кога е била ранена. Бабата бе протегнала ръка уплашено и Кей я улови за пръстите.
	— Не се тревожете. Всичко ще бъде наред.
	След това те настаниха мъжа в стола на колела. Той потупа ръката на Мики и каза:
	— Благодаря ти, синко.
	Беше я зърнал само за момент в началото и през цялото време я бе мислил за момче.
	— Горкият човек — каза тя, когато двете с Кей се върнаха във фургона, като се опитваше да изтрие петната от неговата кръв от дланите си. — Сигурно ще му останат ужасни белези, нали?
	Кей кимна. Но истината беше, че след като бяха предали живи мъжа и майка му, тя вече бе започнала да ги забравя. Вместо това се съсредоточи върху пътя обратно към Долфин скуеър. Мислеше и за продължаващия рев на самолетите и оръдията. Отново се наклони напред да погледне в небето. Мики също надзърна, а след минута свали прозореца си и показа глава през него.
	— Как е положението? — попита Кей.
	— Не много добре. Само два самолета, но точно над нас. Изглежда обикалят в кръг.
	— И ние сме в кръга, така ли?
	— Боя се, че да.
	Кей даде газ. Каската на Мики започна да се удря в рамката на прозореца и тя вдигна ръка да я закрепи.
	— Сега светлината на противовъздушната отбрана го улови — каза тя. — Сега пък го изгубиха. Сега… Оп. — Тя прибра глава много бързо. — Оръдията отново почват.
	Кей зави на един ъгъл и погледна нагоре. Оттук виждаше светлината на наземния прожектор и блестящия корпус на самолета. Докато гледаше, линия от шрапнели сякаш безшумно се насочи към самолета: защото, макар че тя можеше да почувства и чуе гърменето на оръдията, някак си беше трудно да свържеш този трясък със стрелващите се нагоре светлини или с малките пухчета пушек, които се появяваха, когато те изгасваха. Скоро вниманието й беше отклонено от един паднал шрапнел. Осколките му забарабаниха по покрива и капака на фургона, сякаш пилотите в бомбардировача си бяха донесли домашните прибори и сега ги изсипваха отгоре.
	Но след това нещо ги удари по-силно, после още едно и изведнъж на пътя пред тях грейна ослепителна бяла светлина. Самолетът хвърляше запалителни снаряди и един беше избухнал.
	— Страхотно — каза Мики. — Какво ще правим?
	Кей автоматично бе забавила и кракът й висеше в готовност над спирачката. Те бяха длъжни да продължат да се движат, през каквото и да минават. Ако по пътя се заплетяха в някакъв нов инцидент, това можеше да се окаже фатално. Но на нея й беше трудно всеки път просто да подминава опасността.
	Тя реши и спря линейката, толкова близо, колкото посмя да отиде, до плюещия искри цилиндър.
	— Няма просто да оставя тази улица да изгори — каза Кей, отвори вратата и изскочи навън. — Не ми пука какво ще каже Бинки.
	Тя се огледа, видя купчина торби с пясък пред прозореца на една къща и като прикриваше лицето и ръцете си от бясно разпръскваната от запалителния снаряд магнезиева пяна, дръпна една торба и я пусна върху него. Бялата светлина изчезна. Но после друг снаряд започна да пръска огън надолу по улицата и Кей занесе до него втора торба. После изрита запалителните снаряди, които само тлееха, и те се изтъркаляха, злобно пръскайки наоколо искри като жарава. Мики дойде да й помогне, а след минута от една съседна къща се появиха мъж и момиче, които се присъединиха към тях — всички те тичаха, подритвайки, нагоре-надолу по улицата като футболисти, загубили ума си… Но някои от запалителните снаряди бяха паднали на покривите и в градините, където не можеха да ги достигнат. Единият се беше закачил за дървена табела „Дава се под наем“, която вече започваше да гори.
	— Къде, по дяволите, е вашият патрул? — попита Кей мъжа.
	— Вие ми кажете — отговори мъжът задъхан. — Тази улица е на границата между два поста. Те седят и се карат кой трябва да я патрулира. Мислите ли, че трябва да извикаме пожарната?
	— Две ръчни помпи биха свършили работа, ако само имахме стълби и въжета.
	— Да изтичам ли до телефона?
	Кей се огледа огорчено и каза:
	— Да. Да, мисля, че трябва да се обадите.
	Той се отдалечи, а Кей се обърна към момичето:
	— Трябва да се върнеш в прикритието.
	Момичето беше облечено с мъжко плюшено сако и шапка с пискюл. То поклати глава и се ухили:
	— Тук ми харесва. По-интересно е.
	— Да, но след минута може да стане твърде кърваво интересно. Хайде, какво ти казах?
	Чу се силен удар, някакво „бам“ от една къща надолу по улицата, последвано от звъна на разбито стъкло. Кей и Мики се затичаха натам, последвани от момиченцето. Един прозорец на първия етаж беше избит от взрива, а завесите му висяха на счупения корниз, почернели от сажди или пушек. Черен облак, с парченца мазилка в него, се кълбеше навън, но никъде не се виждаше огън.
	— Внимавай — каза Кей, когато тя и Мики се покатериха на рамката на прозореца и погледнаха вътре. — Може да има часовников механизъм.
	— Кой знае — отговори Мики. Тя светна вътре с фенерчето си. Помещението беше кухня — доста зле ударена, с разлетели се наоколо столове и съдове и овъглени тапети, а кухненската маса беше блъсната в стената и преобърната. Точно зад масата те видяха фигурата на мъж, прострян на земята насред цялата тази бъркотия. Той носеше пижама и халат и беше вкопчил ръце в бедрото си.
	— Ох! Ох! — чуха го те. — Ох, мамка му!
	Мики стисна Кей за ръката, взирайки се през прахта.
	— Кей — каза тя дрезгаво, — мисля, че крака му го няма. Мисля, че е откъснат! Ще ни трябва ремък, за да спрем кървенето.
	— Какво става? — извика мъжът и се разкашля. — Кой е там? Помощ!
	Кей се обърна и се затича към линейката.
	— Не гледай — каза тя на момиченцето, което се мотаеше пред къщата.
	Воят на самолетите беше отслабнал, но малките огньове, които се бяха запалили тук и там по улицата, сега започваха наистина да се разгарят, не с бели, а с жълти, оранжеви и червени пламъци. Те щяха да доведат още самолети с истински експлозиви, но тя не можеше да направи нищо против това. Извади една кутия с превръзки и се затича обратно към къщата. Свари Мики в стаята заедно с ранения мъж. Тя беше разчистила част от бъркотията наоколо и раздираше пижамата на мъжа.
	— Помогнете ми да стана — каза той.
	— Не се опитвайте да говорите.
	— Просто, кракът ми…
	— Знам. Всичко е наред. Трябва да ви сложим турникет.
	— Какво?
	— За да спрем кървенето.
	— Кървенето ли? Защо, тече ли ми кръв?
	— Така изглежда, приятел — каза Мики мрачно.
	Накрая тя разпра шева на пижамата и завъртя фенерчето си към голото бедро на мъжа. Плътта свършваше малко над коляното. Чуканът му беше розов, гладък, проблясваше леко…
	— Дръж се — каза Кей, като сложи ръка на рамото на Мики.
	Мъжът издиша шумно. Той започна да се смее, а после отново се разкашля.
	— Мамка му — каза той. — Ако намерите крак на края на това, трябва да сте някакви шибани магьосници. Загубих го в предишната война.
	Всъщност липсваше дървената протеза. Отгоре на това взривът, който го беше съборил, бе дошъл не от някоя бомба, а от развалена газова печка. Той се бил навел с клечка кибрит към горелката под чайника, когато печката избухнала. Изкуственият му крак бил откъснат и полетял във въздуха заедно с всичко друго. Те се огледаха и го намериха, увиснал на катарамата си от корниза за окачване на картини.
	Мики му го подаде раздразнено:
	— Сякаш и без това няма достатъчно взривове, та и вие правите такива.
	— Исках просто да си направя чаша чай — каза той, все още кашляйки. — Човек има право на чаша чай, нали?
	Когато го изправиха, те видяха колко лошо беше пострадал. Имаше изгаряния по лицето и ръцете, а част от косата му заедно с веждите и миглите бяха изчезнали в пламъка. Чудеха се дали да го оставят тук, или да го закарат до болницата. Накрая го изведоха на улицата и го вкараха в линейката.
	По целия площад горяха огньове, но момиченцето, което им беше помагало да изгасят запалителните снаряди, сега бе почнало да тропа по вратите на къщите. Един-двама души се появиха с кофи вода, помпи и легени с пясък. Мъжът с изкуствения крак извика на един свой познат и го помоли да закове прозореца на апартамента му.
	— Изглежда трябва да се махаме оттук — каза той на Кей и Мики, наблюдавайки тичащите наоколо фигури. — Надявам се да не пръскат с помпите си моята къща. Предпочитам огън пред наводнение, във всеки случай… Какво е това? — продължи той, когато Кей затвори вратата. — Нали няма да ме заключите в този фургон с нея? — Имаше предвид Мики.
	— Мисля, че ще сте си съвсем добре — каза Кей.
	— Вие го казвате. Не видяхте какво направи тя с нощницата ми…
	— Този беше рядка скица — каза Мики, след като оставиха мъжа в болницата.
	— Шегуваш ли се? — попита Кей.
	— Да не вярваш, дървен крак! Ако другите разберат…
	Кей захихика и каза с дрезгав глас:
	— „Кей, Кей! Мисля, че му е откъснало крака!“
	— Върви по дяволите — отвърна Мики и запали по една цигара за всяка.
	— Не се засягай, скъпа. Всеки би си помислил същото.
	— Може би. Впрочем видя ли какви хубави кафяви очи имаше онова момиче?
	— Така ли?
	— Никога не забелязваш тъмните.
	Оръдията бяха замлъкнали. Самолетът, който бе пуснал запалителните снаряди, беше прогонен. Все едно някой вдигна огромно бреме от плещите им. Кей и Мики бърбореха и се смееха по целия път обратно до Долфин скуеър. Но в гаража ги посрещна Партридж, която ги изгледа предупредително.
	— Очакват ви неприятности, момичета.
	Появи се Бинки с пачка листчета в ръка.
	— Лангриш и Кармайкъл, къде, по дяволите, бяхте? Видели са ви да тръгвате обратно преди почти един час. Тъкмо щях да се обаждам на Контрола и да съобщя, че липсвате.
	Кей разказа за запалителните снаряди и ранения мъж.
	— Много лошо — каза Бинки. — Трябва да се връщате веднага след задача. Твърде дълго си в тази работа, Лангриш, за да не знаеш това.
	— Трябваше ли да оставя една улица да се запали и да доведе още бомби? Тогава щяхме да имаме много задачи наистина.
	— Знаеш какъв е правилникът. Предупреждавам те. Правиш такива неща твърде често.
	Тя се върна в офиса си, защото телефонът иззвъня, а след момент пак дойде, за да изпрати Кей и Мики на нова задача. Бомбардировачите се махнаха от Пимлико, но бяха създали неприятности в Кембъруел и Уолуърт. Две от линейките на тяхната секция бяха ударени и извадени от строя, затова Кей и Мики, заедно с още четирима шофьори от Долфин скуеър, отидоха от другата страна на реката, за да заемат мястото им. Работата се оказа доста мръсна. В Кембъруел една къща беше паднала и обитателите й бяха ударени от покривните греди. Кей трябваше да помага на доктора да сложи шини на счупените крака на едно момиченце, което пищеше винаги когато го пипнеха. Малко по-късно на друга улица двама мъже бяха ударени от шрапнел и така изпонарязани, сякаш ги беше нападнал някакъв маниак с нож в ръка.
	До два и петнайсет — към края на тяхната смяна в станцията — Кей и Мики вече бяха излизали пет пъти. Те се върнаха на Долфин скуеър съвсем изтощени. Когато отби от улицата, Кей изключи двигателя и спусна колата по инерция надолу по наклона към гаража. После тя натисна спирачката и двете с Мики облегнаха глави назад и затвориха очи.
	— Какво виждаш? — попита Кей.
	— Превръзки — отвърна Мики. — А ти?
	— Пътя, как бяга пред очите ми.
	Техният фургон бе по-мръсен от всякога и те прекараха още четвърт час, пълнейки кофа след кофа с ледена вода, която хвърляха вътре и търкаха пода. След това трябваше да почистят и самите себе си. В станцията имаше неотоплявано помещение с табела „ДЕЗИНФЕКЦИОННА: ЖЕНИ“, където трябваше да направят това. В помещението имаше нещо като корито, пълно със студена вода. Смесицата от прах и кръв се отстраняваше от дрехите и кожата страшно трудно. По пръстите на Мики поне нямаше украшения, но Кей носеше една проста златна халка на малкия си пръст, която не обичаше да маха. Сега трябваше да я свали до кокалчето си, за да изтърка мръсотията отдолу.
	Когато почистиха, доколкото можаха, ръцете си, те си свалиха каските. Кожата под ремъците им — отстрани по бузите и под брадичката — беше чиста и розова, но тази между тях бе червеникавочерна от тухлената прах и пушека, малко по-светла само там, където си бяха трили потта или по струйките, оставени от сълзящите им очи. Миглите им бяха покрити с кир — те ги почистиха особено внимателно, понеже понякога в мръсотията имаше малки парченца стъкло. Огледаха се една друга в светлината: „Погледни нагоре… Погледни надолу… Чудесно!“
	Кей отиде в общата стая и свари повечето шофьори там, бяха се върнали. О’Нийл, новото момиче, превързваше ръката на Хюс.
	— Не толкова стегнато, гълъбче.
	— Извинявай, Хюс.
	— Какво става? — попита Кей, когато седна до тях.
	— Това ли? — каза Хюс. — О, нищо особено. О’Нийл просто се упражнява.
	Кей се прозя. Винаги беше грешка да сядаш, преди да чуеш сигнала „отбой“, но изведнъж тя се почувства уморена до смърт.
	— Как беше смяната ви? — попита ги тя, за да стои будна.
	Хюс вдигна рамене, спрял поглед на увиващата се върху ръката му превръзка.
	— Не много зле — отвърна той. — Един разпран корем и едно извадено око.
	— А ти, О’Нийл?
	— Четири счупени кости на Уоруик скуеър.
	— Това е песен — сви вежди Кей.
	— На Хауърд и Ларкин — продължи О’Нийл — се падна един човек, който се беше изтъркалял по стълбището, на Блумфилд Терас. Не беше от взрив, просто оня се напоркал.
	— Напоркал се! — повтори Кей, на която думата се хареса, и се разсмя. Смехът й премина в нова прозявка. — Е, Господ здраве да му дава. Всеки, който в днешно време може да докопа достатъчно пиячка, за да се напорка, заслужава медал.
	Оттатък в кухнята Мики правеше чай. Кей се заслуша за момент в потракването на порцелановите съдове, след това се надигна и отиде да й помогне. Те прибавиха нови листа към мръсно изглеждащата черна смес, която оставаше почти постоянно на дъното на чайника. Но после трябваше да изчакат водата да кипне на слабия пламък, понеже налягането на газта беше ниско. Сигналът „отбой“ прозвуча тъкмо когато разливаха чая, а след малко се появи и последният шофьор. Бинки мина от стая в стая да преброи хората.
	Настроението в станцията започна да се подобрява. Чувстваха известно оживление, понеже бяха оцелели, преминали и през това, преодолели още едно нападение. Всички бяха покрити с прах и кръв, невероятно уморени от броденето по развалини, от повдигането и носенето на носилки, от шофирането през мрака. Но сега те превръщаха неприятните си преживявания в шеги. Кей внесе чашите с чая и беше посрещната с приветствени възгласи. Партридж взе чаената си лъжичка и започна да хвърля с нея по тях хартиени топчета. О’Нийл свърши с ръката на Хюс и започна да превързва главата му. Тя му сложи отново очилата, върху превръзката.
	Когато телефонът иззвъня, никой не се смълча и не се опита да дочуе разговора — предполагаха, че това е Контролът, който се обажда, за да потвърди отбоя. Но ето че Бинки отново влезе. Тя вдигна ръце и трябваше да вика, за да я чуят:
	— Има нужда от една линейка в северния край на Съдърланд стрийт. Кой се върна пръв?
	— Да му се не види! — каза О’Нийл, след като извади една безопасна игла от устата си. — Коул и аз. Коул?
	Коул се прозя и се изправи на крака. Последваха нови приветствени възгласи.
	— Браво на вас, момичета — каза Кей и отново се облегна на мястото си.
	— Да, браво, момичета! — каза Хюс, като отмести превръзката от едното си око. — Сложете една шина и заради мен.
	— Почакайте за минута — каза Бинки и после понижи глас: — О’Нийл, Коул, страхувам се, че това е курс за моргата. Няма никакви оцелели. Един труп със сигурност, и може би още два. Една майка и децата й. Ще трябва да ги събирате на части. Мислите ли, че може да се справите?
	В стаята настъпи гробно мълчание.
	— Господи — каза Хюс, като остави превръзката да падне и подръпна яката си.
	О’Нийл, едва седемнайсетгодишно момиче, изглеждаше зле.
	— Ами… — започна тя.
	За момент цареше мълчание. После Кей каза:
	— Аз ще отида. — И се изправи на крака. — Ще взема със себе си Коул вместо Мики. Имаш ли нещо против, Коул?
	— Нищо против.
	— Вижте — каза О’Нийл. Преди тя беше пребледняла, а сега се изчерви. — Вижте, всичко е наред. Не искам да се държиш с мен като бавачка, Лангриш.
	— Никой не прави такова нещо — отвърна Кей. — Но ти ще се натъкнеш на достатъчно ужасии в тази работа и без да е нужно да ги виждаш, когато не е наложително. Мики, нали ще отидеш с О’Нийл, ако се появи друго обаждане?
	— Разбира се — каза Мики и кимна на О’Нийл: — Кей е права, О’Нийл. Забрави за това.
	— Да, смятай се за късметлийка — каза Хюс. — Направи същото, когато е мой ред, Лангриш.
	— Ами… — каза О’Нийл, още изчервена. — Благодаря, Лангриш.
	Кей последва към гаража Коул, която запали нейния фургон и бавно потегли.
	— Няма смисъл да бързаме, предполагам… Искаш ли цигара? Тук има няколко.
	Тя посочи към жабката. Кей потърси с ръка вътре и извади една плоска метална кутия с оловен цвят, на която с лак за нокти беше написано: „Е. М. Коул, не пипай!“ Тя запали две цигари и подаде на Коул едната.
	— Благодаря — каза Коул и дръпна от цигарата. — Господи, така е по-добре. Между другото, това, което направи за О’Нийл, беше чудесно.
	— О’Нийл е просто дете — отвърна Кей, като разтри очите си.
	— И все пак… По дяволите, този мотор бучи като луд! Мисля, че нещо не е наред със запалването.
	Те изминаха останалата част от пътя в мълчание, загледани в шосето. Адресът, до който отиваха, беше назад към Хю стрийт.
	— Наистина ли това е мястото? — попита Кей, когато Коул натисна спирачката.
	Защото къщата си изглеждаше чудесно. Когато излязоха, те видяха, че всички разрушения бяха в задната градина — директен удар върху бомбоубежището. Хората, които сигурно скоро бяха излезли от собствените си убежища, се бяха събрали край оградата на градината и се опитваха да видят вътре. Полицаите бяха опънали брезент. Един мъж прекара Кей и Коул покрай него, за да им покаже какво бяха намерили вече — тялото на една жена, облечена и с чехли, но без глава, и голия безполов торс на едно по-големичко дете, около който още беше вързана връзката на халата му. Тези неща лежаха под едно одеяло. До тях в една мушама бяха увити различни телесни части: малки ръце, малки крака, челюст и някакво закръглено парче от крайник с голяма става, което би могло да е глезен или лакът.
	— Отначало си помислихме, че това са жена, дъщеря и син — каза тихо полицаят. — Но честно казано… — Той изтри устата си. — Е, има повече крайници, отколкото можем да обясним. Смятаме, че децата са били три, може би дори четири. Сега говорим със съседите… Мислите ли, че можете да се справите?
	Кей кимна. Тя се обърна и тръгна обратно към линейката. След гледки като тази беше по-добре да се движиш, да правиш нещо. Двете с Коул извадиха носилки, качиха на тях тялото на жената и торсът и вързаха на тях етикети. Телесните части искаха да задържат в мушамата, но полицаят каза, трябва да му я върнат. Така че те донесоха една щайга, постлаха я с вестник и сложиха ръцете и краката вътре. Най-лошото нещо беше челюстта, с нейните малки млечни зъби. Коул я вдигна и почти я захвърли в щайгата — победена най-накрая не от мъката пред тази гледка, а просто от ужас.
	— Добре ли си? — попита Кей, като я докосна по рамото.
	— Да. Добре съм.
	— Отиди там. Аз ще се погрижа за това.
	— Казах, че съм добре, нали така?
	Те занесоха щайгата до линейката, сложиха й етикет и я качиха вътре. Кей се погрижи да я закрепи с ремък. Веднъж беше карала такъв товар от моргата до пазара Билингсгейт, където събираха неидентифицираните телесни части. Тогава тя не беше вързала щайгата и когато отвори вратата на линейката на пазара, главата на един мъж се търкулна и падна в краката й.
	— Каква пиклива мръсна работа — каза Коул, когато се качиха във фургона.
	Върнаха се в станцията в четири и петнайсет. Беше застъпила новата смяна, а Мики, Бинки, Хюс и всички останали си бяха отишли. Новите хора, които не знаеха къде са били те двете, започнаха да си бият шеги с тях:
	— Какво е това, Лангриш? Собствената ти смяна не ти е достатъчна, та искаш да вземеш и нашата, така ли?
	— Да, искаш ли да заемеш моето място, Лангриш? А ти, Коул?
	— Ние двете ще се справим по-добре с тази работа от всички вас, това е сигурно — отвърна Кей.
	Тя отиде при Коул в умивалнята. Те стояха една до друга в мълчание и почистваха ръцете си, без да се поглеждат. Когато си сложиха палтата и тръгнаха заедно към Уестминстър, Коул погледна в небето:
	— Не е ли късмет, че не валя дъжд? — каза тя.
	Разделиха се при парка Сейнт Джеймс и след това Кей тръгна по-бързо. Нейният апартамент се намираше на север от Оксфорд стрийт, в къща, преустроена от стари конюшни до Ратбоун плейс. Тя минаваше по малките улички на Сохо — чудесен кратък път, ако нямаш нищо против (какъвто беше нейният случай) неговата безлюдност по това време на нощта и странния вид на толкова много съборени къщи и затворени ресторанти и магазини. Тази нощ тя не видя никого, освен — вече близо до дома — техния патрул Хенри Варни.
	— Как си, Хенри? — обади му се тя тихо.
	— Добре, мис Лангриш! — вдигна ръка той. — Видях Фрица да жужи над Пимлико и се сетих за вас. Държа ви на нокти, нали?
	— Само малко. Нещо стана ли тук?
	— Всичко е съвсем спокойно.
	— Е, това и искаме, нали така? Лека нощ.
	— Лека нощ, мис Лангриш. Все пак си сложете тапите за уши, за всеки случай.
	— Добре.
	Кей продължи все така бързо към Ратбоун плейс. Само в началото на уличката с някогашните конюшни тя забави ход — защото имаше таен, но упорит страх, че някой ден ще се върне и ще види, че къщата е била бомбардирана и е в пламъци или руини. Но всичко беше наред. Нейният апартамент се намираше в глухия далечен край на двора, над гаража и до склада за стоки, и тя трябваше да се качи по едни дървени стълби, за да стигне до вратата си. На върха на стълбите Кей спря и свали сакото и обувките си, отключи вратата с големия ключ и тихо влезе вътре. Отиде в дневната стая и включи нощната лампа, после се промъкна на пръсти до вратата на спалнята и леко я отвори. На светлината на лампата тя едва можа да види леглото и спящата в него фигура — разперените ръце, оплетената коса, една пета, изскочила изпод завивките.
	Кей бутна още малко вратата, отиде до леглото и клекна до него. Хелън се размърда и отвори очи — не напълно будна, но достатъчно, за да вземе ръцете й и да я целуне.
	— Здравей — каза тя със сънлив глас.
	— Здравей — прошепна Кей.
	— Колко е часът?
	— Ужасно късно. Или ужасно рано, не знам кое от двете. Тук ли беше през цялото време? Не ходи ли в бомбоубежището? — Хелън поклати отрицателно глава. — Бих искала да ходиш.
	— Там не ми харесва, Кей. — Тя докосна лицето на Кей, проверявайки за рани. — Ти добре ли си?
	— Да — каза Кей, — добре съм. Заспивай сега.
	Приглади косата на Хелън настрани от веждите й и се загледа кога зениците зад затворените й клепачи ще спрат да се движат. Усети как в гърдите й се надигат мощни чувства и за момент почти се уплаши от силата им. Защото си помисли за парчетата от човешки тела, които трябваше да събират тази нощ с Коул от градината на Съдърланд стрийт, и изведнъж усети цялата чудовищност на случилото се, както не я беше почувствала тогава — страшната мекота на човешката плът, крехките кости, ужасно тънките шии, китки и стави от пръсти… Струваше й се чудо, че се е върнала от тази ужасия до едно тяло, което беше толкова гъвкаво, топло, красиво и без всякакви белези.
	Кей продължи да гледа Хелън още една минута, докато се увери, че тя отново е заспала, после се изправи, затъкна завивките около раменете й и отново нежно я целуна. След това затвори вратата на спалнята толкова леко, колкото я беше и отворила, и се върна в дневната. Дръпна вратовръзката и разкопча яката си. Когато разтри врата си, усети по пръстите си мръсотия.
	До една от стените на дневната имаше малък шкаф за книги, зад които бе скрита бутилка уиски. Кей си взе чаша и измъкна бутилката. После запали цигара и седна.
	Тя се чувстваше чудесно така за една-две минути. Но после уискито започна да се плиска в чашата й, когато я повдигаше към устните си, а пепелта от цигарата падаше по пръстите й. Тя беше започнала да трепери. Това й се случваше понякога. Скоро започна да трепери толкова силно, че едва успяваше да задържи цигарата в устата си и да отпива от уискито. Сякаш някакъв призрачен експрес минаваше през нея. Тя знаеше, че не може да направи нищо, освен да остави влака да отмине с тракане нататък, с всичките си вагони и купета… Но уискито й беше от полза. Накрая тя се успокои достатъчно, за да седне по-спокойно и да допуши цигарата си. Когато се успокоеше напълно и беше сигурна, че експресът няма да се върне, щеше да си легне. Можеше и да не заспи един-два часа. Вместо това щеше да лежи и да слуша равномерното дишане на Хелън в тъмнината. Можеше да сложи пръсти на китката й и да почувства чудотворното _туп-туп-туп_ на нейния пулс.


	Невероятно беше какво спокойствие можеше да се възцари в затвора по това време на нощта. Това беше направо фантастично, като си помислиш колко много мъже (триста само в отделението на Дънкан) лежаха в него толкова тихо и без никакъв шум. И все пак Дънкан винаги се будеше по това време — сякаш когато във въздуха на това място бъдеше достигната определена степен на неподвижност, тя му въздействаше като някакъв звук или вибрация.
	Той беше вече буден. Лежеше на койката си по гръб с ръце зад тила и гледаше в черната сянка, хвърляна от койката на Фрейзър един метър над главата му. Дънкан се чувстваше с ясен разсъдък и напълно спокоен, облекчен от товара на едно ужасно бреме — сега, когато денят за свиждания бе отминал и той беше успял да издържи посещението на баща си без спорове и обиди, истерии или глупашко държане. Имаше цял месец до следващия ден за свиждания. А един месец в затвора е цяла вечност. Един месец в затвора е като улица, обгърната от мъгла — можеш да видиш достатъчно ясно нещата, които са близо до теб, но останалото е потънало в сивота, размито и бездънно.
	„Колко си се променил!“, каза си Дънкан. Защото той беше свикнал да размишлява над всички малки подробности от посещенията на баща си дни наред. Лежеше измъчен, виждаше пред себе си лицето му и чуваше гласа му — както и своя собствен, — като някакъв откачен оператор в киното, който пуска отново и отново един и същ филм. Или пък съставяше наум налудничави писма, в които казваше на баща си да не идва повече. Един път отметна завивките, скочи от койката, седна на масата и наистина — в почти пълната тъмнина — започна да пише писмо на Вив. Пишеше трескаво с парче молив върху лист хартия, откъснат от гърба на една книга от библиотеката, и когато на следващата сутрин погледна какво е написал, му заприлича на работа на лунатик — редовете се припокриваха, еднакви мисли и фрази се появяваха отново и отново: „Мръсотията на това място… Не мога да я опиша… Страхувам се, Вив… мръсотията… страхувам се…“ Тогава му наложиха дисциплинарно наказание за увреждане на книгата.
	Той се обърна на една страна, не желаейки да си спомня за това.
	Луната беше залязла, но звездите продължаваха да греят. Той и Фрейзър бяха махнали маскировъчното покритие и прозорецът — съставен от малки грозни пана — хвърляше интересна сянка на пода. Дънкан беше открил, че ако се вгледа внимателно, можеше да забележи как тя се движи, а като извиеше главата си в един неудобен ъгъл, би могъл да погледне нагоре, тъй както е легнал, и да види звездите, луната и избухващия от време на време оръдеен огън. Светлините те караха да потреперваш. Килията и без това беше студена. Ниско в тухлената стена, под прозореца, имаше отдушник, покрит със стара викторианска решетка — той трябваше да пръска топлина, но въздухът, който се издигаше по него, беше винаги леден. Дънкан носеше затворническата си пижама, жилетка и чорапи. Останалите дрехи — ризата, куртката, панталоните и наметалото — беше сложил върху одеялата, с които се бе покрил, за допълнителна топлина.
	На койката отгоре Фрейзър бе направил същото. Но той се беше размърдал в съня си и наметалото или ризата му висеше леко от едната страна. Фрейзър беше също разперил ръка и пръстите му се показваха над ръба на койката — дълги и тъмни като краката на някой невероятно едър и мускулест паяк. Докато Дънкан гледаше, те мръднаха, сякаш усещайки плячката, изпробваха паяжината… „Не гледай“, каза си Дънкан, защото беше забелязал, че малки, идиотски неща като това можеха да овладеят мислите му през нощта и наистина да го притеснят. Той се обърна на другата страна и се почувства по-добре. Ако сега протегнеше собствената си ръка и докоснеше стената, можеше да усети къде мазилката беше надраскана от мъжете, които бяха лежали тук преди години: „Дж. Б. Декември 1922; Л. С. В. Девет месеца и десет дена 1934“… Датите не бяха достатъчно стари, за да изглеждат наистина антични, но той обичаше да си представя мъжете, които ги бяха оставили, и малките инструменти, които те сигурно бяха използвали — откраднати игли и пирони, парченца счупен порцелан. „Лека ти пръст, Джордж К., страхотен хитрец“ — това го караше да се чуди дали някой затворник е умрял в тази килия, бил е убит или се е самоубил. Един човек беше начертал календар, но беше дал на всеки месец трийсет дена, така че календарът беше почти безполезен. Друг беше написал следните стихове: „Пет самотни години ще крача в килията, ще ми се да беше и жена ми тук“, а под това някой друг беше надраскал „Тя не е за тебе, най-добрият ти приятел я тъпче, ха-ха“.
	Дънкан затвори очи. Той се запита кой ли друг беше буден в цялото здание. Може би само пазачите. Можеше да ги чуеш как минават: напред и назад веднъж на всеки час, като фигурките на някой старомоден часовник. Обувките им бяха с меки подметки, но въпреки това металните площадки отекваха под тях — студен, треперещ звук с постоянен ритъм, като пулсирането на ледена кръв. През деня човек рядко го чуваше, може би тогава мястото бе твърде шумно. За Дънкан той беше част от специалната атмосфера на нощта, сякаш породен от неподвижността и мрака. Той чакаше да го чуе отново. В края на краищата това значеше, че още шестдесет минути от присъдата му са минали. Ако той беше единственият, който бодърстваше, тогава тези шестдесет минути, мислеше си Дънкан, принадлежаха изключително на него — те влизаха в неговата касичка и звънваха като монети, пуснати през гърба на порцелановото прасенце. Лош късмет за мъжете, които спяха! Те не получаваха нищо… Но ако някой показваше някакви признаци на живот — кашляше, удряше по вратата си, за да извика пазача, започваше да плаче или вика — Дънкан разделяше минутите с него по равно, по трийсет минути на всеки. Така беше честно.
	Това наистина беше глупаво, защото, разбира се, времето ти минава най-бързо, когато спиш, а ако лежиш буден, като Дънкан сега, само правиш нещата по-лоши. Но човек трябваше да има малки тайни, дребни хитринки като тази. Трябваше някак да превърнеш чакането си в нещо по-осезаемо — в някаква работа или пъзел. Всъщност това беше всичко, което трябваше да направиш. То именно беше затворът — не порцеланово прасенце, в края на краищата, а голяма, бавна машина за смилане на времето. Животът ти влизаше в нея и беше смилан вътре на прах.
	Дънкан повдигна глава и отново промени позата си, като се завъртя на другата страна. Треперещият звук беше започнал да отеква по площадката и този път пулсът беше толкова слаб, така незабележим, че той разбра, че човекът, който ходеше там, трябва да е г-н Мънди. Защото г-н Мънди беше прекарал в затвора повече от всеки друг пазач и знаеше как да ходи внимателно, без да буди хората. Пулсът се приближи, но се забави като някакво заглъхващо сърцебиене, докато накрая спря напълно. Дънкан затаи дъх. Под вратата на килията му имаше ивица мъглива синя светлина, а в центъра на вратата, на метър и половина от пода — покрита шпионка. Сега ивицата светлина се прекъсна и шпионката за секунда светна, после се затъмни. Г-н Мънди стоеше отвън и гледаше. Защото, както знаеше как да ходи толкова леко, той разбираше също — или поне така казваше — кога някой от неговите хора е притеснен и не може да спи…
	Той остана там съвсем неподвижен почти минута. След това попита, много тихо:
	— Всичко наред ли е?
	Отначало Дънкан не отговори. Страхуваше се да не събуди Фрейзър. Но накрая прошепна:
	— Всичко е наред! — А после, като видя, че Фрейзър не се размърда, добави: — Лека нощ.
	— Лека нощ — отговори г-н Мънди.
	Дънкан затвори очи. След малко чу треперещия пулс да започва отново и да заглъхва нататък. Когато погледна, ивицата светлина под вратата се простираше непрекъсната, а бледнеещият малък кръг на шпионката беше запушен. Той се обърна на другата страна и сложи двете длани под бузата си — като момче в книжка с картинки, което търпеливо чака да заспи.


>>	2.

	Хелън чу как някой я извика по име, надмогвайки шума на колите на Мерилебън Роуд.
	— Хелън! Насам!
	Тя обърна глава и видя една жена с джинсово яке и комбинезон, доста мръсен на коляното, и коса, покрита с прашен тюрбан. Жената се усмихваше, вдигнала ръка.
	— Хелън! — извика тя отново и се засмя.
	— Джулия! — каза Хелън най-сетне и пресече улицата. — Не можах да те позная!
	— Нищо чудно. Сигурно изглеждам като коминочистач, нали?
	— Ами да, малко.
	Джулия се изправи. Тя беше седнала на слънцето на една разрушена стена. Държеше роман на Гладис Митчъл* в едната ръка и цигара в другата — сега дръпна забързано за последен път от нея и я хвърли на улицата. Тя изтри ръка в нагръдника на комбинезона си, за да се ръкува с Хелън. Но когато погледна дланта си, явно се разколеба.
	[* Английска писателка (1901–1983), автор на детективски романи. — Б.прев.]
	— Имам чувството, че е вечно мръсна. Имаш ли нещо против?
	— Разбира се, че не.
	Те се ръкуваха и Джулия попита:
	— Къде отиваш?
	— Връщам се на работа — отговори Хелън, малко смутено. Защото нещо в Джулия — държането й, ясният й, аристократичен глас — винаги я караше да се стеснява. — Току-що обядвах. Работя ей там, в общината.
	— В общината ли? — Джулия се загледа през улицата. — Сигурно сме се разминавали преди, без да забележим. Баща ми и аз обработваме всички улици наоколо. Направили сме си нещо като щаб в една къща на Браянстон скуеър. Там сме от седмица. Той тъкмо излезе да се срещне с някакъв патрул и аз използвам това като извинение да поседя малко.
	Хелън знаеше, че бащата на Джулия е архитект. Той правеше експертиза на повредените от бомбардировките здания, а тя му помагаше. Но Хелън винаги беше смятала, че те работят някъде на мили разстояние оттук — в Ийст енд или нещо такова.
	— На Браянстон скуеър? — каза тя. — Колко забавно! Аз минавам оттам през цялото време.
	— Така ли?
	Те се спогледаха за секунда, като свъсиха вежди и се усмихнаха. После Джулия продължи по-живо:
	— Как си всъщност?
	— Добре съм — вдигна рамене Хелън, отново някак стеснително. — Малко съм уморена, разбира се. Като всички други. А ти как си? Пишеш ли нещо?
	— Да, по малко.
	— Успяваш ли да го правиш между нападенията?
	— Да, именно между нападенията. Струва ми се, че това разсейва мислите ми от тях. Сега тъкмо чета това — тя й показа книгата, — за да проверя как е конкуренцията. Но кажи ми, как е Кей?
	Джулия зададе въпроса напълно непринудено, но Хелън почувства, че се изчервява.
	— Кей е добре — кимна тя.
	— Още ли е в станцията? На Долфин скуеър?
	— Да. Още е там.
	— С Мики? И Бинки? Те са страхотна двойка, нали?
	Хелън се засмя и се съгласи, че е така… Слънцето огря по-силно и Джулия вдигна книгата над веждите си, за да й пази сянка. Но докато правеше това, тя продължи да гледа Хелън в лицето, сякаш обмисляше нещо.
	— Виж — каза Джулия след малко. Тя обърна нагоре ръчния си часовник, който се беше извъртял на китката й. — Баща ми ще се забави още десет минути. Аз тъкмо мислех да отида да си взема чаша чай. Има една лавка до станцията на метрото. Искаш ли да дойдеш с мен? Или трябва да се връщаш обратно на работа?
	— Ами — отвърна Хелън изненадана, — всъщност трябва да се връщам на бюрото си.
	— Трябва ли? Погледни на това от тази страна: чаят ще ти помогне да работиш по-здраво.
	— Да, може би — каза Хелън.
	Тя още усещаше, че се е изчервила, и не искаше Джулия да си помисли, че не може да стои на улицата и да говори за Кей, сякаш цялата работа не е напълно естествена, съвсем нормална… А и самата Кей би била доволна да чуе, че те са се срещнали. Тя мислеше така за тези неща. Затова Хелън погледна своя часовник, после се усмихна и каза:
	— Добре, стига да побързаме. Ще се осмеля да си навлека гнева на мис Чисхолм този път.
	— Мис Чисхолм?
	— Една моя колежка, страшно пунктуална. Присвитите й устни те карат да се чувстваш ужасно. Честно казано, страхувам се до смърт от нея.
	Джулия се засмя. Те тръгнаха и отидоха много бързо до горния край на улицата, където се наредиха на малка опашка от хора, които чакаха да бъдат обслужени на една подвижна лавка.
	Денят, макар и слънчев и почти безветрен, беше студен. Зимата дотук беше много люта. Но това правеше синевата на днешното небе още по-хубава, помисли си Хелън. Всички изглеждаха жизнерадостни, сякаш слънцето им напомни за по-добри времена. Един войник беше облегнал мешката и пушката си на лавката и лениво свиваше цигара. Момичето пред Хелън и Джулия носеше слънчеви очила. Възрастният мъж пред нея пък беше сложил кремава панамска шапка. Но и той, и момичето имаха торби с противогази, провесени през раменете — Хелън забеляза, че хората ги бяха извадили и започнаха отново да ги носят. На петдесет метра нагоре по Мерилебън роуд една офиссграда беше наскоро бомбардирана — отпред стоеше цистерна с вода, на тротоара бяха прилепнали мокри обгорели хартии, слой пепел покриваше стените и дърветата, а към разрушеното здание водеха кални следи, оставени от пуснатите през улицата ръкави на пожарната.
	Опашката се придвижи напред и Джулия поиска два чая от момичето зад плота. Хелън извади портмонето си и последва обикновеният женски спор за това, кой да плати. Накрая плати Джулия. Тя каза, че в края на краищата това било нейна идея. Между другото, чаят изглеждаше гадно — сивкав, навярно направен от хлорирана вода, с мляко на прах, от което още тук-там бяха останали бучки. Джулия взе чашите и отведе Хелън малко настрани, до купчината торби с пясък под един закован прозорец. Торбите бяха нагрени от слънцето и миришеха, не неприятно, на съхнеща юта. Някои се бяха разцепили и показваха бледа пръст, смесена с увехнали останки от цветя и трева.
	— Природата триумфира над войната — каза тя, наподобявайки говорител от радиото, като откъсна едно пречупено стебло. Това бяха нещата, за които хората постоянно пишеха до радиото — новият вид полско цвете, което видели на местата, където била паднала бомба, нов вид птица, и прочие. Всичко това беше станало ужасно отегчително. Джулия отпи от чая си и направи гримаса: — Господи, това е ужасно! — Тя извади пакет цигари и запалка. — Нали нямаш нищо против да пуша на улицата?
	— Разбира се, че не.
	— Искаш ли една?
	— Тук някъде имам свои…
	— Не ставай глупава. Ето.
	— Добре, благодаря.
	Те споделиха огънчето, при което главите им се приближиха доста, а димът им влезе в очите. Без да мисли, Хелън докосна леко с пръсти ръката на Джулия.
	— Кокалчетата ти са одраскани — каза тя.
	Джулия погледна надолу:
	— Да, наистина. Сигурно е от счупеното стъкло. — Тя вдигна пръстите си до устата си и ги осмука. — Тази сутрин трябваше да вляза в една къща през прозорчето над вратата.
	— Боже мой! — каза Хелън. — Като Оливър Туист!
	— Да, точно така.
	— Това не е ли незаконно?
	— Така би си помислил човек. Но ние имаме специално разрешително, аз и баща ми. Ако къщата е празна и не можем да намерим ключовете, позволено ни е да влезем вътре, както успеем. Това е мръсна работа, изобщо не е толкова вълнуващо, колкото звучи — стаите са разбити, килимите скъсани, огледалата на парчета. Водопроводите може да са спукани — тогава водата тече и превръща саждите в кал. На едно място миналия месец намерих нещата замръзнали: дивани, покривки за маси и прочие. Или пък са изгорели. Някой запалителен снаряд пада на покрива, прогаря си път през него с тясна дупка, и пада от един етаж на долния. Можеш да си седиш в сутерена и като вдигнеш глава, виждаш небето… Такива повреди ми се струват някак си по-неприятни, отколкото ако дадена къща е била взривена на парчета. Това е като живот с рак.
	— Страшно ли е? — попита Хелън, силно впечатлена от описанието на Джулия. — Аз мисля, че бих се изплашила.
	— Малко ми се изправят косите. А и разбира се, винаги има шанс да откриеш някой, да речем мародер, който е влязъл по същия начин като теб. Или хулигани. Понякога виждаш мръсни рисунки на стените. Тогава изпитваш съжаление към семейството, което ще се върне тук. Освен това понякога къщата изобщо не е изоставена. Баща ми влезе в една такава преди няколко месеца. Обиколил всички стаи да види какви са повредите и в последната намерил една много стара жена, с бяла коса и жълта нощница, която спяла на легло с балдахин, покрита с дрипави завеси.
	Хелън си представи сцената много ясно и попита с жив интерес:
	— Какво направил баща ти?
	— Оставил я там и слязъл тихо долу. После отишъл при местния патрул. Патрулът казал, че старицата имала дъщеря, която идвала да й готви вечеря и й палела огън. Старицата била на деветдесет и три и не можели да я накарат да излезе при въздушно нападение. И си спомняла как е видяла веднъж принц Алберт и кралица Виктория в една каляска в Хайд парк.
	През цялото време, докато Джулия говореше, слънцето се показваше и се скриваше в облаците. Когато то заблестеше, тя слагаше ръка на очите си или, като преди, вдигаше книгата. Сега, когато то засвети още по-силно, тя спря да говори, затвори напълно очи за момент и отметна назад глава.
	„Колко е красива!“, внезапно си помисли Хелън, забравила за историята със старицата. Защото слънцето освети Джулия като прожектор и синьото на джинсовия й комбинезон и яке подчерта тена на лицето й, черните й мигли и тънките й, прави вежди. И понеже косата й беше прибрана от тюрбана, човек виждаше по-ясно грациозните извивки на страните и шията й. Тя беше разтворила леко уста. Устните й бяха пълни, може би леко подпухнали, зъбите й малко неравни. Но дори това беше някак си хубаво — едни от тези недостатъци на чертите, които по загадъчен начин правят лицето по-красиво, отколкото съвършените пропорции.
	Хелън си помисли със смущаваща смесица от чувства — завист, възхищение и лека тревога: „Нищо чудно, че Кей е била влюбена в теб“.
	Защото това беше всичко, което я свързваше с Джулия. Не можеше да се каже дори, че са приятелки. Джулия беше приятелка на Кей, подобно на Мики — или по-скоро съвсем не като Мики, защото, за разлика от нея, не гостуваше на Кей и Хелън в апартамента им и не ходеше с тях в кръчмите или на партита. Джулия въобще не беше отворен и достъпен човек. В нея имаше нещо мистериозно, някаква магия, помисли си Хелън.
	Мистерията и магията присъстваха още от самото начало.
	— Трябва да се запознаеш с Джулия — казваше Кей, след като Хелън се беше преместила в нейния апартамент. — Наистина много искам двете да се запознаете.
	Но винаги нещо пречеше на това — Джулия беше заета, пишеше, имаше странен режим и все не можеше да бъде намерена. Накрая те се запознаха преди около година съвсем случайно — натъкнаха се една на друга в театъра след представлението на, представете си, „Веселият дух“*. Джулия беше хубава, очарователна, плашеща, отдалечена. Хелън я погледна веднъж, забеляза неловкия, малко притеснен начин, по който Кей ги запозна, и разбра всичко.
	[* Комедия от Ноел Кауърд, 1941. — Б.прев.]
	По-късно същата вечер тя попита Кей:
	— Какво е имало между теб и Джулия?
	Кей отново стана напрегната.
	— Нищо — каза тя.
	— Нищо ли?
	— Просто нещо като… нещастна любов. Преди много време.
	— Ти си била влюбена в нея — каза Хелън направо.
	Кей се засмя:
	— Виж, хайде да говорим за нещо друго!
	В този момент тя се изчерви — нещо рядко за нея.
	Това изчервяване беше цялата връзка между Хелън и Джулия — забавна работа, като си помислиш.
	Джулия се усмихна и наклони глава на една страна. Бяха само на петдесетина метра от станцията на метрото на Мерилебън и при едно затихване на уличното движение внезапно се чуха силни звуци от коловозите долу — изсвирване на свирка, последвано от изпускането на пара. Джулия отвори очи и каза:
	— Харесвам този звук.
	— И аз — съгласи се Хелън. — Това е някак отпускарски звук, нали? Селски звук, на кофа и лопата. Като го чуя, и ми се приисква да се махна някъде извън Лондон, поне за малко. — Тя разклати чая на дъното на чашата си. — Предполагам, няма никакъв шанс за това.
	— Няма ли наистина? — погледна я Джулия. — Не можеш ли да измислиш нещо?
	— Къде да отида? Пък и влаковете… А и във всеки случай никога няма да мога да убедя Кей. Тя работи и извънредни смени сега, на Долфин скуеър. Никога няма да си вземе отпуска, докато нещата са толкова лоши.
	Джулия дръпна от цигарата си, после я хвърли и я угаси с крак.
	— Кей е такава героиня, нали? — каза тя, издухвайки дима. — Твърда е като тухла.
	Хелън предположи, че Джулия просто искаше да се пошегува, но тонът й не беше съвсем шеговит и докато казваше тези думи, тя я погледна с ъгълчето на очите си почти лукаво — сякаш я проверяваше, очаквайки да чуе отговора й.
	Тогава Хелън си спомни нещо, което Мики веднъж беше казала за Джулия — че тя копнее да й се възхищават, че не може да търпи някой да бъде харесван повече от нея и че всъщност е доста сурова. „Вярно е, наистина си сурова“, помисли си Хелън с отсянка на неодобрение. Изведнъж в този момент тя се почувства незащитена, на несигурно място.
	Но странното беше, че усещането за несигурност и дори леко неприязненото й чувство възбуждаха интереса й. Тя отново погледна гладкото, красиво, аристократично лице на Джулия и си помисли за бижута, за перли. Не беше ли суровостта част от нейното очарование, в края на краищата?
	Тогава Джулия промени позата си и моментът отмина. Тя отново оправи часовника си. Хелън видя колко късно е станало и каза:
	— По дяволите. — Тя бързо допуши цигарата си, хвърли фаса в почти празната чаша и чу как той изсъска. — Трябва да се връщам на работа.
	Джулия кимна и допи чая си.
	— Ще дойда с теб.
	Те се върнаха бързо до лавката и оставиха чашите си на плота, след това изминаха двестате метра до службата на Хелън.
	— Ще ти се кара ли твоята мис Пунктуална, че си закъсняла? — попита Джулия, докато вървяха.
	— Мис Чисхолм — отвърна Хелън усмихната. — Възможно е.
	— Тогава кажи, че аз съм виновна. Кажи, че съм спешен случай. Че аз… какво? Изгубила съм къщата си и всичко в нея.
	— Всичко? — Хелън се замисли. — Боя се, че това е работа на шест различни отдела. Аз мога да ти помогна само със субсидия за леки поправки. За препострояването на къщата ще трябва да говориш с някой от Комисията за военните щети. Но е много възможно те да те върнат при нас. Мис Линкс на третия етаж може да ти помогне за почистването на различни преносими вещи — пердета, килими, такива неща. Но трябва да донесеш сметката от пералнята. Както и бележката, която ние сме ти дали, когато си подала заявление… Какво? Загубила си бележката? О, Боже. Трябва да вземеш друга и да започнеш цялата процедура отначало… Това е като змия, която се изкачва по стълба. И разбира се, всичко това при положение че изобщо сме намерили време да разговаряме с теб.
	— Изглежда не харесваш работата си — направи гримаса Джулия.
	— Просто е потискаща. Човек се надява да направи нещо полезно, а ето че сега хората, на които помогнахме да си построят отново къщите преди три години, пак се връщат при нас. Отново са ги бомбардирали. А вече имаме по-малко пари от всякога. Войната още ни струва… Колко казваха? Единайсет милиона на ден?
	— Не питай мен — каза Джулия. — Аз се отказах да чета вестниците. След като светът толкова очевидно е решил да се самоубие, реших още преди месеци да се успокоя и да го оставя да го направи.
	— Ще ми се и аз да можех — отвърна Хелън. — Но се чувствам дори още по-зле, когато не знам какво става, отколкото когато знам.
	Те вече бяха стигнали до общината и спряха да се сбогуват в основата на стълбището. То беше оградено от два каменни лъва с тревожно изражение и посивяла от саждите грива. Джулия потупа единия и се засмя.
	— Страшно ми се иска да скоча на гърба на някой от тези. Какво според теб би казала мис Чисхолм за това?
	— Мисля, че ще получи сърдечен удар — каза Хелън. — Довиждане, Джулия. — Тя протегна ръка. — Не се промъквай повече през прозорчета на врати, става ли?
	— Ще се постарая. Довиждане, Хелън. Беше ми много приятно. Това е ужасно клише, нали?
	— Напротив. На мен също ми беше много приятно да се видим.
	— Наистина ли? Тогава се надявам отново да те срещна. Или пък може да накараш Кей да те доведе някой път на Мекленбург скуеър. Можем да вечеряме заедно.
	— Добре — каза Хелън. В края на краищата защо не? Сега това изглеждаше лесно. — Добре, ще я накарам. — Те се разделиха. — И благодаря за чая!
	— Много хора чакат, мис Джинивър — каза мис Чисхолм, когато тя влезе.
	— Наистина ли? — отвърна Хелън. Тя мина през офиса и през служебния коридор отиде до тоалетната, където свали палтото и шапката си, застана пред огледалото и отново напудри лицето си. Докато го правеше, пак си припомни правилните, запомнящи се черти на Джулия: изящната й шия, черните очи, тънките й вежди, както и пълната, неправилна по форма, привличаща погледа уста.
	Вратата се отвори и влезе мис Линкс.
	— О, мис Джинивър, радвам се, че ви намерих. За съжаление имам доста тъжна новина. Мистър Пайпър от Кметския фонд — жена му е била убита.
	— О, не! — каза Хелън, като свали ръка от лицето си.
	— Да, бомба с часовников механизъм. Докараха я рано тази сутрин. Ужасно лош късмет. Пращаме съболезнователно писмо. Няма да караме всеки да напише по нещо, понеже това става доста монотонно след известно време, но си помислих, че вие бихте искали да знаете.
	— Да, благодаря.
	Хелън затвори пудриерата си, прибра я, върна се тъжна на бюрото си и след това повече не си помисли за Джулия. Забрави я за дълго.


	Затворникът на опашката за вечеря пред Дънкан, един ужасен стар педераст на име Леля Ви, каза:
	— Е, какво имаме днес? Омар по френски може би? Пай с месо? Телешко?
	— Овнешко, Лельо — каза момчето, което раздаваше храната.
	Леля Ви изпуфтя:
	— Предполагам, че дори не е имало въображението да се престори на агне. Уф! Дай ми една чиния, скъпи. Чувам, че и обедите в „Брукс“* не били много по-хубави в днешно време.
	[* Аристократичен мъжки клуб в Лондон. — Б.прев.]
	Последното той каза на Дънкан, като завъртя очи и се докосна по косата. Косата му беше изрусена отпред с кислородна вода и падаше на красиви вълни — защото всяка вечер спеше с връвчици по цялата глава, за да запази извивките. Бузите му бяха покрити с руж, а устните му червени като на момиче — човек не можеше да вземе подвързана в червено книга от библиотеката, без да намери малки белезникави петна по нея, там, където хората като него бяха смукали кориците, за да си начервят устните.
	Дънкан не можеше да го търпи. Той си взе храна, без да каже нищо, и след момент Леля Ви се отдалечи.
	— Господи, колко сме горделиви днес — промърмори той, докато вървеше. После, като стигна до масата си, постави на нея чинията и сложи ръка на гърдите си. — Скъпи мои! — извика той на приятелчетата си. — Току-що ме отрязаха! Отрязаха ме напълно! И кой? О, малката мис Трагедия Пиърс ей там…
	Дънкан наведе глава и седна в другия край на трапезарията. Той споделяше една маса близо до вратата с Фрейзър и още осем мъже. Фрейзър вече беше там и говореше оживено с мъжа, който седеше срещу него — един човек на име Уотлинг, който също отказваше да се яви на военна служба. Уотлинг седеше със скръстени ръце, а Фрейзър се беше наклонил към него и почукваше с пръст по мушамената покривка, докато говореше. Той не забеляза как Дънкан дойде и седна на един стол на няколко места от него. Другите мъже обаче го погледнаха и кимнаха достатъчно любезно:
	— Здравей, Пиърс… Наред ли е всичко, синко?
	Повечето от тях бяха по-възрастни от него. Дънкан и Фрейзър бяха двама от най-младите затворници тук. Дънкан, в частност, го харесваха и често търсеха компанията му.
	— Как си? — попита го сега възрастният мъж до него. — Имаше ли посещение наскоро от прекрасната си сестра?
	— Беше тук в събота — каза Дънкан, като сядаше.
	— Тя е добра към теб. И изглежда чудесно. — Мъжът намигна. — А това никога не е излишно, нали така?
	Дънкан се усмихна, но после започна да души въздуха и изкриви лице:
	— Каква е тази ужасна миризма?
	— Каква, мислиш? — каза мъжът от другата му страна. — Проклетият канал отново се е запушил.
	На няколко метра от тях беше клозетната чиния, в която мъжете от долния етаж от тази страна трябваше да изпразват нощните си гърнета. Този клозет винаги се запушваше. Дънкан невнимателно погледна към него и го видя, препълнен до ръба с отвратителна смес от урина и плуващи в нея кафяви лайна.
	— Господи! — каза той и завъртя стола си. Започна да боде с вилицата вечерята си, но и от това му се догади: овнешкото беше мазно, картофите стари, а по немитото, преварено зеле още имаше парченца пръст.
	Мъжът, седнал насреща му, го видя как се бори със себе си и се усмихна.
	— Идва ти апетитът от тази гледка, не е ли така? Знаеш ли, че снощи в какаото си намерих лайна от мишка?
	— Евънс от третия етаж казва, че веднъж намерил изрезки от нокти в хляба си — обади се някой. — Онези отрепки от корпус „Ц“ го правят нарочно. Най-лошото било, разправя Евънс, че той бил толкова ужасно гладен, че продължил да яде! Просто вадел ноктите, докато нагъвал.
	Мъжете се намръщиха. Възрастният съсед на Дънкан каза:
	— Е, както викаше баща ми: „Гладните кучета ще изядат мръсните пудинги“. Казвам ви, не знаех колко вярно е това, докато не ме бутнаха тук.
	Мъжете продължиха да бърборят за различни неща. Дънкан изстърга още кал от зелето си и после го забучи с вилицата си. Докато ядеше, долавяше отделни фрази от разговора на Фрейзър с Уотлинг, долитащи над гласовете на другите мъже: „Нали не искаш да ми кажеш, че с толкова много пацифисти тук и в Мейдстоун…“ По-нататък не можа да чуе. Масата, на която седяха, беше една от петнайсетте, сложени на циментовия под в техния корпус. На всяка седяха по десет или дванайсет души, така че шумът от разговорите и смеха, стърженето на столовете и виковете на пазачите беше почти непоносим, а и нещата ставаха много по-зле, разбира се, от странната акустика на това място, което превръщаше всеки вик в нещо като съобщение на говорителя на гарата в Кингс крос.
	Сега например внезапна суматоха накара всички да трепнат. Старшият надзирател Гарниш изтича през трапезарията и започна да крещи и кълне един човек — „Проклето говедо!“, — и всичко това, защото мъжът или беше изпуснал някой картоф, разлял сока от яденето си или нещо такова. Проклятията бяха като страшните ревове на побеснял звяр. Но мъжете се обърнаха да погледнат и после веднага се извърнаха обратно отегчени. Дънкан забеляза, че Фрейзър изобщо не се обърна. Той продължаваше да спори с Уотлинг. Хвана подстриганата си коса и каза, смеейки се: „Явно никога няма да се разберем!“
	Сега гласът му долетя ясно. Трапезарията беше поутихнала малко след избухването на г-н Гарниш. Мъжът отдясно на Уотлинг — един човек на име Хамънд, дезертьор, вкаран в затвора за грабеж — погледна Фрейзър кисело и каза:
	— Тогава защо, по дяволите, не спреш да приказваш и не ни оставиш на мира? Празни приказки, това е всичко, което правиш. Лесно ти е на теб да говориш. Тези като теб ще се възползват чудесно от войната, както ти си се възползвал чудесно от мира.
	— Прав си — отговори Фрейзър, — ще се възползваме. Защото тези като мен, както ти ги нарече, могат да разчитат на това, че тези като теб ще мислят точно това. Докато работещите хора не виждат нищо добро в мирно време, те няма да имат причина да не ходят на война. Дай им достойни работи и домове, дай на децата им нормални училища и те скоро ще разберат смисъла на пацифизма.
	— Какви лайна! — каза Хамънд с отвращение.
	Но въпреки себе си влезе в спор. Мъжът от другата му страна също. Някой друг каза, че Фрейзър изглежда мисли, че обикновеният работещ човек не може да прави лоши неща.
	— Трябва да се опиташ да управляваш една фабрика с такива — каза той. Този мъж впрочем беше в затвора за незаконно присвояване. — Това скоро ще промени политическите ти възгледи, повярвай ми.
	Тогава Хамънд се намеси:
	— А какво ще кажеш за нацистите? Те също са обикновени работещи хора, не е ли така?
	— Така е наистина — каза Фрейзър.
	— Ами жълтите?
	— Виж, жълтите — каза мъжът до Фрейзър, който също беше дезертьор, на име Гигс — изобщо не са хора. Това го знае всеки.
	Разговорът им продължи още няколко минути. Дънкан изяде мръсната си вечеря, като ги слушаше, но не каза нищо. От време на време той поглеждаше към Фрейзър, който, след като беше почнал цялата работа и бе разбунил духовете на масата, сега седеше облегнат назад на стола си с ръце на тила и изглеждаше доволен. Дънкан си помисли, че затворническата униформа му стоеше толкова зле, колкото и на всеки друг — сивата куртка с мръсната червена звезда сякаш изсмукваше цвета от лицето му, а яката на ризата му беше почерняла от мръсотия. И все пак той някак си успяваше да изглежда хубав, или, да речем, просто строен, докато всички други изглеждаха прегърбени и недохранени. Фрейзър беше в Уормууд скрабс от три месеца и му оставаха само още девет. Но вече бе изкарал година в затвора Брикстън, който беше по-лошо място от това. Веднъж Фрейзър беше казал на Дънкан, че дори в Брикстън не било много по-лошо, отколкото в някогашното му обществено училище. От живота в Скрабс бяха пострадали само ръцете му, защото той беше в цеха за кошници и още не беше хванал цаката на работата. По пръстите му имаше мазоли колкото шилинги.
	Сега, като обърна глава, той забеляза погледа на Дънкан и се усмихна.
	— Няма ли да се присъединиш към нашата дискусия, Пиърс? — извика Фрейзър през масата. — Какво мислиш ти за всичко това?
	— Пиърс няма мнение за нищо — каза Хамънд, преди Дънкан да успее да отговори. — Той просто си държи главата наведена. Нали така, хуйчо?
	Дънкан се размърда неудобно.
	— Не виждам смисъла да говоря за разни неща през цялото време, ако това имаш предвид. Ние не можем да променим нищо. Защо тогава да се опитваме? Това е войната на някой друг, не нашата.
	Хамънд кимна:
	— Това е шибаната война на някой друг, ясно!
	— Така ли е наистина? — обърна се Фрейзър към Дънкан.
	— Така е — отговори той, — когато си тук, вътре. Така, както и всичко друго е на някой друг. Всичко, което има значение, искам да кажа. И хубавите неща, и лошите.
	— По дяволите — каза Гигс, прозявайки се. — Звучиш като някой стар затворник, синко. Звучиш като шибан доживотник!
	— С други думи — каза Фрейзър, — ти правиш точно това, което те искат. Имам предвид хора като Гарниш и Даниелс, както и Чърчил и всичко останали. Ти се отказваш от правото си да мислиш! Не те обвинявам, Пиърс. Трудно е, тук вътре, където нищо не те окуражава да правиш каквото и да било. Където дори не те оставят да слушаш новините! Като казах това… — Той се протегна по масата към един вестник, оставен там, „Дейли Експрес“. Но когато го разтвори, вестникът заприлича на една от онези коледни снежинки, които децата правят в училище — новините бяха изрязани от него и практически всичко, което беше останало, бяха семейните и спортните страници и карикатурите. Фрейзър отново го хвърли на масата. — Това ще направят те с ума ти, ако ги оставиш — каза той. — Не ги оставяй, Пиърс!
	Говореше разпалено, загледан с ясните си сини очи в лицето на Дънкан, който почувства, че се изчервява.
	— Лесно е за теб… — започна той.
	Но погледът на Фрейзър се премести някъде зад раменете на Дънкан и се промени. Беше видял г-н Мънди, който минаваше между масите, и вдигна ръка.
	— Господин Мънди, сър! — извика Фрейзър театрално. — Вие сте голяма работа!
	Г-н Мънди се приближи бавно. Видя Дънкан и му кимна. После погледна по-внимателно Фрейзър и каза със своя мек, приятен глас:
	— Какво има?
	— Няма нищо — отговори Фрейзър. — Просто си помислих, че можете да ни обясните защо затворническата система изглежда толкова решена да превърне затворниците в идиоти, когато вместо това би могла… о, не знам… да ги образова.
	Г-н Мънди се усмихна толерантно, но не се остави да бъде въвлечен в този спор.
	— Ето те теб, например — каза той и тръгна да се отдалечава. — Ти мърмориш, колкото си искаш. Във всеки случай, затворът позволява на човек да прави това.
	— Но не му позволява да мисли, сър! — продължи Фрейзър. — Не го оставя да чете вестниците или да слуша радиото. Какъв е смисълът на това?
	— Знаеш какъв е смисълът, синко. За вас няма смисъл да разбирате за нещата от света навън, в които не участвате. Това само ви размътва главата.
	— С други думи, дава ни собствен ум и мнения. И така ни прави по-трудни да ни управлявате.
	— Ако имаш оплакване, синко, обърни се към мистър Гарниш — поклати глава г-н Мънди. — Но ако беше прекарал тук толкова време, колкото аз съм прекарал…
	— Колко време сте прекарал тук, господин Мънди? — намеси се Хамънд. Той и Гигс слушаха разговора, както и другите мъже на масата. Г-н Мънди се поколеба. Хамънд продължи: — Господин Даниелс ни каза, сър, че сте тук от четирийсет години, или нещо такова.
	— Ами — отвърна г-н Мънди, като забави крачка, — тук съм от двайсет и седем години. А преди това бях в Паркхърст* още десет.
	[* Затвор със строг режим на остров Уайт. — Б.прев.]
	Хамънд подсвирна.
	— Господи! — каза Гигс. — Това е повече, отколкото получават затворниците, не е ли така? Как беше тук на времето? Какви бяха хората, господин Мънди?
	Те звучаха като момчета в училище, помисли си Дънкан, които се опитват да разсеят учителя, като го накарат да разказва за участието си в битката при Ипър*. А г-н Мънди беше твърде любезен, за да отмине нататък без отговор. Освен това той изглежда би разговарял с Хамънд с по-голяма готовност, отколкото с Фрейзър. Г-н Мънди се обърна и застана по-удобно, после скръсти ръце и се замисли.
	[* Град в Белгия, край който се състояли големи и продължителни сражения през Първата световна война. — Б.прев.]
	— Хората, бих казал — отговори той накрая, — бяха приблизително същите.
	— Приблизително същите? — повтори Хамънд. — Искате да кажете, че е имало типове като Уейнрайт, който мисли само за кльопачка, и Уотлинг и Фрейзър, дето досаждат до смърт на всички с политика, от трийсет и седем години? Проклет да съм! Учудвам се, че не сте се побъркали, господин Мънди. Учудвам се, че не сте откачили!
	— А какви бяха пазачите, сър? — запита Гигс възбудено. — Басирам се, че са били жестоки хора, нали?
	— Е — отвърна г-н Мънди безпристрастно, — има добри и лоши служители, по-сърдечни и по-сурови, където и да отидете. Но затворническите обичаи… — Той сбърчи нос. — Затворническите обичаи бяха ужасно сурови по онова време. Да, ужасно сурови. Вие, приятелчета, си мислите, че ви е трудно. Но сега положението е меко като агнешка вълна в сравнение с тогава. Познавах пазачи, които биха набили с камшик някого само защото ги е погледнал. Виждал съм да бият с камшик момчета — момчета на единайсет, дванайсет, тринайсет, направо да ти се скъса сърцето. Да, бяха ужасно жестоки времена… Но това е положението. Винаги съм казвал, че в затвора виждаш хората в най-лошата им светлина, както и в най-добрата. Познавал съм много джентълмени през времето си тук. Виждал съм хора, които пристигат разбойници и си тръгват светци, както и обратното. Съпровождал съм хора до бесилката и съм бил горд да им стисна ръката.
	— Това сигурно ги е ободрило безкрайно, сър! — каза високо Фрейзър.
	Дънкан видя как г-н Мънди се изчерви, сякаш го бяха заловили в нещо нередно. Хамънд се обади бързо:
	— Кой беше най-жестокият човек, който е бил затворен тук, сър? Кой беше най-големият разбойник?
	Но г-н Мънди не се остави отново да го въвлекат в разговор. Той отпусна скръстените си ръце и се изправи.
	— Добре — каза той и тръгна нататък. — Вие, хора, трябва сега да доядете вечерите си. Хайде.
	Той отново започна обиколката си на трапезарията, като вървеше бавно и леко накуцваше заради болките си в хълбока.
	Гигс и Хамънд засумтяха от смях.
	— Той е скапан мек сгуртак! — каза Хамънд, когато г-н Мънди вече не можеше да го чуе. — Скапан сладур, нали? Но аз ще ви кажа нещо. Той трябва да се е побъркал, за да стои в затвора… колко време каза? Трийсет и седем години? На мен трийсет и седем дена ми бяха предостатъчни на това гадно място. Трийсет и седем минути. Трийсет и седем секунди…
	— Гледай! — обади се Гигс. — Виж го как върви! Защо ходи така? Върви като тъп стар гъсок. Представи си, че някой тип тръгне да прескача стената, докато г-н Мънди е там! Представи си как само ще тръгне да го гони!
	— Остави го на мира, а? — каза внезапно Дънкан.
	— Какво ти става? — погледна го Хамънд учуден. — Просто се смеем малко. Господи, ако не можеш и да се посмееш на това място…
	— Просто го оставете на мира.
	— Добре, извини ни — изкриви лице в гримаса Гигс. — Забравихме, че двамата с него сте толкова близки.
	— Не сме никакви — каза Дънкан. — Просто…
	— Да, зарежете това, става ли? — обади се един друг човек, онзи с присвояването. Той се опитваше да чете нарязания „Дейли експрес“, но когато го тръсна, част от него падна на земята. — Това тук е като проклетата зоологическа градина по време на хранене.
	Гигс бутна назад стола си и се изправи.
	— Хайде, приятел — каза той на Хамънд. — Тази маса смърди така или иначе.
	Те си взеха чиниите и се отдалечиха. След момент онзи с присвояването и още един мъж също станаха. Мъжете до Дънкан в другия край на масата седнаха по-близо един до друг. Единият от тях имаше домино, направено от дървени изрезки, и двамата започнаха да нареждат фигурите за игра.
	Фрейзър отново се протегна на стола си и каза:
	— Още една вечеря в Уормууд скрабс, корпус „Д“. — Той погледна към Дънкан: — Никога не съм мислил, че ще нападнеш така Хамънд и Гигс, Пиърс. И всичко това заради господин Мънди! Той ще бъде много трогнат.
	Дънкан се беше разтреперил леко, понеже мразеше кавгите и сблъсъците. Винаги ги беше мразил.
	— Хамънд и Гигс ми действат на нервите — отвърна той. — Господин Мънди си е много добре. Той е по-добър от мистър Гарниш и другите, всеки ще ти каже това.
	Но Фрейзър сбърчи устни и каза:
	— Аз предпочитам Гарниш пред Мънди. Искам да кажа, предпочитам един откровен садист пред лицемер. Всички тези проклети глупости за ръкуването с осъдените на смърт.
	— Той просто си върши работата, като всеки друг.
	— Като платените от държавата насилници и убийци навсякъде!
	— Господин Мънди не е такъв — отвърна упорито Дънкан.
	— Той със сигурност има някои много странни идеи за християнството — каза Уотлинг на Фрейзър, макар че гледаше Дънкан. — Чувал ли си го някога да говори за това?
	— Мисля, че да — отговори Фрейзър. — Той е от поклонниците на Мери Бейкър Еди, нали?
	— Веднъж ми каза нещо, когато бях в лечебницата с едни много болезнени циреи. Той каза, че циреите са _проява_ — това бяха точните му думи, — _са проява на моята вяра в болката_. Каза: „Ти вярваш в Бог, нали? Тогава знаеш, че Господ е съвършен и е направил съвършен свят. В такъв случай как може да имаш циреи?“ После вика: _„Това, което докторите наричат «циреи», е просто твоята погрешна вяра! Направи вярата си истинска и циреите ти ще изчезнат!“_
	Фрейзър се засмя гръмко.
	— Каква поезия! — извика той. — И каква утеха, да речем за някой, на който бомбата току-що му е откъснала крака, или в корема му е забит щик!
	— Ти си толкова лош, колкото и Хамънд — намръщи се Дънкан. — Просто защото не си съгласен с това.
	— А с какво да съм съгласен? — каза Фрейзър. — Не можеш да си съгласен или несъгласен с глупости. А това са глупости, с пълна сигурност. Едно от онези неща, измислени, за да успокоят изгладнелите за секс възрастни жени. — Той изсумтя. — Като ЖДС*.
	[* WVS — Женска доброволна служба, създадена през 1938 г., която участвала в противовъздушната отбрана през Втората световна война, а в мирно време помагала на населението при стихийни бедствия. — Б.прев.]
	— Е, не знам за това — каза резервирано Уотлинг.
	— Във всеки случай той не е толкова различен от теб — каза Дънкан.
	— Какво имаш предвид? — продължаваше да се усмихва Фрейзър.
	— Това, което каза и Уотлинг. И двамата мислите, че светът може да бъде съвършен, не е ли така? Но той поне прави нещо за тази цел, като се стреми да пропъди злото с волята си. Вместо само… вместо само да седи тук, имам предвид.
	Усмивката на Фрейзър угасна. Той погледна Дънкан, после встрани. Настъпи неловко кратко мълчание. После Уотлинг отново подхвана:
	— Нека те питам това, Фрейзър — каза той с вид на човек, който продължава разговор, в който Дънкан нямаше място. — Ако на твоя съдебен процес ти бяха казали…
	Фрейзър скръсти ръце, слушайки, и постепенно започна да се усмихва отново — доброто му настроение явно напълно се възстанови.
	Дънкан почака, после се обърна. Мъжете от другата му страна тъкмо бяха свършили една игра. Двама от тях леко ръкопляскаха.
	— Добре изиграно — каза любезно единият. Той и съседът му подадоха на другия малките купчинки тютюн, които използваха като залози. После тримата започнаха да обръщат фигурките на доминото и да ги размесват за нова игра. — Искаш ли да играеш? — попитаха те, като видяха, че Дънкан седи изолиран. Но той поклати отрицателно глава. Струваше му се, че беше обидил Фрейзър, и съжаляваше. Смяташе да изчака още една минута, за да види дали Фрейзър няма да се откаже от спора с Уотлинг и да се обърне към него…
	Но Фрейзър не се обърна, а и скоро вонята на запушения канал стана непоносима. Дънкан сложи ножа и вилицата си един до друг.
	— Ще се видим по-късно — каза той на играчите на домино.
	— Да, до после, Пиърс. Недей…
	Но думите им бяха прекъснати от нечий вик:
	— Ю-хууу! Мис Трагедия! Ю-хууу!
	Това беше Леля Ви и двама от приятелите й — момчета, с няколко години по-големи от Дънкан, наречени Моника и Стела. Те ситняха по трапезарията между масите, пушеха и махаха с ръце. Сигурно бяха забелязали Дънкан, когато се изправи. Сега отново извикаха:
	— Ю-хууу! Какво има, мис Трагедия? Не ни ли харесваш?
	Дънкан бутна стола си под масата. Той забеляза, че Фрейзър вдигна поглед, като че ли раздразнено. Уотлинг отново беше свил строго устни, лицето му придоби укорително изражение. Леля Ви, Моника и Стела заситниха насам. Дънкан взе чинията си и се отдалечи с нея в момента, в който те стигнаха до масата му.
	— Тя побягна, гледай! — чу той Моника да казва зад гърба му. — За къде се е забързала? Мислиш ли, че тя има съпруг, там някъде в малиновите храсти?
	— Не и тя, скъпи мои — каза Леля Ви, като изпуфка дима от ръчно свитата си цигара. — Не и докато още е в черно за последния. Вижте я, тя седи като фигура на Търпението върху надгробен паметник и буквално се хили на Скръбта*! Нали знаете историята й? Не сте ли я виждали как шие пощальонски чанти? Шев по шев, с малката си бяла ръка. А нощем, скъпи мои, тя се промъква там и разпаря всички шевове, кълна се.
	[* Това е скрит цитат от „Дванадесета нощ“ на Уилям Шекспир, реплика на Виола от 4-та сцена на II действие. — Б.прев.]
	Те се отдалечиха и гласовете им заглъхнаха. Но Дънкан почувства, че се изчерви от думите им, и то ужасно, като виновен човек, от шията до челото. А което беше по-лошо, той погледна назад към масата си и видя лицето на Фрейзър, чието изражение беше толкова неприятно, със смесица от неловкост, гняв и отвращение, че на Дънкан почти му прилоша.
	Той изсипа неизядената храна, а след това изплакна чинията, ножа и вилицата си във ваната със студена вода без сапун, която им беше дадена за миене на съдовете. После отиде през трапезарията до стълбището и започна да се изкачва по него колкото се може по-бързо.
	Почти веднага се задъха. Всички те се задъхваха и от най-малкото физическо усилие. На третия етаж трябваше да спре, за да си поеме дъх. А когато стигна до своята площадка, Дънкан се облегна на перилото пред килията си и изчака сърцебиенето му да се успокои. Той улови ръце една в друга, облегна се на лакти и се загледа надолу към залата.
	Глъчката от спорещите гласове, от виковете и смеха се чуваше по-слабо тук, а гледката беше по свой начин силно впечатляваща. Защото залата беше дълга колкото малка градска улица, с покрив от затъмнено стъкло. Над нея, на равнището на втория етаж беше опъната мрежа и Дънкан виждаше хората през маранята на цигарения дим, жиците и болезнената изкуствена светлина. Това беше като да гледаш някакви създания в пещера или под водата. Те изглеждаха като странни бледни същества, които никога не виждаха дневна светлина. Това, което най-много се набиваше на очи от тази височина — помисли си той, — беше сивотата на всичко: бетонния под, убитата боя на стените, безформените пепеляви униформи с тяхната единствена червена звезда, мушамените покривки на масите с цвят на повръщано… Само Фрейзър, отново му се стори, изпъкваше като единствен ярък обект — защото неговата подстригана коса беше руса, докато тази на повечето други мъже беше черна или тъмнокестенява, а и той се движеше оживено, за разлика от другите, които седяха отпуснато. А когато се засмееше — както сега, — гласът му отекваше гръмко и достигаше чак дотук.
	Той продължаваше да говори с Уотлинг. Слушаше съсредоточено нещо, което последният казваше, и от време на време кимаше с глава. Дънкан знаеше, че Фрейзър не харесва много Уотлинг. Но истината беше, че той би обсъждал нещо с всекиго часове наред просто заради самия разговор — ако Фрейзър те гледаше или ти говореше въодушевено, това още не значеше нищо. Той беше въодушевен за всичко.
	— Това момче, Фрейзър, не би трябвало да е тук — беше казал веднъж г-н Мънди на Дънкан насаме. — Идвайки от такова семейство, при всички преимущества, които е имал!
	Той смяташе присъствието на Фрейзър тук за нещо като обида към другите мъже. Казваше, че той играе на затворник. И не харесваше факта, че Дънкан беше в една килия с него. Смяташе, че Фрейзър ще му внуши разни странни идеи. Ако можеше да намери начин за това, г-н Мънди щеше да даде на Дънкан самостоятелна килия.
	Може би г-н Мънди беше прав, помисли си Дънкан, като погледна отново гладко сресаната руса коса на Фрейзър. Може би той само играеше на затворник — подобно на принц, който се е преоблякъл като просяк. Но пък каква беше разликата тук между това да играеш на нещо и да го правиш наистина? Това беше като да играеш, че те подлагат на изтезания или че те убиват! Беше като да отидеш в армията и да кажеш, че го правиш просто за забавление — войниците, които стрелят по теб от другата страна, няма да знаят, че ти само се преструваш.
	Фрейзър отново се опъна на стола си, като повдигна ръце на тила си и протегна дългите си крака. Той продължаваше да е с гръб към Дънкан, който изведнъж усети, че желае Фрейзър да се обърне и да погледне нагоре. Той се взираше в тила му и се опитваше да му внуши да се обърне. Дънкан съсредоточи целия си ум върху това и изпрати надолу думите като един вид лъч: „Погледни, Фрейзър!“, помисли си той. „Погледни, Робърт Фрейзър!“ Той използва дори затворническия му номер. „Погледни, Фрейзър, номер 1755! 1755 Робърт Фрейзър, погледни към мен!“
	Но Фрейзър не погледна. Той продължаваше да говори с Уотлинг и да се смее. Накрая Дънкан се отказа. Той примига и разтърка очи. А когато отново ги отвори, срещна погледа на г-н Мънди, който сигурно беше забелязал, че се е облегнал тук, и го беше наблюдавал. Той кимна на Дънкан и после отново тръгна бавно между масите. Дънкан се обърна, влезе в килията и си легна изтощен.


	— Закъсня — каза Бети, приятелката на Вив, когато тя изтича надолу по стълбите до гардеробната в министерството.
	— Знам — отвърна Вив задъхана. — Гибсън забеляза ли?
	— Вътре е с мистър Арчър. Изпратиха ме чак долу до сутерена за тези. — Бети повдигна едни папки. — Ако побързаш, всичко ще е наред. Къде беше, впрочем?
	— Никъде — поклати глава Вив и се усмихна.
	Тя продължи да тича, като пътьом свали ръкавиците и шапката си. Когато стигна до гардеробчето си, дръпна рязко вратата му и натъпка палтото си вътре. Мис Гибсън им позволяваше да държат дамските си чанти на бюрата, така че нея я взе. Но преди да затвори вратата на гардеробчето, тя бързо отвори чантата си и погледна вътре, за да е сигурна, че има всичко, което можеше да й потрябва — дамска превръзка и кутия аспирин, защото цикълът й наближаваше и гърдите и стомахът я боляха. Искаше й се да отиде в тоалетната и да си сложи превръзката още сега, но нямаше време. Поне взе един аспирин, когато тръгна обратно по стълбите, сдъвка го без вода и го глътна, като направи гримаса от горчивия му тебеширен вкус.
	В обедната си почивка се беше върнала чак до общежитието. Беше отишла там да провери пощата си. Защото знаеше, че ще има картичка за нея от Реджи — той винаги й пращаше няколко реда след техните съботи. Това беше единственият начин, по който й казваше, че е добре. Този път картичката имаше една глупава илюстрация — войник и хубаво момиче по време на противовъздушно затъмнение, войникът намигаше, а надписът отдолу гласеше: „Поддържай тъмнината“. До това Реджи беше написал „Щастливи гаджета!“ А на гърба под едно „Б. М.“, което значеше „блестящо момиче“, бе написал: „Търсех брюнетка, но намирах само блондинки. Ще ми се аз да бях на негово място, а ти да беше момичето! Ххх“. Сега картичката беше в чантата й, до кутията с аспирин.
	Беше два и петнайсет, а нейната стая се намираше на седмия етаж. Тя можеше да вземе асансьора, но асансьорите бяха бавни и преди й се беше случвало да ги чака дълго. Затова тръгна по стълбите. Движеше се бързо и равномерно като бегач на далечни разстояния, сгънала ръце под гърдите си. Стъпваше на пръсти, защото стълбите бяха твърди, мраморни и токчетата се чуваха силно по тях. Размина се с един мъж, който се засмя и каза:
	— Гледай ти! За какво е цялото това бързане? Да не би да знаете нещо, което ние не знаем?
	Това я накара да забави леко ход, докато мъжът се отдалечи, след това отново ускори крачка. Чак на площадката на седмия етаж тя тръгна бавно, за да си поеме дъх, да изтрие лице с кърпичката си и да приглади косата си.
	Сега до ушите й достигна някакъв силен шум — _пук, пук, пук_, — който приличаше на избухването на миниатюрни снаряди. Тя мина бързо по коридора, отвори една врата и звукът стана почти оглушителен — помещението беше пълно с бюра, на всяко от които някое момиче печаташе нещо. Някои носеха слушалки, за да си предпазват ушите. Повечето печатаха от стенограми. Тя удряха клавишите силно, защото на машините им имаше не по един, а по два или три и понякога четири листа хартия, с индиго помежду им. Помещението беше голямо, но задушно. Прозорците бяха уплътнени против проникването на отровен газ още преди години, а върху стъклата им беше залепена кафява опаковъчна хартия в случай на взрив.
	Миризмата беше главозамайваща — миризма на пудра, фризьорски препарат за къдрене, индиго, цигарен дим и пот. На стените висяха постери от различни кампании на министерството — плакати с Картофа Пит и други жизнерадостни кореноплодни, които те умоляваха да ги свариш и да ги изядеш, както и девизи, приличащи на стари религиозни възвания:
C>
	СЕЙ ОЩЕ СЕГА!
	ПРОЛЕТТА и ЛЯТОТО ще дойдат както обикновено — ДОРИ във ВРЕМЕ НА ВОЙНА.
C$
	В края на помещението имаше една маса, отделена от останалите. Столът зад нея беше празен. Но минута, след като Вив беше седнала, бе махнала калъфа на пишещата си машина и бе започнала да работи, вратата към офиса на г-н Арчър се отвори и мис Гибсън надникна вътре. Тя плъзна поглед по помещението и като видя, че всички момичета са тук и печатат, отново се скри.
	В момента, в който вратата се затвори, Вив почувства, че нещо малко и леко я удари по рамото и отскочи към пода. Бети я беше замерила с един кламер от бюрото си на три метра разстояние.
	— Ти водиш очарователен живот, Пиърс — каза тя, като подчертаваше с уста произношението на думите, за да може Вив да я разбере.
	Вив й се изплези и се върна към работата си.
	Тя печаташе една таблица, списък на различни храни и техните стойности в калории — пипкава работа, защото първо трябваше да напечаташ вертикалните колони, с правилното разстояние помежду им, а после трябваше да извадиш листовете и да ги сложиш хоризонтално, за да напечаташ редовете. И разбира се, трябваше да направиш това, без да оставиш листовете да се приплъзнат един спрямо друг, иначе най-горният щеше да изглежда добре, но копията отдолу щяха да са погрешни.
	С такова усилие да направиш нещата както трябва, и при този шум и задух човек би могъл, помисли си Вив, със същия успех да работи и във фабрика, която произвежда прецизни части за самолети. Но във фабриката сигурно щеше да печелиш повече. Хората обаче намираха за очарователно, когато им кажеш, че си машинописка в министерството. И много от момичетата бяха от висшата класа — те имаха имена като Нанси, Минти, Фелисити, Дафни, Фей. Вив нямаше много общо с никоя от тях. Дори Бети, която дъвчеше дъвка и обичаше да говори като остроумничеща нюйоркска сервитьорка от някой филм, беше завършила девически пансион и беше пълна с пари.
	Вив, обратно, беше дошла на тази работа, след като бе завършила секретарски курс в един колеж в Балъм. Инструкторката й там беше чудесна жена и я бе окуражила да кандидатства.
	— В наше време няма причина — беше й казала тя — момиче с произход като твоя да не може да се справи толкова добре, колкото и момиче от по-добро семейство.
	Тя просто беше посъветвала Вив да вземе уроци по добра дикция. След това за половин час всяка седмица в продължение на три месеца Вив стоеше изчервена пред една възрастна актриса в приземната й стая в Кенсингтън и рецитираше поезия. Още си спомняше цели куплети от Уолтър де ла Меър*.
	[* Английски поет и писател, 1873–1956. — Б.прев.]
P>
	Пътникът попита „Има ли тук някой?“
	и почука по вратата, осветената от луната.
	Но се чуваше как само конят му тревата хрупа
	От покритата с папрат земя сред гората*.
	[* Началото на стихотворението The Listeners на Уолтър де ла Меър. — Б.прев.]
P$
	В деня на интервюто й за работа видът на момичетата от добри семейства в чакалнята на министерството, както и начинът, по който те звучаха, напълно я ужасиха. Едно от момичетата беше казало безгрижно:
	— О, това ще бъде шега работа, момичета! Те просто искат да се убедят, че косата ни не е боядисана и че не използваме думи като „тате“ и „клозет“ и други подобни ужасии.
	Интервюто обаче мина много добре. Но Вив не можеше да чуе думата „клозет“ дори сега, след толкова време, без да си спомни този момент и това момиче.
	Когато започнаха неприятностите с Дънкан, тя не ги сподели с никого. Никой, дори Бети, не знаеше, че тя изобщо има брат. В началото на войната момичетата от общежитието от време на време я питаха — по директния, безгрижен начин, по който хората задават подобни въпроси:
	— Нямаш ли брат, Вив? Късметлийка! Братята са нещо ужасно, аз не мога да търпя моя.
	Сега обаче никой вече не питаше за братя, приятели или съпрузи — просто за всеки случай.
	Тя довърши таблицата, която печаташе, и започна друга. Момичето на бюрото пред нея — на име Милисънт — се облегна на стола си и разтърси глава. Един косъм долетя до листа хартия на печатната машина на Вив — дълъг, кафяв и много сух от многократното къдрене, но с топчица мас, голяма колкото върха на карфица, в корена. Вив го духна на пода. Тя беше открила, че ако се загледаш внимателно в пода по това време на деня, ще видиш, че той е покрит с такива косми. Понякога си мислеше какво ли грамадно количество оплетена коса свършва в метлите на чистачките, след като те изметат зданието. Сега тази мисъл, заедно с миризмите и общата задушност на помещението, я потисна още повече. Тя си даде сметка колко й беше писнало да живее с жени! Гадеше й се до смърт от близостта на толкова много момичета! Пудра! Парфюми! Следи от червило по краищата на чашите и на моливите! Обръснати подмишници и крака! Флакони от верамон* и кутийки от аспирин!
	[* Обезболяващо лекарство, комбинация от веронал и пирамидон. — Б.прев.]
	Това й напомни за аспирина в чантата й. А оттам умът й се прехвърли върху картичката на Реджи. Тя си представи как той я пише и после я изпраща. Видя лицето му, чу гласа му, почувства докосването на ръката му — и той започна ужасно да й липсва. Тя започна да брои наум всичките невзрачни хотелски стаи, в които бяха правили любов. Спомни си за всичките тези пъти, в които Реджи трябваше да я остави, за да отиде у тъща си или при жена си. Той винаги казваше: „Иска ми се да си отивах вкъщи при теб.“ Беше искрен, тя знаеше това. Кой знае какво си мислеше жена му. Вив не искаше да се пита за това. Тя не беше от типа жени, които биха го разпитвали за семейството му, никога не любопитстваше и не копаеше в тази тема. Беше виждала снимка на жена му и малкия му син, но това бе преди години. Кой знае дали не се беше разминавала с тях на улицата! Би могла да ги срещне в някой автобус, в метрото, дори да разговаря с тях, без да разбере. „Какви чудесни, хубави деца! — Така ли мислите? Одрали са кожата на баща си. Нека ви покажа снимка…“
	„Мляко, яйца, сирене, мръсник“, беше напечатала тя. Бързо погледна листа, после го извади и започна отново. Докато слагаше новите листове, тя се запита какво ли прави Реджи в този момент. Дали мисли за нея? Вив се опита да го достигне с ума си. „Скъпи мой“, извика го тя в мислите си. Никога не го наричаше така в негово присъствие. „Скъпи мой, скъпи мой…“ Тя затисна хартията и отново започна да печата. Но Вив печаташе свободно по десетопръстната система и едно от предимствата — или недостатъците — на това умение беше, че докато пръстите ти летят по клавишите, мислите ти се реят в друга посока. Ако имаше нещо в ума ти, то сякаш улавяше ритъма на пишещата машина и тръгваше като влак… Сега тя си мислеше за Реджи. Спомни си усещането, което изпитваше, когато го държеше в обятията си. Спомни си как ръцете му се плъзгат по бедрата й. Усещаше този спомен в пръстите си, в гърдите си, в устните си и между краката си… Беше ужасно да си мислиш толкова живо такива неща с всички тези момичета от висшата класа наоколо и при постоянното _трак-трак-трак_ на толкова много пишещи машини. Но… Тя огледа помещението. Не бяха ли някои от тези момичета влюбени? Наистина влюбени, както беше тя в Реджи. Сигурно някога някой беше целувал дори мис Гибсън. Някой мъж сигурно я е желал. Някой мъж може би е лежал с нея на пода на спалнята, свалил е гащите й, влязъл е в нея и е тласкал, и тласкал…
	Внезапно вратата на офиса на г-н Арчър се отвори и отново се появи самата мис Гибсън. Вив се изчерви и наведе глава. „Свинско, бекон, говеждо, агнешко, пилешко“, напечата тя. „Херинга, сардина, сьомга, скариди.“
	Но мис Гибсън беше забелязала погледа й и я извика.
	— Мис Пиърс — каза тя, държейки в ръка един циклостилен лист, — изглежда по някаква причина вие имате свободно време. Занесете това долу до печатницата и ги накарайте да напечатат двеста копия. Колкото се може по-бързо, моля.
	— Да, мис Гибсън — отговори Вив, взе циклостилния лист и излезе.
	Печатницата беше два етажа по-долу в края на друг мраморен коридор. Вив говори с момичето, което отговаряше за нея — момиче с простовато лице и очила, което всички недолюбваха. Докато въртеше ръчката на една машина, тя погледна циклостила на мис Гибсън и каза с голямо презрение:
	— Двеста? Правя разпечатка от хиляда копия за мистър Брайтман. Проблемът с всички вас е, че изглежда смятате, че човек може да щракне с пръсти и готово, копията са напечатани. Ще трябва да си ги извъртиш сама, страхувам се. Работила ли си някога на такава машина? Последното момиче, което беше тук, така оплеска нещата, че барабанът беше неизползваем с дни.
	Веднъж бяха показвали на Вив как да се слага циклостилът, но това беше преди месеци. Тя започна да се пипка с гнездото на машината, а другото момиче, като продължаваше да върти своята машина, от време на време поглеждаше и викаше унищожително:
	— _Не така!_ Така, виж! _Така!_
	Накрая циклостилът, хартията и мастилото бяха нагласени както трябва. Всичко, което оставаше на Вив да направи, беше да застане до машината и да завърти ръчката, двеста пъти… От това движение почувства болка в крехките си гърди. Усети, че се изпотява. А за да направи нещата още по-лоши, един мъж от друг отдел влезе, застана там и започна да я гледа, усмихвайки се.
	— Винаги ми е харесвало да гледам как момичетата правят това — каза той, когато тя свърши. — Изглеждате като работнички в мандра, които избиват масло.
	Той трябваше да направи само няколко копия и свърши, докато Вив преброи копията си и ги изчака да изсъхнат, така че й държа вратата, когато тя излезе. Направи го доста неловко, защото вървеше с бастун — Вив знаеше, че е бил пилот в началото на войната и е бил осакатен при някаква катастрофа. Той беше млад и светлокос — от този вид мъже, за които момичетата казват „Той има чудесни очи“ или „Има чудесна коса“ не защото очите или косата му са особено красиви, а защото останалата част от лицето му изобщо не е красива, а ти все пак искаш да кажеш нещо хубаво за него. Тръгнаха заедно по коридора и тя се почувства длъжна да върви с неговата скорост.
	— Вие сте едно от момичетата на мис Гибсън, нали? — каза той. — На най-горния етаж. Така си и мислех. Забелязвал съм ви тук и преди.
	Те стигнаха до стълбището. Ръката на Вив я болеше от въртенето на машината, а освен това изпитваше някакво смущаващо усещане за влага между краката. Помисли си, че навярно е пот, но би могло да е и нещо по-лошо. Ако мъжът не беше с нея, щеше да изтича надолу до тоалетната. Но не искаше той да я види как се втурва натам. Мъжът се изкачваше нагоре стъпало по стъпало, като се подкрепяше, държейки се за перилото. Може би и той малко пресилваше нещата, за да остане още няколко минути с нея…
	— Това там сигурно е вашата стая — каза той, когато стигнаха догоре. — Разбирам по тракането. — Той премести бастуна от дясната в лявата си ръка, за да може да се ръкува с нея. — Е, довиждане, мис…
	— Мис Пиърс — каза Вив.
	— Довиждане, мис Пиърс. Може би някой път ще ви видя отново да биете мляко. Или пък… Е, ако искате вместо това да изпиете нещо по-силно…
	Вив отвърна, че ще си помисли за това, понеже не искаше той да сметне, че няма да го направи — от съчувствие заради крака му. Тя би могла дори да го остави да я изведе на среща. Би могла да го остави да я целуне. Какво лошо има в това? То не би значило нищо. Би било просто едно от многото незначителни неща. Съвсем различно от това с Реджи.
	Вив даде листовете на мис Гибсън, но на връщане към мястото си се разколеба, още мислейки за тоалетната. Спомни си за едно момиче, което преди няколко седмици беше видяно из цялата сграда с кръв по полата. Така че си взе чантата, върна се при мис Гибсън и попита дали може да излезе за малко.
	Мис Гибсън погледна часовника и се намръщи.
	— О, добре. Но именно затова момичетата имат обедна почивка, не забравяйте.
	Този път, за да не се друса по стълбите, Вив взе асансьора. След това почти изтича в гардеробната, влезе в една от кабинките в тоалетната, вдигна си полата, свали си гащите, взе няколко листа хартия от поставката и ги притисна между краката си.
	Но когато отдръпна хартията, тя беше съвсем бяла. Помисли си, че може би, ако се изпикае, това ще изкара кръвта. Но не стана така.
	— По дяволите — каза тя на глас. Защото циклите й бяха достатъчно дразнещи, когато дойдеха, но очакването им беше едва ли не по-лошо. Тя взе дамската превръзка и си я сложи, просто за всеки случай. Погледна в чантата си, видя картичката на Реджи и почти се изкуши да я извади и да я прочете отново…
	До картичката беше малкият й джобен бележник — тъничък син бележник от министерството, с молив на гърба. Когато го видя, тя се замисли. Опита се да си спомни датата. Колко време беше минало от последния й цикъл? Изведнъж й се стори, че е минала едва ли не цяла вечност.
	Тя извади бележника и го отвори. Страниците изглеждаха загадъчно, като изписани от шпионин, защото в тях имаше всякакви тайни кодове — един знак за дните, в които беше посещавала Дънкан, друг за съботите й с Реджи и дискретна малка звездичка на всеки двайсет и осем или двайсет и девет дена. Сега тя започна да брои дните от последната звездичка, стигна до двайсет и девет и продължи нататък — трийсет, трийсет и един, трийсет и два, трийсет и три.
	Не можеше да повярва на очите си. Върна се и отново преброи дните. Никога преди не й беше закъснявало толкова. Всъщност никога не й беше закъснявало изобщо. Винаги се шегуваше с другите момичета, че е като часовник, като календар. „Това е заради нападенията“, каза си тя. Сигурно това беше причината — нападенията объркаха всички и всичко. В това имаше смисъл. Тя беше много уморена, сигурно тялото й се бе изтощило.
	Вив дръпна още хартия от поставката и отново я постави между краката си. И когато хартията отново остана бяла, тя дори се изправи на крака и подскочи леко няколко пъти, опитвайки се да изтласка кръвта навън. Но от скоковете я заболяха гърдите — болката беше много силна, почти пронизваща и когато сложи ръка на тях, Вив почувства колко подути бяха те, колко опънати и пълни.
	Отново взе бележника и го разгледа за трети път. Може би беше направила някаква грешка с последната дата.
	Но тя знаеше, че няма грешка. Помисли си: „Не може да съм. Не може!“ А ако беше… Умът й препускаше като бесен. Защото ако беше, това трябва да се бе случило не последния път с Реджи, а предишния. А това беше вече месец по-рано…
	Не, помисли си тя. Не можеше да повярва в това. Каза си: „Ще се оправиш“. После изпъна дрехите си с треперещи ръце. „Всяко момиче си пати, но не и ти. Реджи е много внимателен и ти си добре. Няма ти нищо. Не може да си!“


	— Ето я най-сетне — каза Бинки, когато Кей се качи на лодката на Мики и отвори вратите на каютата. — Кей! Помислихме си, че няма да дойдеш.
	Лодката се залюля.
	— Здравей, Бинк. Здравей, Мики. Извинявайте, че закъснях.
	— Няма значение. Идваш точно навреме за едно питие. Правим джин с лимонов сок и захар.
	— Охо, джин с лимонов сок! — каза Кей и остави чантата си. Погледна часовника си. Беше само пет и петнайсет.
	— О, майната му! — каза Бинки, която видя нейното изражение. — Не знам как е твоят черен дроб, но моят още е на мирновременен режим.
	Кей си свали кепето. Също като Мики и Бинки тя беше облечена в униформа, готова за работа. В каютата имаше печка и съскаща газена лампа и беше много топло, тъй че Кей се отпусна на стола срещу Бинки, разкопча сакото и разхлаби вратовръзката си.
	През това време Мики носеше чаши, лъжици и сифон с газирана вода. Тя ги сложи на една обърната бирена щайга между Бинки и Кей, после донесе джина и отвори лимоновия сок. Джинът беше от някакъв евтин, безименен вид, но вместо някое ободряващо питие, тя имаше истински лимонов сок — в кафява аптекарска бутилка с бяла запушалка на винт. Бинки го била купила от аптеката като хранителна добавка.
	Мики разбърка съставките и им подаде чашите, като запази една за себе си. Те ги надигнаха, опитаха питието и присвиха очи.
	— Прилича на киселината от някоя батерия! — каза Кей.
	— Това няма значение, скъпо момиче — отвърна Бинки. — Мисли си, че е витамин C.
	Тя раздаде цигари. Бинки обичаше силния турски тютюн, който се намираше трудно. Тя държеше цигарите в една декоративна златна табакера, но ги беше разрязала на две, за да трае пакета по-дълго. Самата Бинки пушеше с потъмняло цигаре от слонова кост, но Мики и Кей, които взеха по една половинка, трябваше да я защипят между палеца и показалеца си и да се наведат много близо до запалката.
	— Чувствам се като баща си — каза Мики, като изпафка дима и се отдръпна назад. Баща й беше букмейкър в къща за залагания.
	— Изглеждаш като гангстер — каза Кей. — И като заговорих за това… — Сърцето й трепна от възбуда. — Не иска ли някоя от вас да знае защо закъснях?
	— Господи, напълно забравих — отвърна Мики, като свали цигарата си. — Ти ходи при онези черноборсаджийски приятели на Коул! Нали не са те арестували?
	— Не говориш за онези проклети момчета от черния пазар, нали? — каза Бинки, като извади цигарето от устата си. — О, Кей, как си могла?
	— Знам — отвърна Кей и вдигна ръце. — Знам. _Знам._ Това е абсолютно отвратително. Но аз вземам уиски от тях от месеци.
	— Уискито не се брои. Уискито е на практика лекарство в работа като нашата. Нещо друго?
	— Но Бинк, това е за Хелън. Тя има рожден ден в края на месеца. Поглеждала ли си скоро в магазините? По-зле е от всякога. Исках да й взема… не знам, нещо хубаво. Малко романтика. Тази проклета война е изхвърлила всякаква романтика от живота на жени като нея. За нас всичко е наред, ние можем просто да си подскачаме в мръсотията и това дори ни харесва…
	— Но крадени стоки, Кей! Крадени стоки!
	— Коул казва, че застрахователите покриват всичко това. И във всеки случай повечето от тези неща са от преди войната — изоставени, стоят си така неизползвани. Това не е точно грабеж. За бога, никога не бих докоснала нещо ограбено.
	— Радвам се да го чуя! Но едва ли можеш да очакваш да одобрявам такива постъпки. И ако в щаба разберат…
	— И аз не ги одобрявам — каза Кей. — Знаеш, че е така. Просто… — Тя се смути. — Е, омръзна ми да гледам как лицето на Хелън става все по-уморено и изхабено. Ако бях неин съпруг, щях да съм някъде на фронта. Нямаше да мога да направя нищо за това. Но истината е, че аз съм тук…
	— Запази си сладките приказки за военния съд — каза Бинки, като вдигна ръка. — Господ ми е свидетел, че той ще бъде и мой съд, ако се разбере, че съм участвала в нещо такова.
	— Все още не си участвала в нищо! — каза Мики нетърпеливо. — Какво взе, Кей? За какво става дума?
	Кей първо им описа мястото, на което е ходила — стая в сутерена на разрушен магазин в Бетнал Грийн.
	— Бяха много учтиви — каза тя, — след като разбраха, че съм приятелка на Коул, а не някоя детективка от полицията. О! Ако можехте само да видите какви неща имат там! Кашони с цигари! Сапуни! Ножчета за бръснене! _Кафе!_
	— Кафе!
	— И дълги чорапи. Много се изкуших от дългите чорапи, трябва да призная. Но нали разбирате, имах наум нощница. Нощницата на Хелън направо се разпада! Къса ми се сърцето, като я гледам. Те започнаха да ровят из нещата си — памучни покривки за легло, фланелени пижами… И тогава видях това.
	Тя беше вдигнала чантата си и сега я отвори и извади плоска правоъгълна кутия. Кутията беше розова, завързана с копринена фльонга.
	— Гледайте — каза тя, когато Мики и Бинки се наведоха да видят. — Прилича на нещо, което някой приятел от американски филм носи под мишница, когато отива да се срещне с някоя хористка зад сцената.
	Тя сложи кутията на коленете си, спря за момент, за да разпали нетърпението им, и след това внимателно повдигна капака. Видяха се няколко пласта станиол. Тя ги махна и разкри атлазена пижама, горнище и долнище, с перлен цвят.
	— Охо! — възкликна Мики.
	— Охо, я! — каза Кей. Тя повдигна горнището и го тръсна. То падаше тежко в ръцете й, като дългата коса на момиче. И въпреки че беше студено от престоя си в кутията, тя усети, че горнището се стопли под ръцете й, още докато го държеше. Нещо в него — гладкостта му, блясъкът му — я беше накарало да си помисли за Хелън. Сега отново се сети за нея, като пак го разтръска, за да види диплите му.
	— Вижте как блести! — каза тя. — Вижте копчетата! — Копчетата бяха кокалени, гладки като кръгли лепенки и удивително приятни за пипане и гледане.
	Бинки премести цигарето от едната си ръка в другата, за да може да повдигне маншета на пижамата и да прокара палец по атлаза.
	— Това е страшно фино нещо, няма спор — призна тя.
	— Виждаш ли етикета? Френски е, виж.
	— Френски? — каза Мики. — Ето ти на! Хелън ще допринесе за Съпротивата дори само като го носи.
	— Скъпо момиче — обади се Бинки, — тя няма да оказва никаква съпротива, след като веднъж облече това.
	Те се засмяха. Кей обърна горнището от другата страна, за да му се възхищава още малко. Дори се изправи и допря пижамата до себе си:
	— Изглеждат абсурдни на мен, разбира се, но поне можете да добиете представа.
	— Чудесни са — каза Мики, като се облегна назад. — Но се басирам, че струват цяло състояние, нали? Хайде, кажи ни истината: колко даде за тях?
	Кей беше започнала да сгъва комплекта. Сега почувства, че се изчерви, и отвърна, без да повдига глава:
	— О, сещаш се.
	— Не — каза Мики, като продължаваше да я гледа. — Не се сещам.
	— Човек не би очаквал качествено нещо като това да е евтино. Не и във военно време…
	— Колко? Кей, изчерви се!
	— Просто е топло. От проклетата печка!
	— Пет лири? Шест?
	— Е, все трябва да разпилея семейното богатство на Лангриш за нещо! И какво друго, по дяволите, има в днешно време, за което да си похарчиш парите? Няма алкохол в кръчмите, нито тютюн в магазините.
	— Седем лири? Осем? — Мики се беше взряла в нея. — Кей, нали не повече?
	Кей каза бързо, но доста неясно:
	— Не. Около осем.
	В действителност тя беше платила десет лири за нощницата и още пет за пакет кафе на зърна и две бутилки уиски. Но не искаше да признае това.
	— Осем лири! — извика Мики. — Да не си побъркана?
	— Но помисли си колко щастлива ще направи това Хелън!
	— Не и наполовина толкова щастлива, колкото си направила тези черноборсаджии.
	— Е, и какво от това! — каза Кей, почувствала изведнъж въздействието на джина, който я направи войнствена. — В любовта и войната всичко е позволено, нали така? Особено в тази война. И особено — тя сниши глас, — особено при нашия вид любов. Господи! Дала съм своя дял, не е ли така? Хелън дори няма да получи пенсия, ако ме убият…
	— Проблемът с теб, Лангриш — каза Бинки, — е, че имаш кавалерски комплекс.
	— Е, и? Защо да нямам? Ние трябва да бъдем галантни, хора като нас. Никой друг няма да бъде галантен вместо нас.
	— Добре, но не стигай твърде далеч. Любовта не се свежда до гръмки жестове.
	— О, спести ми това — каза Кей.
	Тя беше сгънала нощницата и сега отново погледна часовника си, внезапно изплашена, че Хелън, която трябваше да се присъедини към тях трите за едно питие след работа, може да се появи по-рано и да развали изненадата. После подаде кутията на Мики:
	— Погрижи се за това вместо мен, става ли? Само до началото на следващия месец. Ако го държа вкъщи, Хелън може да го намери.
	Мики занесе кутията в другия край на каютата и я пъхна под леглото си.
	Когато се върна, тя смеси още питиета. Бинки взе пълна чаша, но седеше и въртеше джина, загледана в него, придобила изведнъж тъжно изражение, и след около минута каза:
	— Тези приказки за галантността, момичета, доста ме потиснаха.
	— О, Бинк! — отвърна Мики. — Не говори така.
	— Страхувам се, че е истина. Много хубаво е, Кей, да се смяташ за нещо като защитница на… Най-добрата приятелка на обратните… Ти, с твоята скъпа малка Хелън, твоите копринени пижами и всичко останало. Но твоят вид е много рядък. Повечето от нас… Е, вземи Мики и мен. Какво имаме ние?
	— Говори само от свое име! — каза Мики и се разкашля.
	— Джинът те направи сантиментална — каза Кей. — Знаех си аз, че коктейли преди шест е лоша идея.
	— Не е от джина. Говоря напълно сериозно. Кажи ми истината: не те ли потиска някога животът, който водим? Всичко е наред, когато човек е млад. Наистина е възбуждащо, когато си на двайсет! Потайността, силата на чувствата… Да те настройват като арфа. Някога момичетата ми изглеждаха наистина необикновени. Всички тези избухвания за глупости, заплахите, че ще си срежат вените в тоалетните по време на партита, и прочие. Мъжете ми приличаха на сенки, на хартиени кукли, на малки момченца в сравнение с това. Но постепенно човек достига до възраст, когато вижда истината за нещата. Достига до възраст, когато е просто изтощен. И разбира, че е свършил с цялата проклета игра… След това мъжете започват да изглеждат почти привлекателни. Понякога си мисля съвсем сериозно да си намеря някой симпатяга, с когото да се установя. Някой малък кротък парламентарист от Либералната партия, да речем, нещо такова. Би било толкова успокояващо.
	Веднъж Кей беше почувствала нещо подобно. Но това беше преди войната и преди да срещне Хелън. Сега тя каза сухо:
	— Дълбокото, дълбоко спокойствие на брачното ложе след бъркотията на лесбийския шезлонг.
	— Точно така.
	— Какви глупости.
	— Сериозно ти говоря! — отвърна Бинки. — Почакай, докато станеш на моите години. — Тя беше на четиридесет и шест. — И започнеш всяка сутрин да се събуждаш и да гледаш голямото парче гладък чаршаф от другата страна на леглото. Опитай се да бъдеш галантна с това… Не забравяйте, че ние дори няма да имаме деца, които да се грижат за нас на стари години.
	— Господи! — каза Мики. — Защо просто не си прережем гърлата още сега и да свършим с това?
	— Ако имах нужната смелост, можеше да направя точно това — отвърна Бинки. — Само станцията продължава да ме държи на крак. Благодаря на Господ за войната, това ще ви кажа! Нямам нищо против да призная, че мисълта, че отново ще настъпи мир, ме изпълва с ужас.
	— Е — каза Кей, — по-добре свикни с тази идея. Сега сме само на седемнайсет мили от Рим или каквото там беше, така че това със сигурност е само въпрос на време.
	През следващите десетина минути те обсъждаха положението в Италия. После продължиха — както хората често правеха по онова време — с темата за тайните оръжия на Хитлер.
	— Знаете ли, че те имали абсолютно гигантски оръдия — каза Бинки, — които сега разполагали във Франция? Правителството се опитва да запази това в тайна, но Колинс от Бъркли скуеър има приятел в едно министерство. Той казва, че снарядите от тези оръдия можели да достигнат чак до Северен Лондон. Направо ще пометат целите ни улици.
	— Аз пък чух — намеси се Мики, — че германците правят някакъв вид лъч…
	Лодката се наклони, когато някой стъпи на нея от пътеката покрай брега. Кей, която се ослушваше за стъпки, се наведе, за да остави чашата си, и каза шепнешком:
	— Това сигурно е Хелън. Помнете: нито дума за пижамата, рождения ден или нещо такова.
	Чу се почукване, вратата се отвори и се появи Хелън. Кей се изправи, за да й подаде ръка и да й помогне да слезе по двете стъпала до каютата, и я целуна по бузата.
	— Здравей, скъпа.
	— Здравей, Кей — каза Хелън усмихната. Бузата й беше студена, извита, мека и гладка като на дете, а устните под червилото й бяха сухи и леко напукани от вятъра. Тя се огледа в облаците тютюнев дим. — Господи! Тук е като в турски харем. Не че някога съм била в турски харем.
	— Скъпо момиче, аз съм била — обади се Бинки. — Мога да ти кажа, че страшно ги надценяват.
	— Здравей, Бинки — засмя се Хелън. — Здравей, Мики. Как сте?
	— Добре.
	— В бойна форма, скъпо момиче. А ти?
	Хелън кимна към чашите, които стояха наоколо:
	— Ще бъда много добре, след като погълна нещо такова.
	— Пием джин с лимонов сок. Добре ли ти звучи?
	— Сега бих изпила и разтопено стъкло, ако в него има глътка алкохол.
	Хелън си свали палтото и шапката и потърси огледало.
	— Ужасно ли изглеждам? — каза тя, след като не намери такова, докато се опитваше да оправи косата си.
	— Изглеждаш чудесно — успокои я Кей. — Ела, седни.
	Тя прегърна Хелън през кръста и двете седнаха. Бинки и Мики се наведоха, за да забъркат нови коктейли. Те продължиха да обсъждат тайните оръжия.
	— Не вярвам нито за секунда — каза Бинки. — Невидими лъчи?
	— Всичко наред ли е, скъпа? — прошепна Кей, като отново докосна устни до бузата на Хелън. — Лош ден ли имаше?
	— Не много — каза Хелън. — А как беше твоят? Какво прави?
	— Абсолютно нищо. Мислех си за теб.
	— Винаги казваш това — усмихна се Хелън.
	— Защото винаги това правя. Правя го и сега.
	— Така ли? И какво си мислиш?
	— Ах — каза Кей.
	Разбира се, тя мислеше за атлазената пижама. Представяше си как закопчава копчетата й върху голите гърди на Хелън. Мислеше си за вида и усещането от дупето и бедрата й в коприната с перлен цвят. Тя премести ръка до бедрото на Хелън и започна да го гали, внезапно очарована от възхитителната му изпъкналост и гъвкавост. Спомни си какво беше казала Бинки и се почувства голяма късметлийка. Струваше й се чудно, че Хелън е тук, до нея, топла, розова, закръглена и жива в прегръдката й, на тази смешна малка лодка с форма на сабо.
	Хелън обърна глава и срещна погледа й.
	— Ти си пияна — каза тя.
	— Така мисля. Имам една идея. Напий се и ти.
	— Да се напия за четирийсет и пет минути с теб? А след това да спя сама?
	— Ела с нас до станцията, когато отидем — каза Кей. Тя повдигна и свали вежди. — Ще ти покажа задната част на моята линейка.
	— Ах ти, глупачке — засмя се Хелън. — Какво, за бога, ти става?
	— Влюбена съм, това е всичко.
	— Хей, вие двете — каза високо Бинки, като подаде на Хелън чашата. — Ако знаех, че това ще се превърне в цуни-гуни, можеше и да не дойда. С Мики се чувстваме като дами, останали без кавалер на танците.
	— Просто се държим приятелски една с друга — отвърна Кей. — Довечера някоя бомба може да ми откъсне главата. Трябва да използвам устните си възможно най-добре, докато още ги имам.
	— Тогава и аз трябва да използвам възможно най-добре моите — каза Бинки и вдигна чашата си. — Ето така.
	В шест часа те чуха как някой включи радиото на съседната лодка и отвориха вратите, за да слушат новините. След това започна програма с танцова музика. Беше твърде студено, за да държат вратите отворени, но Мики дръпна един прозорец, за да могат да чуват малко от музиката, смесена с бученето и плясъка на преминаващите шлепове и глухите удари на лодките в пристана. Песента беше бавна. Мики и Бинки продължаваха да говорят, а Кей задържа ръката си около кръста на Хелън, като леко го галеше и стискаше. От топлината на печката и от джина й се приспа.
	След това Хелън се наклони напред, за да вземе отново чашата си. Когато се изправи, тя се обърна и погледна в лицето Кей, малко смутено.
	— Кого мислиш, че видях днес? — каза тя.
	— Не знам. Кого?
	— Една твоя приятелка. Джулия.
	— Джулия ли? — загледа се Кей в нея. — Джулия Стендинг?
	— Да.
	— Имаш предвид, че си я видяла на улицата?
	— Не — каза Хелън. — Тоест, да. Но после пихме по чаша чай от един фургон до офиса ми. Тя беше ходила в една къща наблизо. Нали знаеш какво работи тя с баща си?
	— Да, разбира се — отговори Кей бавно.
	Тя се опитваше да сподави смесицата от чувства, които името на Джулия винаги извикваше у нея. Каза си както винаги: „Не ставай глупава. Това беше нищо. И беше много отдавна“. Но то не беше нищо, тя знаеше това. Опита се да си представи Хелън и Джулия заедно: видя Хелън, с нейното кръгло детско лице, разрошената й коса и напукани от вятъра устни, а после и Джулия, спокойна и уравновесена като гладък тъмен скъпоценен камък…
	— Добре ли мина? — попита тя.
	Хелън се засмя смутено:
	— Да. Защо да не мине добре?
	— Не знам.
	Бинки беше дочула разговора им. Тя също познаваше Джулия, но доста слабо.
	— За Джулия Стендинг ли говорите?
	— Да — отвърна Кей с нежелание. — Хелън я видяла днес.
	— Наистина ли, Хелън? Как е тя? Още ли изглежда така, сякаш през цялата война е яла бифтеци по татарски и е пила чаши мляко?
	— Ами, да, предполагам — примига Хелън.
	— Тя е така плашещо красива, нали? Но… Не знам. Красота като нейната винаги ми се е струвала някак хладна. Ти какво мислиш, Мики?
	— Нищо й няма — каза Мики накратко, като хвърли бърз поглед на Кей, понеже знаеше повече от Бинки.
	Но Бинки продължи:
	— Тя още ли ходи по бомбардираните къщи, Хелън?
	— Да.
	Мики вдигна чашата си, присви очи и промърмори:
	— Някой път трябва да се опита да извади някого изпод една такава.
	Кей се засмя. Хелън отново повдигна питието си, сякаш се поколеба дали да отговори.
	— Скъпо момиче — каза Бинки на Мики, — като заговорихме за изваждане на тела, чу ли какво се е случило с хората от станция 89? Фрицът ударил едно гробище и бомбардирал гробовете. Половината ковчези били изкарани навън и разбити.
	Кей отново придърпа Хелън до себе си.
	— Сигурна съм, че не знам — каза тя много тихо — защо приятелките ти трябва да се харесват една друга просто защото са били приятелки на една и съща жена. Но по някаква причина човек очаква да е така.
	Хелън отговори, без да вдига поглед:
	— Джулия е ярка личност, която хората или харесват, или не, предполагам. А Мики е лоялна към теб, разбира се.
	— Да, може би е така.
	— Това беше само чаша чай. И Джулия беше много любезна.
	— Е, добре — каза Кей усмихната.
	— Не очаквам да се срещнем отново.
	Кей я целуна по бузата и каза:
	— Надявам се да се срещнете.
	— Наистина ли? — погледна я Хелън.
	— Разбира се — отговори Кей, мислейки си в действителност, че по-скоро се надява да не се срещнат, защото цялата идиотска ситуация явно много смущаваше Хелън.
	Но Хелън се засмя и на свой ред я целуна — не притеснено, ни най-малко:
	— Скъпа моя — каза тя.


>>	3.

	— Мис Джинивър. — Мис Чисхолм надникна през вратата на Хелън. — Една дама желае да се срещне с вас.
	Това беше след около седмица.
	Хелън прищипваше едни книжа с кламер и не погледна нагоре.
	— Има ли назначен час?
	— Тя попита специално за вас.
	— Така ли? По дяволите! — Ето какво става, когато раздаваш името си твърде свободно. — Къде е тя?
	— Каза, че няма да влезе, понеже е доста опърпана.
	— Е, едва ли е толкова опърпана, че да не може да влезе тук. Кажи й, че ние не сме придирчиви. Но трябва да си уговори час.
	Мис Чисхолм влезе в стаята и даде на Хелън един сгънат лист хартия.
	— Тя поиска да ви предам това — каза тя с отсянка на неодобрение. — Въпреки че й казах, че нямаме навика да приемаме лични писма.
	Хелън взе бележката. Тя беше адресирана до „мис Хелън Джинивър“ с непознат й почерк и върху нея имаше отпечатък от мръсен палец. Вътре пишеше:
	„Свободна ли си на обяд? Имам чай и сандвичи от заешко! Какво ще кажеш? Не се безпокой, ако си заета. Аз ще бъда отвън през следващите десет минути“.
	Подпис: „Джулия“.
	Хелън видя първо подписа, от което сърцето странно подскочи в гърдите й, като мятаща се на сухо риба. Тя усещаше много натрапчиво присъствието на наблюдаващата я мис Чисхолм. Затова бързо сгъна бележката.
	— Благодаря ви, мис Чисхолм — каза тя, като прокара нокътя на палеца си по ръба на сгънатия лист. — Това е просто една моя приятелка. Аз ще… ще изляза да я видя, когато свърша тук.
	Тя плъзна бележката под един куп други книжа и взе писалката си, сякаш смяташе да пише нещо. Но щом чу, че мис Чисхолм се е върнала на бюрото си във външния офис, Хелън остави писалката. Отключи едно чекмедже в бюрото си и извади дамската си чанта, за да приглади косата си и да си сложи пудра и червило.
	После се погледна бързо в огледалцето на пудриерата си. Една жена винаги може да каже, когато някоя друга току-що се е гримирала. Тя не искаше мис Чисхолм да забележи това, а което е по-важно, не искаше Джулия да мисли, че си е сложила грим специално за нея. Затова извади кърпичката си и се опита да изтрие част от пудрата. Няколко пъти прехапа устни върху кърпичката, за да махне червилото. Леко разроши косата си. „Сега — помисли си тя — изглеждам, сякаш съм се била с някого.“
	За бога! Какво значение имаше? Това беше само Джулия. Тя остави грима настрани, стана и си взе палтото, шапката и шала. После мина леко покрай бюрото на мис Чисхолм и през коридорите на общината излезе в антрето и оттам на улицата.
	Джулия стоеше пред един от посивелите каменни лъвове. Тя отново носеше своя джинсов комбинезон и яке, но този път вместо тюрбан беше прибрала косата си със забрадка. Беше хванала с ръце ремъка на една ученическа чанта, преметната през рамото й, и се взираше напред с празен поглед, отпускайки се ту на единия крак, ту на другия. Но когато чу затварянето на бомбоустойчивата врата зад Хелън, тя се обърна и се усмихна. При вида на усмивката й сърцето на Хелън отново нелепо подскочи, присви се в лек спазъм, който беше почти болезнен.
	Но гласът й прозвуча спокойно:
	— Здравей, Джулия. Каква приятна изненада!
	— Наистина ли? — отвърна Джулия. — Помислих си, че след като вече знам къде работиш… — тя погледна небето, което беше сиво и облачно. — Надявах се времето да е слънчево като миналия път. Но сега е доста студено, нали? Помислих си… Но ми кажи, ако това ти се струва лоша идея. Толкова дълго съм работила сама между руините, че съм забравила всички светски тънкости. Но си помислих, че може да ти е интересно да дойдеш и да погледнеш къщата, в която работя сега, на Браянстон скуеър, да видиш с какво се занимавам. Къщата е празна от месеци, сигурна съм, че никой няма да има нищо против.
	— С удоволствие — каза Хелън.
	— Наистина ли?
	— Да!
	— Добре — каза Джулия и отново се усмихна. — Няма да те водя за ръка, понеже съм много мръсна. Но този път е най-хубавият.
	Тя поведе Хелън по Мерилебън роуд, но скоро зави по по-тихи улици.
	— Това ли беше знаменитата мис Чисхолм, която взе бележката ми? — попита Джулия, докато вървяха. — Разбирам какво имаш предвид, когато говориш за свитите й устни. Тя ме гледаше така, сякаш съм решила да обирам сейфа на офиса!
	— И мен ме гледа така — каза Хелън.
	Джулия се засмя.
	— Трябва да види това. — Тя отвори чантата си и извади огромна връзка ключове, на всеки от които беше прикрепен парцалив етикет. Джулия вдигна ключовете и ги разклати като пазач в затвор. — Какво мислиш? Взех ги от местния патрул. Влизам и излизам в половината къщи тук. Мерилебън вече няма тайни за мен. Човек би си помислил, че хората вече са свикнали да ме гледат как тършувам наоколо, но не! Преди два дена една жена ме видяла как се мъча с някаква ключалка и извикала полицията. Казала, че някаква непозната, „явно чужденка“, се опитва да проникне в една къща. Не знам дали ме е взела за нацистка, или за скитаща бегълка. Но полицаите се държаха много прилично. Мислиш ли, че изглеждам като чужденка?
	Тя търсеше измежду ключовете, но вдигна глава, когато попита това. Хелън я погледна в лицето, после отклони очи встрани.
	— Това е заради мургавата ти кожа, предполагам.
	— Да, и аз мисля така. Във всеки случай не би трябвало да имам проблеми сега, когато съм с теб. Ти си типично английско цвете на вид, не е ли така? Никой не може да те вземе за нищо друго, освен за един от Съюзниците… Ето, стигнахме. Мястото, което търсим, е ей там.
	Тя заведе Хелън до вратата на мрачна, висока и порутена къща и пъхна един от ключовете си в бравата й. Когато отвори вратата, от горната хоризонтална дъска се изсипа поток прах и Хелън пристъпи предпазливо вътре. Веднага я блъсна горчива влажна миризма като тази на стари парцали за миене.
	— Това е от дъжда — каза Джулия, след като затвори вратата и си игра няколко секунди с резето. — Покривът е бил ударен и повечето прозорци са избити. Извинявай, че е толкова тъмно. Електричеството е изключено, разбира се. Мини през онази врата, там е малко по-светло.
	Хелън прекоси антрето и се озова на входа на дневната, осветена от слаба сумрачна светлина, която проникваше през не докрай закования прозорец. В първия момент, докато очите й свикнат с тъмнината, стаята изглеждаше долу-горе добре. След това Хелън започна да вижда по-ясно и пристъпи напред, като каза:
	— О! Каква срамота! Тези чудесни мебели!
	Защото върху килима на пода имаше хубав диван, столове, табуретка за крака и маса — всички те покрити с прах и изподраскани от разбитото стъкло и падналата мазилка, или пък мокри, с издуто дърво, което бе започнало да плесенясва.
	— И полилеят! — извика тя тихо, като погледна нагоре.
	— Да, гледай къде стъпваш — каза Джулия, като дойде до нея и я докосна леко по ръката. — Половината висулки са паднали и са се разбили.
	— От думите ти останах с впечатление, че мястото ще бъде съвсем празно. Защо, за бога, собствениците му не се върнат да го оправят или поне да вземат тези неща?
	— Предполагам, смятат, че няма смисъл — отвърна Джулия, — понеже къщата е вече наполовина разрушена. Жената навярно се е скрила при роднини в провинцията. А мъжът сигурно е на фронта, а може дори да е мъртъв.
	— Но тези красиви неща! — каза отново Хелън. Тя си помисли за мъжете и жените, които идваха в нейния офис. — Сигурно някой друг би могъл да живее тук. Виждам много хора, които нямат абсолютно нищо.
	— Къщата не е здрава. — Джулия почука с пръсти по стената. — Ако някоя бомба падне наблизо, тя може да се срине. Навярно ще стане така. Затова с баща ми сме тук. Ние описваме детайлите.
	Хелън се разходи бавно из стаята, поглеждайки обезсърчено ту едно, ту друго хубаво, но повредено нещо. Тя стигна до една висока врата и внимателно разтвори крилата й. Стаята отвъд беше в толкова лошо състояние, колкото и тази — прозорецът й бе разбит, кадифените завеси покрити с петна от дъжда, подът осран от птиците, навсякъде се виждаха сажди и пепел, изхвърлени от камината при взрива. Направи стъпка напред и нещо изхрущя под обувката й — парче въглен, който остави черно петно на килима. Хелън погледна назад към Джулия и каза:
	— Страхувам се да вляза по-навътре. Не ми се вижда правилно.
	— Човек свиква с това. Не се безпокой. Аз вървя нагоре-надолу по стълбите от седмици и изобщо не се замислям за това.
	— Напълно ли си сигурна, че тук няма никого? Някой като старицата, за която ми разказа миналата седмица? И никой няма да се върне?
	— Няма — каза Джулия. — Баща ми може да надникне малко по-късно, това е всичко. Оставих вратата отключена заради него. — Тя протегна ръка с приканващ жест: — Ела да слезем долу и ще видиш какво правим.
	Тя се върна в коридора и Хелън я последва по неосветеното стълбище до една подземна стая, където Джулия беше наредила на една разтегателна маса под светлината на зарешетения, но счупен прозорец различни планове и чертежи на къщите на площада. Тя показа на Хелън как отбелязва повредите — символите, които използва, измервателната система и т.н.
	— Това изглежда много техническо — каза впечатлена Хелън.
	— Едва ли е по-техническо от нещата, които ти правиш в твоя офис: счетоводните книги, попълването на формуляри и какво ли още не — отговори Джулия. — Аз например съм напълно безполезна за такива неща. Освен това би ми било неприятно да се занимавам с хора, които постоянно влизат и излизат, и искат едно или друго. Не знам как го издържаш. Тази работа ми подхожда, защото е толкова уединена, толкова тиха.
	— Не ти ли става самотно понякога?
	— Понякога. Но аз съм свикнала с това. Писателският темперамент и така нататък… — Тя се протегна. — Искаш ли да ядем? Да отидем в съседната стая. Там е студено, но не толкова влажно като горе.
	Тя взе чантата си и мина по един коридор до кухнята. В средата й имаше стара маса от чамови дъски, гъсто покрита от паднал хоросан, който Джулия започна да бута на пода.
	— Между другото, наистина имам сандвичи от заешко месо — каза тя, докато хоросанът падаше на земята. — Един мой съсед има градинар, който ги лови с капани. Изглежда те са плъзнали из цял Лондон. Той каза, че е хванал този на Лестър скуеър! Но аз не съм много сигурна, че му вярвам.
	— Моя приятелка от пожарната каза, че една вечер видяла заек на платформата на гарата Виктория — отвърна Хелън. — Тъй че може би градинарят е прав.
	— Заек на Виктория? Да не би да е чакал влака?!
	— Да. Навярно е поглеждал джобния си часовник и е изглеждал ужасно притеснен за нещо.
	Джулия се засмя. Смехът й беше по-различен от този, който Хелън бе чувала преди. Той беше истински, непринуден — подобно на вода, която за кратко избликва от кладенец, и фактът, че го е предизвикала, накара Хелън да се чувства доволна като дете. „За бога! — каза си тя. — Приличаш на второкласничка, която замира пред директорката на училището!“ Трябваше да се разходи из кухнята, за да прикрие чувствата си, разглеждайки прашните паници и форми за пудинги на полиците, докато в същото време Джулия сложи раницата си на масата и започна да рови в нея.
	Това беше стара викторианска кухня с дълги дървени шкафове и нащърбена каменна мивка. Също като другия прозорец и този имаше решетки отвън, между които се виеше бръшлян. Светлината, която влизаше, беше зелена и много мека.
	— Човек може да си представи готвачката и миячките на съдове тук — каза Хелън, докато се разхождаше.
	— Да, нали?
	— И местният полицай, който се отбива тук за чаша чай по средата на обиколката си.
	— „Никакви съпровождащи лица“* — каза Джулия усмихната. — Ела седни, Хелън.
	[* Едно от условията за наемане на слугини във вестникарските обяви. — Б.прев.]
	Тя беше извадила пакет от восъчна хартия, в който бяха сандвичите, и термос с чай, каквито обикновено използват нощните пазачи. После издърпа два стола, но погледна със съмнение от прашните седалки към елегантното палто на Хелън.
	— Мога да ги застеля с хартия, ако искаш — каза тя.
	— Няма нужда — отвърна Хелън. — Наистина.
	— Сигурна ли си? Ще се съглася с теб. Няма да се държа като Кей за такива неща.
	— Като Кей ли?
	— Да постилам палтото си и така нататък, като Уолтър Рали*.
	[* Уолтър Рали (1554–1618), виден английски благородник, войник, мореплавател и поет, известен с популяризирането на тютюна в Англия. — Б.прев.]
	Това беше първият път, в който споменаха Кей, и Хелън седна, без да отговори. Кей наистина би се засуетила заради прахта, помисли си тя. И инстинктивно усети колко досадно би изглеждало това на Джулия. Случилото се й помогна да осъзнае по-остро от всякога странната ситуация, в която се намираше — че тя беше приела любовта и вниманието, които първо Джулия бе имала шанса да приеме, но бе отхвърлила…
	Джулия разопакова сандвичите и дръпна тапата от изпускащия пара термос, който беше увит в един пуловер (по думите й), за да не изстива. Тя сипа малко чай в две изящни порцеланови чашки от шкафа, разлюля го, за да се стопли порцеланът, после изхвърли чая и отново ги напълни.
	В чая имаше много захар и сметана. Сигурно цялата дажба на Джулия беше отишла в него. Хелън отпи и затвори очи, чувствайки се виновна. Когато Джулия й предложи сандвич, тя каза:
	— Би трябвало да ти дам пари или нещо такова за това, Джулия.
	— Така ли — отвърна Джулия.
	— Мога да ти дам купон…
	— За бога! Виж в какво ни превърна тази война! Можеш да ме почерпиш някой път, ако се чувстваш толкова зле за това.
	Те започнаха да ядат. Хлябът беше груб, но месото — вкусно и много крехко. Имаше силен, характерен вкус. След малко Хелън се досети, че това трябва да е от чесъна. Тя беше опитвала чесън в ресторантите, но никога не беше готвила с него. Джулия каза, че го била купила от един магазин на Фрит стрийт в Сохо. Успяла също да вземе макарони, олио и настърган пармезан. А освен това имала роднина в Америка, която й изпращала колети с храна.
	— Можеш да намериш повече италианска храна в Чикаго, отколкото в Италия — каза тя, преглъщайки. — Джойс ми изпраща маслини и черен оцет за салата.
	— Каква късметлийка си! — каза Хелън.
	— Може би наистина съм. Нямаш ли някакви хора в чужбина, които могат да направят нещо такова за теб?
	— О, не. Семейството ми още е в Уърдинг, където съм израснала.
	— Израснала си в Уърдинг? — Джулия изглеждаше изненадана. — Не знаех. Макар че предполагам, сега, като се замисля, все някъде е трябвало да израснеш… Моето семейство има къща до Арундел. Понякога ходехме да плуваме в Уърдинг. Веднъж изядох твърде много миди или карамелизирани ябълки, или нещо такова, и ми стана отвратително зле, горе на вълнолома. Как беше да растеш там?
	— Добре беше — отвърна Хелън. — Моето семейство… Ами, те са много обикновени хора. Знаеше ли това? Не са… Не са като тези на Кей. — Това, което наистина имаше предвид, беше „Не са като твоите“. — Баща ми е оптик. Брат ми прави лещи за Военновъздушните сили. Къщата на родителите ми… — Тя се огледа. — Не е като тази къща, изобщо не е.
	Може би Джулия видя, че тя е притеснена, и каза тихо:
	— Е, вече нищо такова няма значение, нали така? Не и в днешно време. Не и сега, когато всички се обличаме като плашила и говорим като американци или чистачки. Онзи ден едно момиче в кафенето ми каза: „Ето я твойта кльопачка, гълъбче“. Макар че мога да се закълна, че е била в Роудин*.
	[* Авторитетно женско частно училище в едноименното градче до Брайтън. — Б.прев.]
	— Това кара хората да се чувстват по-добре, предполагам — усмихна се Хелън. — То е друг вид униформа.
	— Мразя тази страст към униформите — направи гримаса Джулия. — Униформи, ленти на ръкавите, значки. Мислех, че тъкмо милитаристичният импулс, като нещо, израснало в Германия, е онова, срещу което се обявяваме! — Тя отпи от чая си, после почти се прозя. — Но може би вземам цялата работа твърде сериозно. — Тя погледна Хелън над ръба на чашата си. — Би трябвало да бъда като теб. Добре уравновесена и така нататък.
	Хелън я загледа учудено, удивена, че Джулия си е създала някакво мнение за нея, още по-малко такова.
	— Така ли изглеждам? — каза тя. — Във всеки случай не се чувствам така. _Добре уравновесена._ Не съм сигурна дори, че знам какво точно значи това.
	— Ти винаги създаваш впечатлението, че си доста внимателна, доста премерена — отвърна Джулия. — Това имам предвид. Не говориш много. Но това, което казваш, изглежда нещо, което си струва да чуеш. Това е много рядко качество, не е ли така?
	— Това трябва да е някакъв трик — каза Хелън развеселена. — Когато си мълчиш, хората си въобразяват, че си ужасно задълбочена. Всъщност всичко, което правиш, е да си мислиш… не знам… колко е стегнат сутиенът ти. Или се питаш дали трябва да отидеш до тоалетната, или не.
	— Това ми звучи точно като уравновесеност — отговори Джулия. — Да мислиш за себе си, а не за впечатлението, което ще направиш на другите хора. И цялата… — Тя се поколеба. — Цялата тази ужасна работа с буквичката „Л“. Сещаш се за какво говоря… Ти изглежда се справяш с това страшно хладнокръвно.
	Хелън погледна в чашата си и не отговори. Джулия каза по-тихо:
	— Колко нетактично от моя страна. Съжалявам, Хелън.
	— Не, всичко е наред — отговори Хелън бързо, като отново вдигна поглед. — Просто не съм свикнала да говоря за това. И не съм сигурна, че някога съм мислила, че това е кой знае каква _работа_. Просто така се случиха нещата. Да ти кажа истината, изобщо не мислех за това, когато бях по-млада. А ако съм мислела, предполагам това са били обикновените стереотипи: учителките стари моми, твърде сериозните момичета…
	— Нямаше ли си някоя в Уърдинг?
	— Е, там имаше мъже — засмя се Хелън. — Прозвучах като момиче на повикване, нали? Всъщност имаше само едно момче. Аз се преместих в Лондон, за да съм по-близо до него. Но не се получи. А след това срещнах Кей.
	— Ах, да — каза Джулия, като отново отпи от чая си. — Тогава си срещнала Кей. И при такива ужасно романтични обстоятелства.
	Хелън я погледна, опитвайки се да прецени тона и изражението й.
	— Наистина изглеждаше романтично — отвърна тя срамежливо. — Кей е доста очарователна, не е ли така? Поне на мен ми изглеждаше очарователна. Преди това никога не бях срещала човек като нея. Нямаше и шест месеца, откакто бях дошла в Лондон. Тя толкова… обръщаше ми такова огромно внимание. И изглеждаше толкова сигурна какво иска. Това беше някак си ужасно вълнуващо. Във всеки случай беше трудно да му се устои. Никога не ми се е струвало странно, както навярно би трябвало… Но пък и толкова много невъзможни неща ставаха обикновени по това време. — Тя леко потръпна, като си спомни нощта, в която се беше запознала с Кей. — И що се отнася до невъзможните неща, това, че съм с Кей, предполагам, далеч не е най-невероятното.
	Тя си даде сметка, че говори с почти извинителен тон. Защото още усещаше известна неловкост, че всички неща, които описваше като привлекателни у Кей, бяха такива, на които Джулия лесно беше устояла. Част от нея искаше да защити Кей. Но друга част искаше да се довери на Джулия, почти както една съпруга се доверява на друга. Тя не беше говорила така на никого. Изостави приятелките си, когато се премести при Кей, и я пазеше в тайна от тях. А всички приятелки на Кей бяха като Мики, с други думи като самата нея. Сега Хелън искаше да попита Джулия какво е представлявала за нея връзката с Кей. Искаше да знае дали и Джулия е чувствала това, което тя самата понякога усещаше с чувство на вина: че постоянното внимание на Кей, което някога беше толкова привлекателно, толкова възбуждащо, би могло да се превърне и в бреме; че Кей те превръщаше в измислена героиня от роман; че страстта на Кей беше толкова силна, че в нея имаше нещо нереално, нещо, на което никога не може да се отговори в равна мяра…
	Но тя не попита никое от тези неща. Отново сведе поглед към чашата си и замълча.
	— А когато войната свърши? — каза Джулия. — И всичко се върне към нормалното?
	Тогава Хелън поклати глава и отговори отсечено, криейки неувереността си зад своята категоричност:
	— Безпредметно е да мислим за тогава, не е ли така? — Това бяха думи, които всеки би могъл да каже в отговор на всякакви въпроси. — Утре някоя бомба може да ни разкъса на части. А дотогава… Е, аз съвсем не смятам да го афиширам. Никога не съм си и помисляла например да кажа на майка си! Но и защо да го правя? Това си е нещо между Кей и мен. А ние сме две големи жени. На кого вредим?
	Джулия я наблюдава за момент, после сипа още чай от бутилката и каза сякаш с нотка на сарказъм:
	— Ти наистина си добре уравновесена.
	Това отново притесни Хелън. „Казах твърде много и я отегчих — помисли си тя. — Тя ме харесваше повече преди, когато си мълчах и й изглеждах задълбочена…“
	Те поседяха известно време, без да говорят, докато Джулия потрепери и разтри ръце.
	— Господи! — възкликна тя. — Сигурно не ти е много забавно тук, нали? Да те разпитвам в подземието на една разрушена къща! Това е като обяд с Гестапо!
	Хелън се засмя, а притеснението й отслабна.
	— Не. Много е добре.
	— Сигурна ли си? Аз бих могла… Ами, бих могла да ти покажа цялата къща, ако желаеш.
	— Да, бих искала.
	Те довършиха сандвичите и чая, след което Джулия прибра термоса и хартията и изплакна чашите. После се върнаха горе, минаха през вратите до дневната и до стаята зад нея, а оттам тръгнаха по слабо осветеното стълбище към горните етажи.
	Стъпваха леко, като понякога разменяха по няколко думи шепнешком за някой детайл или повреда, но през повечето време вървяха мълчаливо. Стаите на горните етажи изглеждаха още по-унили от тези долу. Леглата и гардеробите още си стояха в спалните, гардеробите бяха мокри заради счупените прозорци, а старите дрехи в тях бяха проядени от молци или плесенясали. Някои части на тавана бяха паднали. Наоколо лежаха, безнадеждно повредени, книги и орнаменти. А на стената в банята висеше странно сляпо огледало — стъклото му се беше счупило и паднало и бе напълнило ваната отдолу със стотици сребърни парченца.
	Докато се качваха към мансардата, чуха нещо като плясък на криле, сякаш бяха стреснали някоя птица. Джулия се обърна.
	— Гълъби. Или може би мишки — каза тихо тя. — Нали не те е страх?
	— Да не са плъхове? — попита изплашено Хелън.
	— О, не. Е, поне не ми се вярва.
	Тя продължи напред и отвори една врата. Пърхащият звук се промени, заприлича на пляскане на ръце. Надничайки зад рамото на Джулия, Хелън видя как една птица отлетя нагоре и после като по чудо изчезна. В наклонения таван имаше дупка, прогорена от един запалителен снаряд. Той беше паднал на един дюшек долу, пълен с перушина, и бе направил нещо като кратер; дюшекът приличаше на гноясал крак. Още се усещаше горчивата миризма на изгорелите, влажни пера.
	Стаята беше на икономката или на някоя прислужница. На нощната масичка имаше снимка в рамка на малко момиченце, а на пода се валяше тясна кожена ръкавица, изгризана от мишките.
	Хелън вдигна ръкавицата и се опита да я изглади. После я сложи акуратно до фотографията. Няколко секунди гледа надвисналото, сиво небе през дупката на тавана. След това отиде с Джулия до прозореца и се загледа в задния двор на къщата.
	Дворът беше в руини като всичко останало — паважът му беше разбит, храстите подивели, а стълбът на един слънчев часовник бе откъснат от основата си и лежеше наоколо на парчета.
	— Не е ли тъжно? — каза Джулия тихо. — Виж смокинята.
	— Да. Всички тези плодове!
	Дървото беше увесило счупените си клони, а земята наоколо бе покрита от гниещи смокини, паднали от него и останали несъбрани през изминалото лято.
	Хелън извади цигарите си и Джулия се приближи до нея, за да си вземе една. Те пушеха заедно, с едва докосващи се рамене, а ръкавът на якето на Джулия леко закачаше палтото на Хелън, когато тя вдигаше и сваляше цигарата си. Хелън забеляза, че по кокалчетата на пръстите й още има белези от мястото, където ги беше ожулила предишната седмица. Хелън си спомни как онзи път ги беше докоснала леко с пръсти. Двете с Джулия тогава стояха заедно — просто стояха заедно, като сега. Нищо не се беше променило. Но сега тя не можеше да си представи да докосне толкова безгрижно която и да е част от тялото на Джулия.
	Тази мисъл беше вълнуваща, но и плашеща. Те поговориха малко за къщите, които граничеха с Браянстон скуеър. Джулия й посочи тези, в които беше ходила, и й описа какво беше видяла там. Но ръкавът й още закачаше този на Хелън и именно това докосване и триене на тъканите привличаше вниманието й, а не толкова думите на Джулия. Накрая започна да й се струва, че кожата й настръхва, сякаш Джулия, или нейната близост, някак си я придърпва, притегля я към себе си…
	Тя потрепери и се отдръпна. Почти беше допушила цигарата си и използва това като извинение. Огледа се къде може да я загаси.
	Джулия забеляза това и каза:
	— Просто я хвърли и я стъпчи.
	— Не ми се иска — отвърна Хелън.
	— Това едва ли ще влоши нещата.
	— Знам, но…
	Тя отиде с цигарата до камината, за да я загаси там. Направи същото и с тази на Джулия, когато тя я допуши. Но пък не искаше да остави двата фаса в празната камина, затова ги размаха с ръка, за да изстинат, и ги сложи обратно в пакета с цигарите си.
	— Представи си, че хората се върнат — каза тя, забелязвайки невярващия поглед на Джулия. — Те не биха искали да мислят, че някакви непознати са били тук и са гледали нещата им.
	— Не смяташ ли, че ще бъдат малко по-притеснени от дъждовната вода, счупените прозорци и бомбата в леглото?
	— Дъждът, бомбите и прозорците са само неща — каза Хелън. — Те са безлични, не са като хората… Сигурно ме смяташ за глупава.
	Джулия се взираше в нея и клатеше глава.
	— Напротив — каза тя тихо. Усмихна се, но прозвуча почти тъжно. — Мисля си… да, че си ужасно мила.
	Те се спогледаха за миг, преди Хелън да сведе поглед. Тя прибра пакета цигари, после се върна до обгорения дюшек. Изведнъж стаята й се стори малка. Усети остро своето и на Джулия присъствие вътре, на горния етаж на тази студена тиха къща, тяхната топлина, непокътната цялост, изпълващия ги живот на фона на толкова много разруха. Отново почувства как кожата на ръцете й настръхна. Чувстваше биенето на сърцето си в гърлото, в гърдите, в крайчетата на пръстите си…
	— Трябва да се връщам на работа — каза тя, без да се обръща.
	— Сега си по-мила от всякога — засмя се Джулия. Но продължаваше да звучи някак тъжно. — Хайде, да слизаме.
	Те отидоха до площадката и слязоха едно крило надолу по стълбището. Вървяха толкова тихо, че когато някъде на първия етаж се затвори врата, те я чуха и спряха. Вместо да препусне от уплаха, сърцето на Хелън, обратно, сякаш се препъна.
	— Какво е това? — прошепна тя, като изплашено стисна перилото.
	— Не знам — отвърна намръщена Джулия.
	Но тогава един мъж извика леко нагоре към стълбището:
	— Джулия? Ти ли си?
	Изражението на Джулия се проясни.
	— Това е баща ми — каза тя. После се наведе и извика бодро в шахтата на стълбището: — Аз съм тук горе, татко! На най-горния етаж! — Обърна се, хвана ръката на Хелън, стисна пръстите й и каза: — Ела да те запозная с него.
	Тя слезе бързо по стълбите, а Хелън я последва малко по-бавно. Когато стигна до антрето, видя, че Джулия бръснеше прахта от раменете и косата на баща си и се смееше:
	— Скъпи, целият си мръсен!
	— Така ли?
	— Да! Виж, Хелън, в какво състояние е баща ми. Ровил се е в едно мазе с въглища… Татко, това е моята приятелка мис Хелън Джинивър. Не й стискай ръката! Тя и без това ни смята за семейство мърляви чистачи.
	Мистър Стендинг се усмихна. Той носеше мръсен син работен комбинезон с оцапани ленти от ордени на гърдите. Беше си свалил смачканото кепе и сега приглаждаше разрошената си от Джулия коса.
	— Здравейте, мис Джинивър — каза той. — Страхувам се, че Джулия е права за ръцете ми. Разглеждахте наоколо, така ли?
	— Да.
	— Странна работа е нашата, нали? Всичко е в прах. Не като предишната война — тогава всичко беше в кал. Чудя се каква ли ще бъде следващата. Пепел, предполагам… Разбира се, това, което наистина бих желал да правя, е да строя нови къщи, а не да се ровя в тези развалини. Но все едно, това поне ме поддържа зает. А и предпазва Джулия от други неприятности — той намигна. Очите му бяха тъмни като тези на Джулия и с доста тежки мигли. Косата му беше сива, но почерняла от прахта. Челото и слепоочията му също бяха мръсни, или пък покрити с лунички, Хелън не виждаше добре. Докато говореше, той плъзна добре трениран, опитен поглед по фигурата й. — Радвам се да видя, че на вас ви е интересно. Искате ли да останете и да ни помогнете.
	— Не ставай глупав, татко — каза Джулия. — Хелън вече си има ужасно важна работа. Тя работи за Министерството за подпомагане на пострадалите от войната.
	— Така ли? Сериозно? — Той погледна Хелън по-внимателно. — При лорд Стенли?
	— Аз съм само в местния офис — отговори Хелън.
	— Ах. Жалко. Със Стенли сме стари приятели.
	Той побъбри с тях още една-две минути, а после каза:
	— Е, отлично. Аз отивам в подземието, за да погледна набързо онези планове. Моля, извинете ме, мис.
	Той ги заобиколи и тръгна надолу по стълбите. Когато г-н Стендинг излезе от сенките, Хелън видя, че това, което беше взела за мръсотия или лунички на лицето му, всъщност бяха белезите от стари мехури, оставени там от изгаряния или от боен газ.
	— Не е ли сладък? — каза Джулия, когато той се скри. — Само дето е ужасен пакостник. — Тя отвори вратата и двете с Хелън застанаха на прага. Джулия отново потрепери. — Изглежда ще вали. Ще трябва да побързаш! Нали знаеш как да се върнеш? Бих дошла с теб, само че… О, почакай.
	Внезапно тя сложи ръка на рамото на Хелън, за да я спре да не тръгне към тротоара, и Хелън се обърна към нея стресната, като почти си помисли, че Джулия възнамерява да я целуне или да я прегърне, нещо такова. Но тя просто изтръска прахта от ръката на Хелън.
	— Готово — каза тя усмихната. — Сега се обърни да ти видя гърба. Да, и тук има още малко. Сега от другата страна. Колко си послушна! Но ние не трябва да даваме на мис Чисхолм никакви основания за оплаквания. — Тя повдигна едната си вежда. — Нито пък на Кей, като е станало дума… Готово. Така е идеално.
	Те се сбогуваха. Докато Хелън се отдалечаваше, Джулия извика:
	— Ела да се видим някой друг път на обед! Ще бъда тук още две седмици. Може да отидем в някоя кръчма. Тогава ще ме почерпиш!
	Хелън каза, че ще дойде.
	После си тръгна. Щом вратата зад нея се затвори, Хелън погледна часовника си и се затича. Стигна в офиса в два часа и една минута.
	— Първият ви посетител чака, мис Джинивър — каза мис Чисхолм, като погледна часовника.
	Така че Хелън нямаше време дори да посети тоалетната или да си вчеше косата.
	Работи без почивка около час и половина. Работата беше уморителна по това време. Хората, с които разговаряше през последните няколко седмици, бяха като тези, които беше свикнала да вижда при големите бомбардировки преди три години. Някои от тях идваха направо от развалините на домовете си, с мръсни ръце, изпорязани и превързани. Една жена каза, че е била бомбардирана три пъти. Тя седеше от другата страна на бюрото на Хелън и плачеше.
	— Работата не е в това, че къщата беше разрушена — каза тя. — А в постоянното преместване. Имам чувството, че ще избухна, мис. Не съм спала, откакто всичко това се случи. Момченцето ми има крехко здраве. Мъжът ми е в Бирма и аз съм напълно сама.
	— Ужасно е трудно — каза Хелън. Тя даде на жената един формуляр и търпеливо й показа как да го попълни. Жената го гледаше неразбиращо.
	— Всичко това?
	— Да, страхувам се.
	— Но ако мога да получа само една-две лири…
	— Опасявам се, че не мога да ви дам пари. Виждате ли, това е доста дълъг процес. Трябва да изпратим оценител, който да оцени щетите, преди да би приведем сумата. Някой от нашия отдел трябва да види дома ви и да напише доклад. Ще се опитам да пратя човек на мястото колкото се може по-бързо, но при всички тези нови нападения…
	Жената продължаваше да се взира в листовете хартия в ръцете си.
	— Имам чувството, че ще избухна — каза отново тя, като прокара ръка през очите си. — Просто ще избухна.
	Хелън я наблюдава няколко секунди, след това взе формуляра обратно. Попълни сама данните на жената и сложи дата отпреди месец. А на мястото, където трябваше да отбележи датата и серийният номер на оценителя, тя написа няколко вероятни, но леко нечетливи, изцапани с мастило числа. Сложи формуляра в една табла с надпис „Одобрено“, готов да бъде изпратен на мис Стедман на първия етаж, и прикрепи към него с кламер бележка „Спешно“.
	Но не направи нищо подобно за следващия човек, нито за хората след него. Беше поразена от думите на жената, че ще избухне, това е всичко. При първите големи бомбардировки тя се опитваше да помогне на всекиго. Понякога беше давала на хората пари от собствения си джоб. Но войната те прави коравосърдечен. Отначало си въобразяваш — помисли си Хелън тъжно, — че си някаква героиня. А накрая започваш да мислиш само за себе си.
	Защото в дъното на ума й през целия следобед беше мисълта за Джулия. Тя мислеше за нея дори докато утешаваше плачещата жена, дори докато казваше „Ужасно е трудно“. Спомняше си усещането от ръката на Джулия, която се търкаше в нейната; близостта на Джулия в онази малка таванска стая.
	После, в четири без петнайсет, телефонът й иззвъня.
	— Мис Джинивър? — каза рецепционистката. — Външно обаждане. Някоя си мис Хепбърн. Да ви свържа ли?
	„Мис Хепбърн ли?“, помисли си Хелън разсеяно. Тогава се сети и стомахът й я присви от тревога и чувство за вина.
	— Само секунда — каза тя. — Помолете мис Хепбърн да почака, ако обичате. — Тя сложи слушалката на бюрото, отиде до вратата и извика: — Мис Чисхолм? Никакви нови посетители, моля, само за минутка! Говоря по телефона с офиса в Камдън таун. — Тя седна обратно на бюрото си и си наложи да се успокои. — Здравейте, мис Хепбърн — каза Хелън тихо, когато ги свързаха.
	— Здравей. — Това беше Кей. Бяха си измислили нещо като игра с такива имена. — Боя се, че това е само поредното безпредметно обаждане. — Гласът й изглеждаше дълбок и доста ленив. Тя явно пушеше цигара, защото премести слушалката, за да издуха дима. — Как е животът в министерството?
	— Доста трескав всъщност — каза Хелън и погледна към вратата. — Не мога да говоря дълго.
	— Не можеш ли? Не трябваше да звъня, нали?
	— Не наистина.
	— Мотая се вкъщи. Аз… Само за минутка.
	Чу се кратко изпращяване, а после линията заглъхна — Кей беше сложила ръка на слушалката и се бе разкашляла. Кашлицата продължи дълго. Хелън си я представи, както често я беше виждала — присвита на две, с навлажнени очи, с почервеняло лице, с дробове, пълни с пушек и тухлен прах.
	— Кей? — каза тя. — Добре ли си?
	— Още съм тук — обади се след малко Кей. — Не, не е толкова зле.
	— Не трябва да пушиш.
	— Пушенето ми помага. И да чувам твоя глас също.
	Хелън не отговори. Мислеше си за телефонистката. Една приятелка на Мики си беше изгубила работата, когато телефонистката беше подслушала личния разговор между нея и любовницата й.
	— Иска ми се да си беше тук, вкъщи — продължи Кей. — Не могат ли да минат без теб?
	— Знаеш, че не.
	— Трябва да затваряш, нали?
	— Наистина трябва.
	Кей се усмихваше — Хелън можеше да познае това по гласа й.
	— Добре. Нещо друго да ми съобщиш? Никой не се е опитал да нападне офиса? Мистър Холмс все още ли ти хвърля по едно око?
	— Не — отговори Хелън, като също се усмихна. След това стомахът й отново я присви и тя задържа дъх. — Всъщност…
	— Задръж — каза Кей. Тя премести слушалката и отново започна да кашля. Хелън я чу как си изтри устата. — Трябва да те оставя да си вършиш работата — каза тя, когато отново се обади.
	— Да — вяло отвърна Хелън.
	— Ще се видим по-късно. Нали ще си дойдеш направо вкъщи? Ела си бързо, чу ли?
	— Да, разбира се.
	— Добро момиче… Довиждане, мис Джинивър.
	— Довиждане, Кей.
	Хелън затвори телефона и остана замислена. Тя си представи ясно Кей — как става, допушва цигарата си, разхожда се неспокойно из апартамента, може би отново кашля. Сигурно щеше да застане до прозореца с ръце в джобовете. Можеше да си подсвирква или тананика стари песни от мюзикълите — „Маргаритке, маргаритке“, нещо такова. Можеше да постели вестник на масата в дневната и да си излъска обувките. Или можеше да извади онзи забавен малък моряшки набор за шиене, който имаше, и да си закърпи чорапите. Кей не знаеше, че преди няколко часа Хелън е стояла до един прозорец и е чувствала как кожата на ръката й настръхва, изправя се като листенцата на цвете към слънцето, защото Джулия беше до нея. Не знаеше, че в онази малка таванска стая Хелън трябваше да се извърне от погледа на Джулия, защото се изплаши от разтуптяното си сърце…
	Хелън вдигна отново телефона и продиктува на момичето един номер. Телефонът иззвъня два пъти, преди Кей да се обади.
	— Здравей — каза тя, изненадана от гласа на Хелън. — Какво забрави?
	— Нищо — отвърна Хелън. — Просто… Исках да те чуя отново, това е всичко. Какво правеше?
	— Бях в банята — каза Кей. — Тъкмо започнах да се подстригвам. Навсякъде е пълно с косми в момента. Не би ти харесало.
	— Не наистина. Кей, исках само да ти кажа… Нали знаеш, това нещо.
	Тя имаше предвид „Обичам те“. Кей мълча няколко секунди, а после каза:
	— _Това_ нещо. — Гласът й беше станал задавен. — И аз исках да ти кажа същото…
	„Каква пълна идиотка съм!“, помисли си Хелън, когато отново затвори телефона. Чувстваше сърцето си, като че ли се е подуло в нея, сякаш се надигаше като тесто в гърлото й. Почти се разтрепери. Взе чантата и потърси цигарите си. Намери пакета и го отвори.
	В пакета бяха онези два фаса. Беше забравила, че ги е сложила там. По тях имаше червило, от нея и от Джулия.
	Тя ги сложи в пепелника на бюрото си. После забеляза, че погледът й постоянно бяга към него. Накрая го изнесе от стаята и го изсипа в едно от телените кошчета за боклук в офиса на мис Чисхолм.


	В шест и половина Вив беше в тоалетната на министерството. Тя стоеше в една кабинка и повръщаше в клозетната чиния. Повърна три пъти, след това се изправи, затвори очи и за минута се почувства много добре и спокойна. Но когато отвори очи и видя кафявата каша на бучки, която беше повърнала — смесица от чай и полусмлени бисквити със стафиди, — отново й се повдигна. Някой отвори вратата на тоалетната точно когато тя излезе да си изплакне устата. Беше едно момиче от нейния отдел, на име Карълайн Греъм.
	— Слушай, добре ли си? — каза момичето. — Гибсън ме прати да те намеря. Какво става? Изглеждаш отвратително.
	Вив внимателно изтри лицето си с крайчеца на един пешкир на ролка.
	— Добре съм.
	— Не изглеждаш така, честно казано. Искаш ли да дойда с теб до сестрата?
	— Няма нищо — каза Вив. — Това е само… само махмурлук.
	Като чу това, поведението на Карълайн се промени. Тя се облегна удобно с бедро на една мивка и извади от джоба си дъвка.
	— О, знам всичко за тези неща — каза тя, като сгъна дъвката в устата си. — И леле, трябва да е било доста зле, ако още повръщаш по това време! Надявам се момчето да си е струвало. Винаги си мисля, че не е толкова отвратително, ако наистина си прекарала добре. Най-лошото е, когато момчето е калпаво и ти един вид пиеш само за да започне той да ти изглежда по-добре. Трябва да изпиеш едно сурово яйце или нещо такова.
	Вив усети, че стомахът й отново се разбърка. Тя се отдалечи, за да не гледа премятащата се сива дъвка в устата на Карълайн.
	— Не мисля, че бих могла. — Тя се погледна в огледалото. — Боже, виж в какво състояние съм! Имаш ли в пудра в себе си?
	— Момент — каза Карълайн. Тя извади една пудриера и й я подаде. След Вив и тя я използва на свой ред. После застана пред огледалото и оправи вълничките на косата си, при което дъвката спря за момент. Розовото връхче на езика й се показа между начервените устни на лицето й, гладко и пращящо от здраве заради младостта и липсата на тревоги. Вив я погледна и си помисли нещастно: „Колко гадно долен и нечестен е животът! Иска ми се да бях на твое място“.
	Карълайн улови погледа й.
	— Наистина изглеждаш отвратително — каза тя, като отново започна да дъвче. — Защо не останеш още? Мен това не ме засяга. Така или иначе, ни остава още само половин час. Мога да кажа на Гибсън, че не съм те намерила. А ти можеш да кажеш, че те е пипнал мистър Брайтман или нещо подобно. Той винаги изпраща разни момичета навън да му купуват сода.
	— Благодаря, но няма нужда — каза Вив.
	— Сигурна ли си?
	— Да.
	Но тя беше навела глава, за да оправи колана на роклята си и сега, понеже вдигна поглед твърде бързо, отново й прилоша, затова се подпря с ръка на една от мивките и затвори очи. Преглъщаше, чувстваше как стомашните сокове се събират на топка и се опитваше да ги възпре… Но изведнъж те изригнаха нагоре. Вив изтича обратно в тоалетната кабинка и повърна в чинията. В това тясно пространство звуковете, които издаде, отекнаха ужасно. Тя пусна водата в опит да ги заглуши и когато излезе пак при мивките, Карълайн я погледна разтревожена.
	— Мисля, че трябва да ми позволиш да те заведа до сестрата, Вив.
	— Не може да ходя при сестрата заради един махмурлук.
	— Трябва да направиш нещо. Изглеждаш ужасно.
	— Ще се оправя след минута — каза Вив.
	Тогава тя си помисли за малкото пътешествие, което трябваше да направи обратно до машинописната зала — каменните стълбища, коридорите. Представи си как повръща на някой от излъсканите мраморни подове. Представи си и самата машинописна зала — наблъсканите маси и столове, вдигнатите черни маскировъчни завеси, от което всичко изглежда още по-задушно, а миризмата на индиго, препарати за коса и козметика е по-лоша от всякога.
	— Иска ми се просто да можех да си отида у дома — каза тя нещастно.
	— Ами защо не го направиш? Остават само двайсет минути.
	— Дали да не го направя? Ами Гибсън?
	— Ще й кажа, че ти е зле. Това е вярно, нали така? Но как ще си отидеш вкъщи? Представи си, че припаднеш по пътя или нещо такова.
	— Не мисля, че ще припадна — каза Вив. Но не припадат ли жените, когато са… _Господи!_ Тя се обърна. Изведнъж се изплаши, че като я гледа, Карълайн ще разбере каква беше работата наистина. Вив погледна часовника си и каза, като правеше усилие да е спокойна и да изглежда по-ведра: — Ще ми направиш ли услуга? Мисля, че е най-добре да почакам Бети Лорънс и да си отида вкъщи с нея. Ще й кажеш ли, след като говориш с Гибсън? Ще й кажеш ли, че ще я чакам тук?
	— Разбира се — отвърна Карълайн, изправи се и се приготви да тръгва. — И не забравяй за суровото яйце. Знам, че звучи като ужасно прахосване на дажбата, но веднъж имах колосален махмурлук от гадните коктейли, които едно момче ми забърка на някакво парти. Яйцето ме оправи толкова добре, че не би повярвала. Мисля, че Минти Брюстър е докопала отнякъде две яйца. Говори с нея.
	— Добре — каза Вив и се опита да се усмихне. — Благодаря, Карълайн. О, и ако Гибсън пита каква е работата, не й казвай, че съм повръщала, нали? Тя сигурно ще се досети… За махмурлука имам предвид.
	Карълайн се засмя. Тя изду малък сив балон с дъвката си, който се пръсна с изпукване.
	— Не се тревожи. Ще бъда страшно женствена и мистериозна и тя ще си помисли, че това е мензис. Така става ли?
	Вив кимна и също се засмя.
	Но смехът й заглъхна в момента, в който Карълайн излезе. Имаше чувството, че плътта на лицето й увисва, натежава. През тоалетната минаваха топли тръби и въздухът беше сух, сякаш под налягане, като в помещение в подводница. Вив искаше повече от всичко да може да отвори някой прозорец и да изложи лицето си на вятъра. Но лампите бяха запалени и пердетата вече бяха пуснати. Всичко, което можеше да направи, бе да вдигне прашния, груб плат около главата си като качулка и да вдиша каквото може от студения вечерен въздух, който проникваше през цепнатината на рамките на прозореца.
	Прозорецът гледаше към вътрешен двор. Тя чуваше печатането и звъна на телефоните от стаите на горните етажи. Ако се заслушаше внимателно, можеше да различи отвъд тези звуци обикновения шум на Уигмор стрийт и Портман скуеър — коли и таксита, мъже и жени, които отиват към магазините, излизат или се връщат от работа. Това бяха шумовете, помисли си Вив, които чуваш хиляди, хиляди пъти и никога не ги забелязваш — също както, когато си добре, не мислиш за това, а наистина започваш да разбираш какво е да си здрава дори и за минута едва след като престане да ти е лошо. Но докато ти е лошо, ти си станала непозната, чужденка в собствената си страна. Всичко просто и обикновено за всеки друг ти е станало враг. Собственото ти тяло ти е станало враг, който плете заговори и интриги против теб и ти слага капани…
	Тя стоеше до прозореца и мислеше за всичко това, докато малко преди седем звукът на печатането в цялата сграда заглъхна и беше заменен от скърцането на дървени столове по голия под. Минута по-късно се появи първата жена, а след това започнаха да пристигат една след друга, за да влязат в тоалетната или да си вземат палтата. Вив отиде до шкафчето си и много бавно си облече палтото и си сложи шапката и ръкавиците. Тя се движеше между жените като някакъв призрак и се вглеждаше дори в най-невзрачните, в най-некрасивите, пълнички и очилати, с бясна завист, чувствайки се невероятно отделена от тях и самотна. Слушаше ясните им, уверени гласове и си мислеше: „Ето какво се случва с хора като мен. Аз съм също като Дънкан, в края на краищата. Ние се опитваме да направим нещо от себе си, но животът не ни позволява, непрекъснато се препъваме“.
	Появи се Бети. Тя влезе намръщена, като се оглеждаше. Когато видя Вив, веднага дойде при нея.
	— Какво става? — попита тя. — Карълайн Греъм каза, че не можеш да се качиш обратно по стълбището. Тя го обясни много неясно на Гибсън. Каза, че си била изненадана от нещо. Говори се, че си получила диария. — Тя разгледа Вив. — Хей, ти наистина изглеждаш зле.
	Вив се опита да се скрие от погледа й, както по-рано от този на Карълайн.
	— Просто ми стана малко зле — каза тя.
	— Бедната. Нуждаеш се от малко ободряване. Имам нещо такова на ум. Джийн от отдела за пратките ни съобщи за някакво парти на Министерството на информацията. Едно от техните момчета днес е довършило развода си и те казват, че им трябват момичета. Подготвяли се за това от седмици, така че сигурно купонът ще бъде яка работа. Имаме време колкото да се преоблечем. Хайде.
	Вив я погледна ужасена.
	— Ти се шегуваш — каза тя. — Не мога да се справя с това. Изглеждам като развалина!
	— О, сложи си малко „Макс фактор“ и момчетата от министерството няма да забележат — отвърна Бети, докато си слагаше палтото.
	Тя хвана Вив за ръка и я изведе от помещението, след което двете тръгнаха нагоре към антрето. Изкачването на стълбите се стори ужасно на Вив, сякаш беше хванала морска болест. Но усещането на ръката на Бети, чувството, че й помагат и водят, й подейства успокоително. Те стигнаха до пропуска и се подписаха. Улицата не беше толкова тъмна, че да трябва да си включват фенерчетата. Но вечерта беше студена. Бети спря за момент и си извади ръкавиците.
	Тя забеляза някакво момиче, вдигна едната си ръкавица и я размаха:
	— Джийн! Джийн, ела тук! Кажи на Вив за тази работа довечера. Тя се нуждае от убеждаване.
	Джийн тръгна с тях.
	— Ще бъде страхотно, Вив — каза тя. — Казаха ми да заведа колкото се може повече момичета.
	— Съжалявам, Джийн — поклати глава Вив. — Не мога тази вечер.
	— О, но, Вив!
	— Не я слушай, Джийн — каза Бети. — Тя не е на себе си.
	— Наистина не е на себе си! Вив, те се подготвят от няколко седмици…
	— И аз й казах това.
	— Не мога — повтори Вив. — Честно, не се чувствам във форма за това.
	— За какво има да си във форма? Всичко, което тези момчета искат, е няколко закръглени момичета с тесни пуловери.
	— Не наистина.
	— Не всеки ден някой мъж се развежда, в края на краищата.
	— Не, честно — каза Вив, като гласът й започна да трепери. — Не мога. Не мога! Аз…
	Тя спря, сложи ръка на очите си и там, на средата на Уигмор стрийт, се разплака.
	За момент всички се умълчаха. После Бети каза:
	— Ух, ох. Съжалявам, Джийн. Изглежда партито ще трябва да мине без нас.
	— Е, лош късмет за онези приятелчета. Те ще бъдат ужасно разочаровани.
	— Погледни на това от тази страна: ще има повече за теб.
	— Това е така, предполагам — отвърна Джийн. Тя докосна ръката на Вив: — Горе главата, Вив. Той трябва да е отрепка, щом те кара да се чувстваш така. Аз отлитам към общежитието, момичета! Ако си промените решението, знаете къде да ме намерите! — При тези думи тя тръгна, като почти се затича.
	Вив си извади кърпичката и се издуха. Тя повдигна глава и видя как хората я гледаха с леко любопитство, докато минаваха край тях.
	— Чувствам се такава глупачка.
	— Не ставай смешна — каза Бети нежно. — Всички плачем понякога. Хайде, миличко. — Тя отново хвана ръката на Вив и я стисна. — Нека те заведа у дома. Имаш нужда от една хубава грейка и джин с два аспирина вътре. Сега като се замисля, и аз имам нужда от това.
	Те отново тръгнаха, вече по-бавно. Краката на Вив тръпнеха, почти трепереха от изтощение. Мисълта, че ще се върне в общежитието по това време на вечерта — когато там ще цари хаос, по пода на трапезарията ще стържат столове, навсякъде ще блестят лампи, от радиото ще гърми танцувална музика, момичета ще тичат по бельо нагоре-надолу по стълбите, ще дърпат ролки от косата си и ще се викат една друга с цяло гърло, — самата мисъл за това я изтощаваше.
	Тя дръпна ръката на Бети и каза:
	— Не мога да се върна там точно сега. Нека да отидем някъде другаде, на някое по-тихо място. Може ли?
	— Ами, можем да отидем до някое кафене, нещо такова — отвърна Бети несигурно.
	— Не ми се ходи и в кафене — каза Вив. — Може ли просто да седнем някъде? Само за пет минути. — Гласът й беше изтънял, сякаш щеше отново да се разтрепери.
	— Добре — отговори Бети и я поведе встрани.
	След малко те се озоваха на един малък площад в близкия жилищен район и влязоха в парка му. Това място щеше да е затворено за тях в годините преди войната, но разбира се, сега желязната ограда беше изчезнала и те влязоха вътре. Намериха една пейка по-далеч от най-гъстите храсти, на най-тихата страна на площада. Не беше съвсем тъмно, но вече се смрачаваше и Бети се огледа и каза:
	— Е, някой или ще ни изнасили, или ще ни помисли за две момичета за приятно прекарване на времето и ще ни предложи пари. Не знам за теб, но ако цената е добра, аз може да се изкуша да я приема. — Тя продължаваше да държи ръката на Вив. — Добре, миличко — подхвана Бети, когато двете седнаха и придърпаха яките на палтата си. — Кажи ми какво не е наред. И помни, че съм се отказала от шанса да бъда свалена от един разведен мъж от Министерството на информацията, така че по-добре да е нещо сериозно.
	Вив се усмихна, но усмивката й почти веднага стана някак болезнена. Тя усети сълзите да се надигат в гърлото й, както преди й се беше повдигнало.
	— О, Бети… — каза Вив и гласът й заглъхна. Тя сложи ръка на устата си и поклати глава. А след секунда прошепна: — Ще се разплача, ако го кажа.
	— А аз ще се разплача, ако не го кажеш — отвърна Бети. После продължи по-мило: — Добре, не съм глупава. Имам доста добра представа за какво става дума. Или сигурно би трябвало да кажа „за кого“… Какво е направил той сега? Хайде, нещата, които един мъж може да направи, за да разплаче някое момиче, не са толкова много. Те просто нямат достатъчно въображение. Той или ще я излъже, или ще я изостави, или ще я обере. — Тя изсумтя и добави: — Или ще я издуе.
	Бети каза последното на шега и се засмя. После срещна погледа на Вив през сгъстяващия се мрак и смехът й угасна.
	— О, Вив — каза тя тихо.
	— Знам.
	— О, Вив! Кога разбра?
	— Преди две седмици.
	— Преди две седмици? Това не е толкова много. Сигурна ли си, че не е просто… нали разбираш, малко закъснение? С всички тези нападения…
	— Не — каза Вив и изтри лицето си. — Отначало и аз си помислих така. Но не е просто това. Знам, че се е случило. Просто знам. Виж в какво състояние съм… А и повръщам.
	— Повръщаш? — повтори Бети впечатлена. — Кога, сутрин?
	— Не сутрин. Следобед и вечер. И сестра ми беше така. Всичките й приятелки повръщаха сутрин, но тя повръщаше почти всяка вечер в продължение на три месеца.
	— Три месеца! — каза Бети.
	— Шшт, по-тихо — огледа се Вив.
	— Извинявай. Но леле, миличко! Какво ще правиш сега?
	— Не знам.
	— Каза ли на Реджи?
	Вив отклони поглед.
	— Не, не съм.
	— Защо не? Вината е негова, нали така?
	— Не е — отвърна Вив и отново я погледна. — Имам предвид, вината е толкова негова, колкото и моя.
	— Твоя ли? — каза Бети. — Как така? — Тя понижи глас още повече: — Да не си му дала разрешение да свършва на борда? Това е много добре, но той би трябвало, нали разбираш, да си носи шлифера.
	— Всичко беше наред досега — поклати глава Вив. — Ние никога не използваме тези неща. Той не може да ги търпи.
	Те седяха мълчаливо няколко секунди. После Бети каза:
	— Мисля, че трябва да му съобщиш.
	— Не — отвърна Вив твърдо. — Няма да кажа на никого, освен на теб. И ти не казвай на никого! Господи! — Идеята, че това може да се разчуе, й се стори ужасна. — Представи си, че Гибсън разбере! Спомняш ли си Фелисити Уитърс?
	Фелисити Уитърс беше едно момиче от Строителното министерство, което бе забременяло от някакъв пилот от Свободните френски сили предишната година. Тя се беше хвърлила от стълбището в общежитието. Стана голям скандал. Уволниха я от министерството и я върнаха вкъщи при родителите й — викарий и жена му — в Бирмингам.
	— Всички говорехме каква глупачка е тя — каза Вив. — Господи, иска ми се да беше тук сега! Тя имаше… — Вив се огледа и заговори шепнешком: — Имаше някакви хапчета, нали? От аптеката.
	— Не знам — отговори Бети.
	— Имаше — каза Вив. — Сигурна съм.
	— Можеш да вземеш английска сол.
	— Направих го. Не свърши работа.
	— Тогава опитай гореща вана с джин.
	Вив почти се засмя:
	— Къде, в общежитието? Там водата никога няма да се стопли достатъчно. А и представи си, че някой види или усети миризмата на джина. Не мога да го направя и при баща ми. — Тя потръпна само при мисълта за тази процедура. — Няма ли някакъв друг начин? Трябва да има и други средства.
	Бети помисли за момент.
	— Би могла да се промиеш със сапунена вода. Казват, че това вършело работа. Но трябва да уцелиш вярното място. Или би могла да използваш… нали се сещаш… игла за плетене…
	— Господи! — каза Вив и отново й се повдигна. — Не мисля, че бих могла да понеса това. Ти би ли могла на мое място?
	— Не знам. Може би, ако съм достатъчно притеснена. Не можеш ли просто… да вдигаш тежести?
	— Какви тежести? — попита Вив.
	— Торби с пясък, такива неща. Не можеш ли да подскачаш на място?
	Вив си помисли за различните обикновени неудобства, които беше преодоляла през последните две седмици — тръскането по влакове и автобуси, стълбищата, които изкачваше в службата…
	— Това няма да свърши работа — каза тя. — То няма да иска да излезе така, знам, че няма.
	— Можеш да топиш монети във водата за пиене.
	— Това са само приказки на старите жени, не е ли така?
	— Е, а не знаят ли старите жени едно друго? Затова именно те са станали стари жени, в края на краищата, а не…
	— А не като мен?
	— Нямах това предвид.
	Вив погледна встрани. Вече беше напълно тъмно. От тротоарите зад парка от време на време се виждаше приглушената светлина на фенерчета, чиито лъчи се стрелкаха, разширяваха се и се свиваха. Но високите, плоски къщи по края на площада изглеждаха напълно безжизнени. Тя усети, че Бети трепери, и сама потрепери. Но те не станаха. Бети придърпа яката си и скръсти ръце.
	— Можеш да говориш с Реджи — каза отново тя.
	— Не — отвърна Вив. — Няма да му кажа.
	— Защо не? То е негово, нали така?
	— Разбира се, че е негово!
	— Е, просто питам.
	— Как се казва такова нещо!
	— Все пак мисля, че трябва да му кажеш. Виж, Вив, не се опитвам да остроумнича, но истината е, че след като той е женен мъж… Сигурно има представа какво можеш да направиш.
	— Няма и най-малка представа — отвърна Вив. — Неговата жена… тя е луда за деца. Това е всичко, за което той й е нужен. Онова, което получава от мен, е нещо различно.
	— Басирам се, че е така.
	— Така е!
	— Е, след девет месеца вече няма да бъде. След осем месеца, искам да кажа.
	— Точно затова трябва да оправя сама нещата — каза Вив. — Не разбираш ли? Ако се окаже, че в края на краищата аз съм като нея…
	— И наистина искаш да оправиш нещата? Не би ли могла… Не можеш ли да го родиш и да го задържиш, или…
	— Шегуваш ли се? — каза Вив. — Баща ми… Това ще убие баща ми!
	„Ще го убие след всичко с Дънкан“, имаше тя предвид. Но не можеше да каже това на Бети. И изведнъж бремето на толкова много тайни, толкова много предпазливост, мрак и грижи й се видя непоносимо.
	— О! — каза тя. — Толкова е нечестно! Защо трябваше да става така, Бети? Като че ли нещата вече не бяха достатъчно трудни! После идва и това, за да ги направи още по-трудни. Такова малко нещо, а…
	— Не ми е приятно да ти съобщавам това, миличко, но то няма да бъде малко още дълго време — отвърна Бети.
	Вив я погледна в тъмното. Тя сложи ръце на корема си и каза тихо:
	— Точно това не мога да търпя: мисълта, че това нещо е в мен и става все по-голямо и по-голямо. — Изведнъж тя сякаш успя да го усети как смуче жизнените й сокове като пиявица. — Как изглежда то? Като малък дебел червей, нали?
	— Малък дебел червей с лицето на Реджи — отговори Бети.
	— Не говори такива неща! Ако започна да мисля за това по този начин, само ще стане по-лошо. Трябва да опитам хапчетата, които вземаше Фелисити Уитърс.
	— Но те не й свършиха работа. Нали затова се метна по стълбите! А и от тях й ставаше лошо.
	— Е, на мен така или иначе ми е лошо! Каква е разликата?
	Но сега не й беше лошо. Сега тя се чувстваше възбудена, почти трескава. Изведнъж й се стори, че живее в някакъв транс. Направо не можеше да повярва. Спомни си за дългите дни, които бяха отминали, без да предприеме нищо. Тя изправи гръб и се огледа.
	— Трябва ми аптека. Къде мога да намеря такава аптека? Хайде, Бети.
	— Почакай малко — каза Бети и отвори чантата си. — По дяволите, не можеш просто да съобщиш такова нещо на някое момиче и да очакваш тя да… Нека само да изпуша една цигара.
	— Цигара? — повтори Вив. — Как може да мислиш за цигара в такъв момент?
	— Успокой се — каза Бети.
	— Не мога да се успокоя! — настоя Вив. — Мислиш ли, че ти щеше да си спокойна на мое място?
	Но изведнъж се почувства ужасно изтощена. Отново се прегърби и затвори очи. Когато ги отвори, видя, че Бети я наблюдава. В тъмнината беше трудно да се разчете изражението й. Може би на него имаше съжаление или възбуда, може би дори сянка на презрение.
	— Какво си мислиш? — попита тихо Вив. — Мислиш си, че съм слаба, нали? Както казвахме за Фелисити Уитърс.
	— Всяко момиче може да падне в капана — сви рамене Бети.
	— Но ти никога не си падала.
	— Господи! — Бети си свали ръкавицата и почука като луда по пейката. — Чукай на дърво! Това е всичко, в края на краищата: просто късмет, добър и лош късмет… — Тя отново бръкна в чантата си, търсейки запалката. — Във всеки случай аз продължавам да мисля, че трябва да кажеш на Реджи. Какъв е смисълът да ходиш с женен мъж, ако не можеш да му кажеш такива неща?
	— Не — отвърна Вив почти беззвучно. Те отново бяха започнали да шепнат. — Първо ще опитам хапчетата. Ако те не свършат работа, тогава ще му кажа. Ако пък свършат, той няма да разбере нищо.
	— За разлика от теб, да се надяваме.
	— Ти наистина мислиш, че съм слаба.
	— Всичко, което казвам, е, че ако той си беше носил шлифера…
	— Но той не го харесва!
	— Е, много лошо. Но човек не може да прави каквото си иска, Вив, ако е като Реджи. Ако беше неженено момче, щеше да е различно, тогава би могла да рискуваш. Най-лошото, което би могло да ти се случи, е да се омъжиш по-рано, отколкото си смятала.
	— Говориш така, сякаш това е нещо, което обмисляш, нещо, което планираш — каза Вив нещастно. — Като купуването на мебели за спалнята! Знаеш какво изпитваме един към друг. Това е точно както каза преди малко за чукането на дърво. Той е женен за друго момиче само вследствие на отвратителен късмет, лошо съчетание на обстоятелства. Някои неща просто не могат да бъдат променени, това е всичко. Те просто са такива, каквито са.
	— И ще продължат да бъдат такива години напред — отвърна Бети. — Той ще си бъде добре, благодаря за интереса. А как ще си ти?
	— Не може да мислиш по този начин — каза Вив. — Никой не мисли така! Всички ние може да сме мъртви утре. Трябва да вземеш, каквото искаш, не е ли така? Какво искаш наистина? Ти не знаеш какво е това. За мен няма нищо друго, освен Реджи. Ако нямах него… — Гласът й се задави. Тя извади кърпичка и се издуха. — Той ме прави щастлива — каза Вив след минута. — Знаеш, че е така. Кара ме да се смея.
	Бети накрая намери запалката си.
	— Е — каза тя, като я запали, — сега не се смееш.
	Вив гледаше как пламъкът изскочи, а когато угасна, тя примигна в тъмнината; не отговори нищо. Двете с Бети седяха мълчаливо, докато стана твърде студено, за да продължат да стоят на пейката. После сплетоха уморено ръце и се изправиха.
	Тъкмо бяха тръгнали през парка, когато чуха сирените.
	— Ето ти на — каза Бети. — Това би сложило край на всичките ти проблеми. Една хубава голяма бомба.
	— Господи, наистина — вдигна поглед Вив. — И никой няма да узнае, освен теб.
	Тя никога преди не беше мислила за това, за всички тайни, които войната бе погълнала и погребала с пръст, мрак и мълчание. Вив си мислеше, че нападенията само оголват нещата, правят ги по-трудни. Тя продължи да поглежда към небето, докато двете с Бети вървяха към общежитието, и си казваше, че иска да види прожекторите на противовъздушната отбрана, че иска самолетите да дойдат, оръдията да загърмят, на земята да настъпи ад…
	Но когато първите оръдия започнаха да гърмят някъде в Северен Лондон, тя стана напрегната и накара Бети да вървят по-бързо, уплашена от бомбите дори в нещастието си. Страхуваше се да не я наранят. Не искаше да умира, в края на краищата.


	— _Хей, немец!_ — викаше Гигс от прозореца си два часа по-късно. — _Хей, Фриц! Насам! Тук, мамка му!_
	— _Млъкни, Гигс, буца лайняна!_ — извика някой друг.
	— _Насам, немец! Тук!_
	Гигс беше чул, че някакъв затвор бил бомбардиран и всички хора, на които оставали по-малко от шест месеца, били освободени. На него му оставаха още само четири и половина и затова всеки път, когато започваше нападение, той издърпваше масата си през килията, качваше се на нея и започваше да вика към германските пилоти от прозореца си. Дънкан забеляза, че ако нападението беше близо, виковете на Гигс наистина можеха да те смутят — човек започваше да си го представя като някакъв голям магнит, който привлича куршумите, бомбите и самолетите от небето. Тази вечер обаче нападението изглеждаше някъде далеч и никой не беше особено притеснен от него. Взривовете и проблясванията бяха редки и слаби. Само тъмнината ту се сгъстяваше, ту просветляваше, докато прожекторите кръстосваха небето. Други мъже също се бяха качили на масите си и си подвикваха един на друг за обикновени неща през крясъците на Гигс.
	— _Уоли! Уоли, дължиш ми половин долар, копеле такова!_
	— _Мик! Хей, Мик! Какво правиш?_
	Нямаше пазач, който да ги накара да млъкнат. Пазачите слизаха в бомбоубежището веднага щом започнеше нападение.
	— _Дължиш ми…_
	— _Мик! Хей, Мик!_
	Мъжете викаха почти до прегракване, за да бъдат чути. Някой можеше да вика от прозорец в единия край на крилото към човек през петдесет килии. Да лежиш в леглото и да ги слушаш как крещят беше като да въртиш стрелката на радиото и да намираш станции в мрака. На Дънкан това почти му харесваше. Във всеки случай той откри, че може да изключи гласовете от съзнанието си, когато те започваха да му действат на нервите. Фрейзър, от друга страна, винаги направо полудяваше от тях. Сега например той се въртеше неспирно в леглото си, ръмжеше и псуваше. Надигна се и изравни с юмрук бучките от конски косми в дюшека. После придърпа дрехите от униформата си, които беше сложил върху одеялото си за допълнителна топлина. Дънкан не можеше да го види, защото килията беше твърде тъмна, но усещаше движенията му през рамката на двойното легло. Когато Фрейзър отново легна тежко, рамките се разклатиха от край до край, проскърцаха и изстенаха леко, като койки в кораб. „Все едно сме моряци“, помисли си Дънкан.
	— _Дължиш ми половин долар, лайнар!_
	— Господи! — каза Фрейзър, като отново се надигна и удари дюшека още по-силно. — Защо не могат да стоят тихо? _Млъкнете!_ — извика той, като удари стената.
	— Няма смисъл — каза Дънкан и се прозя. — Те не могат да те чуят. Сега ще подхванат Стела, слушай.
	Защото някой беше започнал да вика: _„Сте-ла! Сте-ла!“_ и Дънкан смяташе, че това е едно момче на име Пейси от Второ отделение.
	— _Сте-ла! Имам да ти кажа нещо… Видях ти патката в банята! Видях твойта патка! Тя е черна като мойта шапка!_
	Някой подсвирна и се засмя:
	— _Ти си шибан поет, Пейси!_
	— _Изглеждаше като черен плъх, покрит с мъх! Изглеждаше като брадата на твоя старец, с устните на твойта старица по средата! Сте-ла! Защо не отговаряш?_
	— _Не може да отговори_ — чу се нечий друг глас. — _Лапнала е мистър Чейс!_
	— _Лапнала е Чейс_ — каза някой друг, — _а Браунинг й го слага отзад. Ръцете й са пълни, момчета!_
	— _Млъкнете, отрепки!_ — извика нов глас. Това беше Моника от Трето отделение.
	Сега Пейси се насочи към нея:
	— _Мони-ка! Мони-ка!_
	— _Млъкнете, животни! Едно момиче трябва да поспи, за да бъде красиво!_
	Това беше последвано от взрива на далечна експлозия и виковете на Гигс:
	— _Немец! Фриц! Адолф! Насам!_
	Фрейзър изпъшка и си обърна възглавницата.
	— По дяволите! — каза той след малко. — Само това ни трябваше!
	Защото отгоре на всичко някой беше започнал да пее:
	— _Малко момиче в синьо, аз те сънувам… Малко момиче в синьо…_
	Това беше мъж на име Милър. Той беше в затвора за рекетиране на един нощен клуб. Милър пееше през цялото време с ужасна старателност, сякаш бе член на някоя група и току-що беше излязъл с микрофон в ръка на сцената. При звука на гласа му мъжете нагоре и надолу по корпуса започнаха да протестират:
	— _Спри това!_
	— _Милър, копеле!_
	Куигли, съседът на Дънкан, започна да удря с нещо — навярно със солницата си — по пода на своята килия.
	— _Млъкнете, кучешки лайна!_ — изрева той. — _Милър, гъз мръсен!_
	— _Аз те сънувам…_
	Милър продължи да пее въпреки всички протести и далечния рев на въздушното нападение. А най-лошото беше, че песента бе мелодична. Един по един мъжете млъкнаха, сякаш се заслушаха. Дори Куигли след малко захвърли солницата си и спря да крещи.
P>
	Аз чувам гласа ти, протягам ръце,
	Устните ти моите докосват и аз те прегръщам.
	Но след това изчезваш: Събуждам се и що да видя,
	Аз бил съм съну-увал…
P$
	Фрейзър също притихна. Той дори повдигна глава, за да чува по-добре, и след малко каза:
	— По дяволите, Пиърс! Мисля, че веднъж съм танцувал на тази мелодия. Сигурен съм, че е така. — Той отново се отпусна на леглото си. — Тогава сигурно съм се смял на глупавите думи. А сега… Сега те изглеждат толкова на място, не е ли така? Господи! Кой да допусне, че Милър и някаква популярна песен ще предават толкова добре копнежа!
	Дънкан не отговори. Песента продължи:
P>
	Сега сме разделени, но не мога аз да те забравя.
	Благословен да е часът, когато първо те видях.
P$
	Изведнъж се намеси и нечий друг глас. Този беше дълбок, немелодичен, но страстен.
P>
	Дай ми момиче със сини очи,
	Което казва „не“, но мисли „да“.
P$
	Някой подвикна одобрително.
	— Кой, по дяволите, пее сега? — каза Фрейзър учудено.
	Дънкан вдигна глава, за да чува по-добре.
	— Не знам. Може би Аткин.
	Аткин, като Гигс, беше дезертьор. Песента звучеше като нещо, което някой войник би пял.
P>
	Дай ми момиче със черни очи,
	Което го харесва на корема и отзад!

	Защото ще те видя аз, когато…
P$
	Милър продължаваше да пее. В продължение на почти минута двете песни вървяха странно една до друга, после Милър се отказа. Гласът му заглъхна. _„Мръсен чекиджия!“_, извика той. Чуха се още одобрителни възгласи. Гласът на Аткин — или на когото беше — стана по-силен и по-енергичен. Той сигурно беше свил ръце около устата си и ревеше като бик.
P>
	Дай ми момиче с кафява коса,
	Което го харесва и нагоре, и надолу!
	Дай ми момиче с червена коса,
	Което го харесва и в леглото, и в ръка!
	Дай ми…
P$
	Тогава обаче се чу сирената за край на нападението. Пеенето на Аткин премина в радостен вой. Мъжете от всички етажи се присъединиха към него, тропайки с юмруци по стените, по рамките на прозорците и по леглата си. Само Гигс беше разочарован.
	— _Върнете се, лайнари!_ — извика той дрезгаво. — _Върнете се, германски гъзове! Забравихте отделение Д! Забравихте отделение Д!_
	— _Махнете се от проклетите прозорци!_ — изрева някой от двора и в същото време се чу бързото „скръц, скръц“ на ботуши по сгурията, когато пазачите излязоха от убежището си и тръгнаха към затвора. Тогава в целия корпус заскърцаха маси и затупкаха тела: мъжете скачаха от прозорците и се хвърляха в леглата. След минута електрическите лампи бяха включени. Г-н Браунинг и г-н Чейс се изкачиха, тропайки силно с ботушите си по стълбите, и започнаха да тичат по площадките, като блъскаха с юмруци по вратите и вдигаха капачетата на шпионките:
	— _Пейси! Райт! Малоун, малко лайно… Ако хвана някой от вас, шибаняци, извън леглото, ще натикам всички ви в карцера до Коледа, чухте ли?_
	Фрейзър зароби лице във възглавницата, като стенеше и ругаеше светлината. Дънкан дръпна одеялото над очите си. Някой издумка по вратата им, но тичащите стъпки продължиха нататък. За момент те затихнаха, спряха, после станаха шумни и отново затихнаха. Дънкан си представи как Браунинг и Чейс се въртят озъбени, побеснели, но неспособни да направят нищо, като кучета на верига.
	— _Лайняни буци!_ — извика един от тях, по-скоро за демонстрация. — _Предупреждавам ви!_
	Те вървяха напред-назад по площадките още една-две минути, но накрая слязоха по стълбите. След момент с леко „ссс“ лампите в килиите изгаснаха.
	Дънкан бързо свали одеялото си и премести главата си към края на възглавницата. Той харесваше момента, когато спираха електричеството. Обичаше да гледа крушката на тавана. Защото светлината загасваше бавно и за три-четири секунди, ако човек я наблюдаваше, можеше да види как жичките зад стъклото преминаваха от бяло в яркокехлибарено, после в огненочервено и в нежнорозово. А накрая, когато килията вече беше тъмна, още можеше да види неясното жълто петно на лампата във вътрешността на очите си.
	Някой изсвири тихо и извика Аткин. Той искаше Аткин да продължи да пее. Искаше да знае за момичето с жълта коса — тя какво харесвала? Какво за нея? Той извика това два и дори три пъти, но Аткин не отговори. Безгрижното палаво чувство, което ги беше овладяло преди десет минути, вече губеше сила. Тишината се задълбочи, стана някак унила и да се опитваш да я нарушиш би означавало да я направиш още по-лоша. Защото в края на краищата, помисли си Дънкан, можеш да пееш или ревеш колкото си искаш, но това беше само начин да отложиш този момент — момент, който винаги накрая идваше, — когато самотата на затворническата нощ се издига около теб като вода в потъваща лодка.
	Но той още чуваше думите на песните, както още виждаше греещите жички на лампата сред мрака на затворените си очи. „Дай ми момиче“, чуваше Дънкан в главата си. „Дай ми момиче“ и „аз пак ще те видя“, отново и отново се въртяха в съзнанието му.
	Може би и Фрейзър ги чуваше. Той се обърна по гръб, после продължи да се върти. Сега, на фона на настъпилата дълбока тишина, Дънкан го чу как прокара ръка по наболата си брада и дори когато потърка очи с кокалчето на пръстите си… Фрейзър издиша силно.
	— По дяволите — каза той много тихо. — Иска ми се да имах момиче, Пиърс, точно сега. Просто едно обикновено момиче. Не като тези, с които се срещах — разни умници. — Той се засмя и рамките на койките потрепериха. — Господи — продължи Фрейзър, — не е ли това дума, от която кръвта на мъжете би трябвало да замръзва? „Умница“. „Ще харесаш приятелката ми, тя е такава умница“ — каза той с престорен глас. — Като че ли за това ги търси човек… — Той отново се засмя — нещо като хихикане този път, твърде слабо, за да накара рамката на леглото да затрепери. — Да — каза Фрейзър, — просто едно малко обикновено момиче е това, което искам сега. Не е нужно да бъде хубава. Понякога от хубавите няма полза, ако разбираш какво искам да кажа. Те мислят твърде много за себе си. Не искат да си разрошат косата, да си размажат червилото. Иска ми се да имах едно просто, яко, глупаво момиче. Просто, яко, глупаво и благодарно момиче. Знаеш ли какво щях да направя с нея, Пиърс?
	Всъщност той не говореше на Дънкан. Говореше на мрака и на себе си. Със същия успех можеше да мърмори насън. Но ефектът беше някак си по-интимен, отколкото ако бе прошепнал това на ухото на Дънкан, който отвори очи и се вгледа в непрогледната, кадифена тъмнина на килията. В нея имаше някаква бездънност, толкова странна и смущаваща, че той вдигна ръка. Искаше да си припомни разстоянието между своята койка и тази на Фрейзър. Беше започнало да му се струва, че той е по-близо, отколкото би трябвало да бъде. И чувстваше тялото си като някакво копие или ехо на това отгоре… Когато пръстите му напипаха пружината на леглото на Фрейзър, той ги задържа там и каза:
	— Не мисли за това. Заспивай.
	— Не, сериозно — продължи Фрейзър, — знаеш ли какво щях да направя? Щях да я оправя облечена. Нямаше да й сваля нищо. Само щях да й разкопчая едно-две копчета на гърба на роклята, а същевременно и сутиена, и след това щях да ги сваля до лактите й и да сложа ръце на гърдите й. Щях да я ощипя. Можеше и да я подръпна малко — тя не би могла да се съпротивлява, ако го направя, защото роклята, нали разбираш, роклята ще притиска ръцете й към ребрата… А когато свърша с гърдите, ще й вдигна полите. Ще й ги вдигна до кръста. Ще й оставя гащите, но те ще са от тези копринените, тънките, които можеш да дръпнеш встрани и да действаш… — Думите му заглъхнаха. Когато той отново заговори, гласът му се беше променил, стана обикновен, лишен от предишната нотка на самохвалство. — Имах едно такова момиче навремето. Не можах да я забравя. Макар че не беше красавица.
	Той отново замълча. После каза тихо:
	— По дяволите! По дяволите, по дяволите! — И се размърда, така че жиците на пружината му се огънаха и опънаха, и Дънкан бързо дръпна пръстите си. Стори му се, че Фрейзър се обърна на една страна. Но макар че лежеше неподвижен, у него се чувстваше известно напрежение, нещо наелектризирано и скрито, сякаш беше затаил дъх и разсъждаваше трескаво. А когато отново се раздвижи, за да вдигне одеялото си, движението му изглеждаше нагласено, някак изиграно, като че ли беше направено умишлено, за да прикрие друго, по-тайно…
	Дънкан разбра, че той беше сложил ръка на члена си. И след момент започна — с незабележими равни движения — да мастурбира.
	Това беше нещо, което мъжете постоянно правеха в затвора. Те го бяха превърнали в шега, в спорт, в самохвалство. Навремето Дънкан беше в една килия с момче, което го правеше дори не през нощта, с одеяло върху себе си, а през деня — без да се прикрива. Той се беше научил да извръща глава от това, както се беше научил да се извръща от вида, звука и миризмите на другите мъже, които се оригваха, пърдяха, пикаеха или серяха в гърнетата. Сега обаче, в пълната тъмнина на килията и в странната неспокойна атмосфера, създадена от песните на Милър и Аткинс, той разбра, че ужасно ясно усеща потайното, безпомощно, целенасочено, полузасрамено движение на ръката на Фрейзър. Минута-две Дънкан стоя напълно неподвижно, за да не издаде, че е буден. После разбра, че тази неподвижност само изостря сетивата му — той можеше да чуе лекото задъхване на Фрейзър, да усети мириса на потта му. Стори му се, че може дори да долови слабия, мокър, ритмичен звук — като тиктакане на часовник, — съпровождащ мастурбирането на Фрейзър… Нямаше какво да направи. Усети как собственият му член потръпна и започна да се втвърдява. Лежа така още минута, напълно неподвижен, като изключим това набъбване и стягане на плътта между краката му. След това направи същите заблуждаващи, показни движения като Фрейзър — дръпна одеялото над главата си, пъхна ръката си в и взе члена си в ръка.
	Повдигна другата си ръка, намери в тъмното пружината на леглото на Фрейзър и я допря с кокалчетата на пръстите си, отначало леко, след това усети напрежението на пружината в тях, трескавите леки подрусвания и трептения, с които тя отразяваше ритмичното движение на юмрука на Фрейзър. Дънкан промуши единия си пръст през жиците на пружината, почти се улови за нея с върха на пръста си и я опъна, докато с другата си ръка мастурбираше.
	След минута-две усети, че Фрейзър потрепери и пружината му стана неподвижна. Но Дънкан вече не можеше да спре собствената си ръка за нищо на света и след момент избликна собствената му сперма — той почувства как тя се надигна и избухна, гореща като вряла вода. Стори му се, че дори издаде някакъв. Но това можеше да е само бученето на кръвта в ушите му… Когато то заглъхна, настъпи пълна тишина — ужасната, потискаща неподвижност на затворническата нощ. Това беше нещо като съживяване от припадък, съвземане след пристъп на лудост. Той си помисли какво беше направил току-що и си се представи как блъска с ръка и се задъхва, сграбчил койката на Фрейзър, като някакъв звяр.
	След минута се размърда и Фрейзър. Чу се шумолене на чаршафи и Дънкан се досети, че той се изтриваше. Но шумоленето продължи, движението стана напрегнато, почти безумно и накрая Фрейзър удари възглавницата си.
	— По дяволите това място — каза той в този момент, — то ни превръща в ученици! Чуваш ли ме, Пиърс? Предполагам, че това ти е харесало. Нали, Пиърс? Хей?
	— Не — каза Дънкан най-сетне. Устата му беше пресъхнала и езикът му лепнеше на небцето, така че думата прозвуча като шепот.
	Той трепна. Рамката на леглото се беше разлюляла и нещо топло и леко падна на лицето му. Той вдигна ръка и усети някаква лепкава влага на бузата си. Явно Фрейзър се беше наклонил през ръба на леглото и го беше пръснал със сперма.
	— Харесва ти, знам те аз — каза Фрейзър ядно. За момент изглеждаше, че гласът му идва много отблизо. След това той отново се отдръпна под одеялото си. — Харесало ти е, проклет мръсник.


>>	4.

	— За бога! — каза Хелън, като отвори очи. — Какво е това?
	— Честит рожден ден, скъпа — отвърна Кей и се наведе да я целуне. Бе сложила една табла в края на леглото.
	Лицето на Хелън беше сухо, топло и гладко, много красиво. Косата й леко се беше накъдрила като на спящо дете. Тя лежа известно време, мигайки с очи, след това се надигна и седна в леглото, като пъхна възглавницата зад гърба си. Направи го тромаво, все още не беше напълно будна. А когато се прозя, сложи ръце на лицето си и разтърка с пръсти ъгълчетата на очите си, за да махне гурелчетата на съня от тях. Очите й бяха леко подпухнали.
	— Нали нямаш нищо против, че те събудих? — попита Кей. Беше събота, все още доста рано. Тя беше работила предишната нощ. Но бе станала преди час и вече се беше облякла с хубав, шит по поръчка панталон и пуловер. — Не можех да чакам повече. Виж това.
	Тя сложи таблата в скута на Хелън. На нея имаше ваза с книжни цветя, порцеланови канички и чаши и една чиния, захлупена с обърната отгоре й купа. Там беше и розовата кутия с копринената панделка, в която се намираше атлазената пижама.
	Хелън разгледа нещата едно по едно, учтиво и леко смутена.
	— Какви красиви цветя! Каква хубава кутия!
	Личеше си, че се опитва да се събуди с усилие, да се покаже очарована и възбудена. „Трябваше да я оставя да се наспи“, помисли си Кей.
	Но тогава Хелън повдигна капачетата на порцелановите канички.
	— Сладко — каза тя — и _кафе_! О, Кей!
	Сега нещата изглеждаха малко по-добре.
	— Истинско кафе — отвърна Кей. — И виж тук.
	Тя повдигна леко обърнатата купа и Хелън я взе. Под нея на хартиена салфетка лежеше един портокал. Кей си беше играла половин час с върха на един нож за плодове, за да издълбае на кората „Честит рожден ден“.
	Сега Хелън се усмихна наистина, сухите й устни се разделиха и показаха малките й бели зъби.
	— Чудесно е.
	— Р-то е малко неравно.
	— Съвсем не. — Тя вдигна портокала и го приближи до носа си. — Откъде го взе?
	— О, фраснах едно дете по време на затъмнението — отговори смътно Кей и наля кафето. — Отвори си подаръка.
	— Само след минута — каза Хелън. — Първо трябва да се изпишкам. Вземи таблата, ако обичаш.
	Тя изрита одеялата и изтича до тоалетната. Кей отново ги застла, за да не изстине леглото. Тя усети как от него се надига топлина — осезаема топлина, която лъхна лицето й като пара или дим. Седейки с таблата на крака, Кей подреди отново цветята и се възхити на портокала, макар и леко разочарована от кривото Р.
	— Какво плашило изглеждах! — каза Хелън засмяна, когато се върна. — Като Щрувелпетер*.
	[* „Щрувелпетер“ (1845) е популярна детска книжка на германския писател Хайнрих Хофман. В превод заглавието й, както и името на героя, значи „Рошавия Петер“. — Б.прев.]
	Тя беше измила лицето и зъбите си и се беше опитала да приведе в приличен вид гъстия облак на косата си.
	— Не ставай глупава — отвърна Кей. — Ела.
	Тя протегна ръка. Хелън я взе и се остави да бъде притеглена в целувка. Устата й беше хладна от студената вода.
	После тя седна отново в леглото, а Кей се настани до нея. Те пиеха кафето и ядяха препечени филии с мармалад.
	— Изяж си портокала — каза Кей.
	— Да го изям ли? — отвърна Хелън, като го въртеше в ръце. — Ще е срамота. Би трябвало да го запазя.
	— За какво? Давай!
	Хелън скъса кората, обели портокала и го раздели на парченца. Кей взе едно, но каза, че останалото тя трябва да изяде сама. Плодът беше леко кисел и сух — частите му се късаха твърде лесно. Но усещането на сока върху езика ти беше превъзходно.
	— Сега си отвори подаръка — каза Кей нетърпеливо, когато довършиха портокала.
	— Направо не смея — прехапа устна Хелън. — Такава красива кутия! — Тя я вдигна, отново смутена. Задържа я до ухото си и шеговито я разклати. После започна да повдига капака много внимателно и Кей се засмя.
	— Просто го дръпни!
	— Не искам да го повредя.
	— Няма значение.
	— Не — каза Хелън. — Той е много хубав… О! — Тя изглеждаше шокирана. Накрая беше махнала капака и понеже кутията бе наклонена на коленете й, опаковъчната хартия вътре се разтвори и пижамата се плъзна навън като течност, като живак. Тя я гледа за момент, без да помръдне. После, сякаш с нежелание, хвана горнището и го вдигна. — О, Кей.
	— Харесва ли ти?
	— Много е красива. Твърде красива! Сигурно е струвала цяло състояние! Откъде я взе?
	Кей се усмихна, но не отговори. Тя взе единия ръкав и го вдигна.
	— Виждаш ли копчетата?
	— Да.
	— От кост са. И тези на ръкава.
	Хелън допря атлаза до лицето си и затвори очи.
	— Цветът ти отива — каза Кей. А после, след като Хелън не отговори, продължи: — Наистина ли ти харесва?
	— Скъпа, разбира се. Но… Аз не я заслужавам.
	— Не я заслужаваш ли? За какво говориш?
	Хелън поклати глава и се засмя, като отвори очи.
	— Нищо. Просто говоря глупости, това е всичко.
	Кей отмести таблата с чашите, чиниите и хартията.
	— Облечи я — каза тя.
	— Не би трябвало. Не и преди първо да се изкъпя.
	— О, глупости. Сложи я. Искам да те видя с нея!
	Хелън стана бавно от леглото, свали изтърканата си нощница, обу панталоните на пижамата и ги закопча. Панталоните се стягаха с памучна връв. Горнището се връзваше на кръста. То беше с висока яка като блуза, но понеже беше тежък, атлазът показваше много ясно изпъкналостта на гърдите и зърната й. Ръкавите бяха дълги. Тя ги закопча и ги нави, но те веднага се разгънаха и паднаха почти до върховете на пръстите й. Хелън застана малко срамежливо пред Кей, за да може тя да я огледа.
	— Колко изискана изглеждаш! — подсвирна Кей. — Също като Грета Гарбо в „Грандхотел“.
	Но всъщност Хелън не изглеждаше изискана. Изглеждаше млада, дребничка и доста официална. Стаята беше студена, а атлазът хладен. Тя потрепери и духна на ръцете си. Опита се отново да навие ръкавите си, едва ли не раздразнено, погледна се веднъж в огледалото и бързо се обърна.
	Кей я наблюдаваше с леко свито сърце. Чувстваше любовта си в такива моменти като някакво чудо — струваше й се невероятно, че Хелън, която беше толкова хубава, толкова светла и чиста, изобщо е тук и можеше да я гледаш и докоснеш… Но пък и беше невъзможно да си я представи някъде другаде, с някой друг любовник. Никой друг любовник, знаеше Кей, не би изпитвал към нея същите чувства. Хелън можеше да е родена, израснала, станала възрастна, направила всички странни, сериозни или незначителни неща, които бе сторила само за да стигне сега до това място. Само за да стои боса в една стая в атлазената си пижама, а Кей да я гледа.
	Тогава Хелън се отдалечи от огледалото.
	— Не се махай — каза Кей.
	— Трябва да се изкъпя.
	— Не — отвърна Кей. — Не сега.
	Тя стана от леглото, пресече стаята и прегърна Хелън. Прокара пръсти по лицето й и я целуна по устните. Плъзна ръка под атлазеното горнище, за да усети гладката топла плът на кръста и гърба й. След това застана зад нея и я хвана за гърдите, чувствайки тежестта им в дланите си. Усети заобленостите на дупето на Хелън, хлъзгането на кожата на закръглените й бедра по атлаза и сложи буза на ухото й.
	— Красива си.
	— Не съм — каза Хелън.
	Кей я обърна към огледалото.
	— Не се ли виждаш? Прекрасна си. Разбрах, че си такава още първия път, когато те видях. Тогава държах лицето ти в ръце. Ти беше гладка като перла.
	— Спомням си — каза Хелън и затвори очи.
	Те отново се целунаха. Целувката им продължи дълго. Но после Хелън се отдръпна.
	— Трябва отново да се изпишкам. Съжалявам, Кей. И наистина трябва да се изкъпя.
	Атлазът я беше направил хлъзгава. Тя се отскубна от прегръдката на Кей, завъртя глава и се засмя, игрива, но решена на своето — като нимфа, която бяга от сатир. После се върна в банята и затвори вратата. Чу се шум на лееща се вода, свистенето на пламъка в бойлера, а след около минута и търкането на петите й в емайла на ваната.
	Кей занесе кафеника до огъня в дневната и го сложи на решетката. След това се върна в спалнята, почисти таблата, оправи леглото и сгъна скъсаната опаковъчна хартия. Вазата с цветята сложи на масата в дневната, до картичките, които Хелън бе получила с вчерашната поща от семейството си в Уърдинг. Като премести един стол, Кей видя под него трохи. Взе от кухнята метла и лопатка и ги измете.
	Кей живееше в този апартамент от почти седем години. Беше го взела от една своя бивша любовница, жена, която беше нещо като проститутка (макар че Кей никога не беше казвала това на Хелън) и използваше апартамента с тази цел. Животът на Кей беше доста хаотичен по това време. Тя имаше твърде много пари, пиеше твърде много и препускаше от една нещастна любовна афера към друга… Накрая онази жена се омъжи за бизнесмен и се премести в Мейфеър, а апартаментът остави на Кей като един вид подарък на раздяла.
	Кей обичаше това място повече от всяко друго, на което беше живяла. Стаите на апартамента бяха във формата на буквата L и това й харесваше. Както и забавният малък конен двор, към който гледаха прозорците. Складът в съседство някога обслужваше един от магазините за мебели на Тотнъм Корт роуд. Преди войната Кей виждаше от прозорците си как в работилниците му млади момчета и момичета рисуваха гирлянди и купидони по красивите стари маси и столове. Сега работилниците бяха затворени. Складът се използваше за съхраняване на офис мебели за Министерството на търговията. Фактът, че тук имаше толкова много дърво, лакове и бои, правеше бившите конюшни крайно небезопасно място. Но когато Кей си помислеше да се премести, сърцето й се свиваше. Тя изпитваше към апартамента долу-горе същото, което и към Хелън, чувстваше го като тайно, специално, нейно място.
	Тя провери дали се е стоплило кафето в кафеника. На камината имаше кутия цигари, което й припомни за табакерата в джоба й. Тя я извади и започна да я пълни. След малко чу как Хелън излезе от банята и започна да се облича. Кей извика през коридора:
	— Какво ще правим днес, Хелън? Какво искаш да правим?
	— Не знам — отговори Хелън.
	— Мога да те заведа до един елегантен ресторант на обяд. Какво ще кажеш?
	— Вече си похарчила твърде много за мен!
	— О, яж ми топките, както би казала Бинки. Искаш ли един хубав обяд?
	Хелън не отговори. Кей затвори табакерата и я сложи обратно в джоба си. Тя наля кафе в чашата на Хелън и го занесе в спалнята. Хелън си беше сложила сутиена, комбинезона и дългите чорапи. Сега сресваше косата си внимателно, опитвайки се да превърне къдриците във вълнички. Пижамата лежеше на леглото, сгъната старателно.
	Кей остави чашата на тоалетната масичка и каза:
	— Хелън?
	— Да, скъпа.
	— Изглеждаш ужасно разсеяна. Няма ли някакво място, на което искаш да отидеш? Да речем, в двореца Уиндзор. Или в зоопарка.
	— В зоопарка ли? — каза Хелън, като се засмя, но се и намръщи. — Господи, чувствам се като дете, чиято леля му предлага да излязат.
	— Ами, така и трябва да се чувства човек на рождения си ден. А и ти спомена Уиндзорския дворец, както и зоопарка, когато говорихме за това миналата седмица.
	— Знам — отвърна Хелън. — Извинявай, Кей. Уиндзор… о, няма ли да ни отнеме цяла вечност да стигнем дотам? Няма ли метрото да бъде ужасно пълно? — Тя беше отишла до гардероба и разглеждаше роклите си. — Ти трябва да се върнеш вкъщи до седем заради работата си.
	— Има много време до седем — каза Кей. После видя роклята, която Хелън вземаше от закачалката. — Тази ли?
	— Не ти ли харесва?
	— Това е рожденият ти ден. Облечи онази на Седрик Алън. Харесвам я повече.
	— Тя е ужасно елегантна — отвърна Хелън разколебана. Но върна първата рокля и извади друга — тъмносиня с кремави ревери. Тя струваше две лири преди две години. Кей я беше купила, разбира се. Тя беше купила повечето неща на Хелън, особено тези от тогава. Тук-там подгъвът беше леко набръчкан, където платът се бе протрил и трябваше да бъде закърпен отново. Но като изключим това, роклята изглеждаше почти като нова. Хелън я тръсна и я навлече.
	— Ела — протегна ръце Кей, — аз ще те закопчея.
	Хелън отиде при нея, обърна се с гръб и вдигна косата си. Кей нагласи роклята на раменете й, придърпа двете половини и започна да закопчава кукичките отдолу нагоре. Правеше го бавно. Винаги й беше харесвал видът и допирът до женския гръб. Тя харесваше например вида на вечерна рокля върху голи рамене, нейната изпънатост, начина, по който приближените лопатки на гърба разкриват за момент бельото или розовата, притисната плът отдолу… Гърбът на Хелън беше твърд — не мускулест, но здрав, жилав. Вратът й беше хубав, покрит от светли косми. Когато закопча последната кукичка, Кей се наведе и го целуна. След това прегърна Хелън през кръста, сложи ръце на корема й и я придърпа към себе си.
	Хелън поглади с буза брадичката на Кей.
	— Мислех, че искаш да излизаме.
	— Да, но ти изглеждаш толкова хубава в тази рокля.
	— Може би трябва да я сваля, ако тя извиква у теб такива чувства.
	— Може би аз трябва да я съблека вместо теб.
	— Бъди разумна, Кей — каза Хелън и се отдръпна.
	— Добре — засмя се Кей и я остави да се отдалечи. — Е, какво ще кажеш за зоопарка?
	Хелън се беше върнала до тоалетната масичка и си слагаше обиците.
	— Зоопаркът — повтори тя и отново се намръщи. — Добре, може би. Но няма ли да изглежда смешно? Две жени на нашата възраст.
	— Какво значение има това?
	— Никакво — каза Хелън след момент. — Предполагам, че няма.
	Тя седна и си обу обувките, като наклони глава, така че косата й падна на лицето.
	— Не искаш ли да поканим и други хора? — добави тя небрежно, докато Кей излизаше от стаята.
	— Други хора? — повтори Кей изненадана и се обърна. — Искаш да кажеш като Мики?
	— Да — каза Хелън след секунда. А после добави: — Не, това беше просто хрумване.
	— Искаш ли да се отбием при Мики по пътя?
	— Не. Няма нужда наистина. — Тя се изправи, смеейки се на себе си, с лице, зачервено от усилието да се наведе и да завърже връзките си.


	В края на краищата не отидоха в зоопарка. Хелън каза, че всъщност не й харесва идеята да гледа толкова много малки нещастни създания в техните клетки и кафези. Вместо това тръгнаха пеш, видяха един автобус за Хампстед, затичаха се и го хванаха. Слязоха на Хай стрийт и обядваха сардини и пържени картофи в едно малко кафене. Погледнаха в две антикварни книжарници, а след това тръгнаха през хубавите, изискани, заобиколени от тухлени къщи улици към Хийт. Вървяха хванати под ръка — Хелън нямаше нищо против факта, че са две жени, защото човек очакваше да види жени в събота следобед на Хампстед Хийт, или поне тя смяташе така. Това беше място за обикновени, енергични жени, стари моми и кучета.
	Всъщност имаше и много млади двойки. Едно-две момичета носеха панталони като Кей. Повечето бяха във военни униформи или в лишеното от всякакво очарование строго облекло, което по онова време минаваше за най-добро за уикендите. Момчетата бяха в бойни дрехи — от каки до морскосиньо с всички цветове и оттенъци помежду им: това бяха униформите на Полша, Норвегия, Канада, Австралия и Франция.
	Денят беше студен. Небето беше толкова бяло, че те заболяваха очите. Кей и Хелън не бяха идвали в Хийт от по-миналото лято, когато ходиха да се къпят в Дамския басейн, който помнеха, обкръжен от буйна красива зеленина. Но сега дърветата бяха напълно голи и тук-там откриваха жестоките огради от бодлива тел на противовъздушните батареи и друго военно снаряжение. Падналите преди месеци листа се бяха превърнали в киша, поръбена от сланата — тя изглеждаше нездрава като гниещ плод. Земята беше издълбана от шрапнели или намачкана от дебелите гуми на военните камиони. А на запад имаше огромни изкопи и ями, откъдето вземаха земя, за да допълват с нея торбите с пясък.
	Кей и Хелън се опитваха да заобикалят най-лошите места, като ходеха сякаш безцелно, но по по-усамотените пътеки. Там, където две от тях се събираха, те тръгнаха на север. Пътеката ги изведе нагоре, после надолу през гората и след пет минути те стигнаха до едно езеро. Водата беше замръзнала по цялата му повърхност. Десетина патици се бяха скупчили на едно островче от клонки, като бежанци.
	— Горките — каза Хелън и стисна ръката на Кей. — Ще ми се да бяхме донесли малко хляб.
	Те се приближиха до водата. Ледът беше тънък, но очевидно здрав, защото бе покрит с пръчки и камъни, които хората бяха хвърляли по него в опит да го разбият. Кей си свали ръкавиците (защото между другото тя се беше облякла дебело — с ръкавици, палто с колан, шал и барета), взе един камък и го хвърли само заради удоволствието да го види как подскача. После отиде до ръба на езерото и натисна леда с върха на обувката си. Две деца дойдоха да я гледат. Тя им показа сребърните мехурчета, които се кълбяха под повърхността на леда, после клекна и го разкърти с ръцете си, изкарвайки големи назъбени парчета, които разби на по-малки, за да могат децата да ги вземат и да ги мятат или да ги тъпчат с токовете на обувките си. Когато се разбиеше, ледът ставаше на бял прах — също като този от счупено стъкло на някое място, ударено от бомба.
	Хелън стоеше там, където я беше оставила Кей, и я наблюдаваше. Тя беше пъхнала скритите си в ръкавици ръце в джобовете, бе вдигнала яката на палтото си и носеше хлабава вълнена шапка като шотландска барета, спусната ниско над веждите й. Изражението й беше странно, усмивката й бе едновременно нежна и притеснена. Кей измъкна едно последно парче лед за децата и се върна при нея.
	— Какво има? — попита тя.
	— Нищо — поклати глава Хелън и се усмихна истински. — Беше ми приятно да те наблюдавам. Изглеждаше като момче.
	Кей тупаше ръце, за да ги стопли и да изтръска мръсотията от тях.
	— Ледът превръща всички в момчета, не е ли така? — каза тя. — Когато бях дете, езерото у дома понякога замръзваше. То беше много по-голямо от това. Или пък на мен ми се е струвало голямо тогава. С Томи и Джералд често ходехме на него. Бедната ми майка! Тя мразеше това, мислеше, че всички ще се удавим. Аз не я разбирах. Естествено всички момчета, които тя познаваше, загиваха едно след друго… Студено ли ти е?
	Хелън беше потреперила.
	— Малко — кимна тя.
	— Тук някъде има млечен бар — огледа се Кей. — Можем да си вземем по един чай. Искаш ли?
	— Да, добре.
	— Трябва да си вземеш също един сладкиш или кифла, по случай рождения ти ден. Не мислиш ли?
	— Не съм сигурна, че искам, наистина — сбърчи нос Хелън. — Каквото и да вземем, сигурно ще е ужасно.
	— Ох, трябва — настоя Кей.
	Тя смяташе, че знае къде е млечният бар. Затова хвана под ръка Хелън, придърпа я по-близо до себе си и я поведе по една пътека. Те обаче вървяха двайсет минути, без да намерят нищо. Тъй че се върнаха до замръзналото езеро и тръгнаха по друга пътека.
	— Ето го! — каза по едно време Кей.
	Но когато се приближиха до сградата, видяха, че тя беше наполовина изгоряла, а тухлената стена бе почерняла, прозорците бяха разбити, а завесите — станали на парцали. Един надпис на вратата гласеше „Ударена миналата събота“. Под нея някой беше закрепил тъжно изглеждащо хартиено британско знаме като тези, които някога, преди войната, децата забиваха на пясъчните замъци.
	— По дяволите! — възкликна Кей.
	— Няма значение — каза Хелън. — Всъщност не исках нищо.
	— Сигурно има такъв някъде другаде.
	— Ако пия чай, само ще ми се доходи до тоалетна.
	— Скъпа, ще ти се доходи до тоалетна, каквото и да правиш — засмя се Кей. — А и това е твоят рожден ден. Трябва да изядеш един сладкиш.
	— Твърде съм стара за сладкиши! — каза Хелън с нотка на нетърпение, извади кърпичката си и си издуха носа. — Господи, колко е студено! Нека да продължим да вървим.
	Тя отново се усмихваше, но изглеждаше на Кей далечна, някак разсеяна. Може би причината беше просто времето. Трудно беше да си весел, разбира се, в толкова студен ден.
	Кей запали цигари и за двете. Те отново се върнаха до езерото и продължиха през гората, като сега вървяха по-бързо, опитвайки се да се стоплят.
	От тази страна пътеката започна да изглежда по-позната на Кей. Внезапно тя си спомни един следобед, който преди време беше прекарала тук… И без да мисли, каза:
	— Знаеш ли, струва ми се, че веднъж съм идвала тук с Джулия.
	— С Джулия ли? Кога е било това? — попита Хелън.
	Тя се опитваше да говори непринудено, но беше смутена. „По дяволите!“, помисли си Кей. Но каза:
	— О, преди години, не знам точно. Спомням си един мост, нещо такова.
	— Какъв мост?
	— Просто мост. Смешен малък мост, в стил рококо, над едно езерце.
	— Къде беше той?
	— Мисля, че беше някъде тук, но сега не съм сигурна. Предполагам, това е едно от нещата като Шангри-Ла*, която можеш да намериш само когато не я търсиш.
	[* Митична страна в Тибет, изолирана от света утопия. — Б.прев.]
	Прищя й се да не беше казвала нищо. Помисли си, че Хелън показва престорен интерес към моста — впрочем преигравайки малко, — за да заглади неловкостта, предизвикана от споменаването на името на Джулия. Продължиха нататък. Кей тръгна не много убедено в една посока, после в друга. Вече беше готова да се откаже, когато пътеката внезапно се разшири и те се оказаха точно на мястото, което тя търсеше.
	Мостът изобщо не беше толкова очарователен, колкото тя си го спомняше. Той беше по-прост, изобщо не бе рококо. Но Хелън веднага се качи на него и се загледа в езерцето долу, сякаш очарована.
	— Представям си Джулия тук — каза тя усмихната, когато Кей дойде при нея.
	— Така ли?
	На нея не й се искаше особено да мисли за Джулия. Тя постоя за секунда, гледайки надолу към новото езерце — то беше замръзнало и покрито с боклуци като предишното и имаше своя собствена група от разпръснати патици бегълки. После се обърна към Хелън и се загледа в профила й, в бузата и гърлото й, които бяха поруменели от нещо, което най-сетне изглеждаше истинска възбуда и интерес. Зад вдигнатата й яка Кей забеляза кремавия ревер на роклята, а под него — гладката чиста кожа. Спомни си как стоеше в спалнята и закопчаваше хубавата рокля. Спомни си плъзгането на атлазената пижама и топлата тежест на гърдите на Хелън в дланите си.
	Това отново я изпълни с желание. Тя хвана ръката на Хелън и я придърпа към себе си. Хелън се обърна, видя изражението й и се огледа наоколо притеснена.
	— Някой може да дойде. Недей, Кей! — каза тя.
	— Недей какво? Всичко, което правя, е да те гледам.
	— Става дума именно за начина, по който ме гледаш.
	Кей вдигна рамене.
	— Бих могла да… — Тя сложи ръка на едната обица на Хелън и започна да я развива. После каза по-тихо: — Ето. Може да ти оправям обицата. Все едно че се е била закачила за нещо. Първо ще трябва да я развия ето така, нали? Всеки друг би го направил. Ще трябва да бутна назад косата ти, това би било съвсем естествено. Може да се наложи да се приближа…
	Докато говореше, тя махна обицата и поглади с пръсти студената гола долна част на ухото й.
	— Някой може да дойде — трепна Хелън.
	— Не и ако сме бързи.
	— Не ставай глупава, Кей.
	Но все едно, Кей я целуна. Хелън почти грубо се изскубна. Защото някой наистина дойде — една приятно изглеждаща жена, която разхождаше куче. Тя се появи беззвучно от другата страна на моста, направо изникна от нищото.
	Кей вдигна обицата и каза с възможно най-обикновено звучащ глас:
	— Не, няма смисъл. Страхувам се, че ти ще трябва да си я оправиш.
	Хелън се обърна с гръб към нея и застана вцепенено, сякаш абсолютно погълната от някакъв малък детайл на гледката отдолу.
	Докато жената минаваше край тях, Кей срещна погледа й и се усмихна. Жената се усмихна в отговор — но някак несигурно, както се стори на Кей. Тя сигурно беше зърнала края на тяхната прегръдка, но се колебаеше какво да мисли — бе озадачена и объркана. Кучето притича и подуши краката на Хелън. Мина цяла вечност, докато то си тръгне.
	— Смътс! — извика жената с все по-почервеняващо лице. — Смътс! Лошо куче!
	— Господи! — каза Хелън, когато те си отидоха. Тя наклони глава, за да си сложи отново обицата, с ръце на челюстта и пръсти, които нервно завъртаха малкия винт.
	— Е, и какво? — засмя се Кей. — Сега не е проклетият деветнайсети век.
	Но Хелън не се усмихна. Устата й беше стисната почти в гримаса, докато тя се занимаваше с обицата. И когато Кей се опита да й помогне, Хелън се дръпна рязко встрани. Кей се отказа. „Какъв шум за нищо“, помисли си тя. После отново извади цигарите си и предложи на Хелън, но тя поклати отрицателно глава. Те продължиха нататък мълчаливо, без да се държат под ръка.
	Върнаха се на пътеката, по която бяха дошли, и без да обсъждат това, я пресякоха и тръгнаха по друга, водеща на юг. Тя стигаше — както видяха след момент — до хълма на Парламента. Отначало наклонът беше лек, но скоро стана стръмен и Кей погледна косо Хелън и я видя как върви поривисто, задъхана. Изглеждаше ядосана, сякаш очаква подходящ повод да започне да се оплаква и да я обвинява… Но тогава стигнаха до върха на хълма и видяха разкриващата се гледка. Изражението на Хелън се промени, изчисти се от гнева, отново стана спокойно и приятно.
	Оттук се виждаше целият град с всичките му забележителности. И поради разстоянието, както и пушека на толкова много комини, увиснал в студения неподвижен въздух като рибарска мрежа във вода, дори купчините руини и изтърбушените сгради без покриви имаха някакъв зацапан чар. В небето летяха четири-пет аеростата, които сякаш се увеличаваха и намаляваха, докато се въртяха и носеха във въздуха. Приличаха на прасета в животински двор, помисли си Кей. Те придаваха на града по-весел и уютен вид.
	Няколко души правеха снимки.
	— Това там е катедралата „Свети Павел“ — казваше едно момиче на приятеля си, американски войник. — Онова е сградата на Парламента. Онова…
	— Говорете по-тихо — каза й на висок глас един мъж. — Наоколо може да има шпиони.
	Момичето млъкна.
	Хелън и Кей стояха и съзерцаваха гледката като всички други, заслонили с ръце очите си от блясъка на побелялото небе. После малко по-нататък по пътеката се освободи една пейка и Кей се спусна да я заеме. Хелън дойде при нея с по-бавна походка. Тя седна, наведе се напред смръщена от светлината и продължи да гледа съсредоточено града.
	— Не е ли чудесно? — каза Кей.
	— Наистина — кимна Хелън. — Ще ми се само да не беше толкова задимено.
	— Но тогава не би било толкова очарователно. Така е романтично.
	Хелън продължи да се взира.
	— Това там е гарата Сейнт Панкреас, нали? — посочи тя с ръка, като говореше тихо и се огледа за онзи бдителен мъж.
	— Да, би трябвало да е тя — погледна натам Кей.
	— А това е сградата на университета.
	— Да. Какво търсиш? Ратбоун плейс? Съмнявам се, че можем да го видим оттук.
	— А онова там е Възпитателният дом — каза Хелън, като че ли не я беше чула.
	— Той е по на запад от Корам Фийлдс, и по на юг. — Кей отново погледна и посочи с ръка: — Онова там е Портланд плейс, мисля. Той е по-близо до тук.
	— Да — отговори неопределено Хелън.
	— Виждаш ли го? Не гледаш в правилната посока.
	— Да.
	— Скъпа, ти не… — каза Кей, като сложи ръка на китката на Хелън.
	— Господи! — прекъсна я тя и рязко отдръпна ръката си. — Трябва ли да ме наричаш така?
	Тя говореше почти със съскане, оглеждайки се като преди малко. Лицето й беше побеляло от студ и от раздразнение. Червилото изпъкваше много ярко на устните й.
	Кей обърна глава. Изведнъж тя почувства прилив не толкова на гняв, колкото на разочарование — разочарование от времето, от Хелън, от деня; от цялото проклето нещо.
	— За бога! — каза Кей.
	Тя запали нова цигара, без да предложи на Хелън. Димът горчеше в устата й като вкиснатото й настроение.
	След малко Хелън каза тихо:
	— Съжалявам, Кей.
	Тя беше уловила ръце в скута си и ги гледаше със сведен поглед.
	— Какво, за бога, става с теб?
	— Чувствам се малко тъжна, това е всичко.
	— Постарай се да не изглеждаш така, или… — Кей хвърли цигарата си и понижи глас. — Или ще трябва да те прегърна. А помисли си колко неприятно ще ти бъде това.
	Нейното настроение отново се промени. Огорчението си беше отишло, беше потънало толкова бързо, колкото и бе изплувало. Разочарованието, в края на краищата, беше твърде трудно за понасяне нещо. Вместо това тя се почувства изпълнена с нежност. Чак я заболя сърцето.
	— И аз съжалявам — каза тя нежно. — Предполагам, че рождените дни никога не са толкова забавни за хората, които ги имат, колкото за околните.
	— Не би трябвало да ми харесва да бъда на двайсет и девет — усмихна се Хелън тъжно, като вдигна глава. — Това е смешна възраст, не е ли така? Много по-добре е да я прескочиш и да станеш направо на трийсет.
	— Това е съвършена възраст — каза Кей с нещо от нейната предишна галантност. — Поне при теб. Всяка възраст ще е така с теб.
	— Недей, Кей — трепна Хелън. — Недей… Не бъди толкова мила с мен.
	— Да не бъда мила с теб!
	— Недей — Хелън поклати глава. — Аз не го заслужавам.
	— Каза това и сутринта.
	— Вярно е, затова. Аз…
	Тя отново погледна към Лондон, в същата посока, в която се беше взирала и преди, и не довърши. Кей я наблюдаваше объркана. После потърка ръката й нежно с кокалчетата на пръстите си.
	— Хей — каза тихо тя, — няма значение. Исках да направя деня специален, това е всичко. Но може би не трябва да очакваш специални дни във военно време. Следващата година — кой знае? Войната може да е свършила. Тогава ще го направим, както трябва. Ще те заведа някъде! Ще те заведа във Франция! Искаш ли?
	Хелън не отговори. Тя се беше обърнала към Кей и я гледаше в очите, а погледът й стана сериозен. След минута Хелън каза шепнешком:
	— Няма ли да ти омръзна, Кей, такава — гадна и свадлива стара мома?
	В първия момент Кей не можа да отговори. После каза със същия нисък глас:
	— Ти си моето момиче, нали така? Никога няма да ми омръзнеш, знаеш това.
	— Може да ти омръзна.
	— Не, никога. Ти си моя завинаги.
	— Ще ми се да бе така — отвърна Хелън. — Ще ми се… Ще ми се светът да беше различен. Защо да не бъде различен? Противно ми е, че трябва да се крия и… — Тя изчака, докато една жена и съпровождащият я мъж отминат, хванати за ръка. После заговори още по-тихо: — Противно ми е да се крия и да се извъртам като червей. Ако можехме да се оженим, или нещо такова…
	Кей примигна и погледна встрани. Това беше една от трагедиите на нейния живот — че не можеше да бъде като мъж за Хелън: да я направи своя жена, да й даде деца… Тя седяха мълчаливо за минута, загледани отново в града, но невиждащи нищо от него.
	— Нека да те заведа вкъщи — каза тихо Кей.
	Хелън си играеше с едно копче на палтото си.
	— Ще имаме само един-два часа на разположение, преди ти да трябва да излезеш.
	— Е, сещам се за добър начин да запълня един-два часа — отвърна Кей, като се принуди да се усмихне.
	— Знаеш какво имам предвид — каза Хелън. Тя отново вдигна поглед и тогава Кей видя, че Хелън почти се е разплакала. — Не можеш ли да останеш с мен вкъщи тази нощ, Кей?
	— Хелън — каза Кей притеснена, — какво има?
	— Просто… Не знам. Бих искала да можеш да останеш с мен, това е всичко.
	— Не мога. Не мога. Трябва да отида там. Знаеш, че трябва.
	— Ти винаги си там.
	— Не мога, Хелън… Господи, не ме гледай така! Ако трябва да мисля за теб, как стоиш нещастна вкъщи, аз ще…
	Те се бяха приближили една до друга. Но и сега, като преди, по пътеката се зададоха мъж и момиче, които приближиха пейката им и Хелън се отдръпна. Тя извади кърпичка и си изтри очите. Кей гледаше двойката — която беше спряла, за да съзерцава гледката като всички други — и й идеше да ги убие. Подтикът да вземе Хелън в обятията си и съзнанието, че не трябва да го прави, я караха да трепери, направо й призля.
	Когато двойката продължи нататък, Кей погледна отново Хелън и каза:
	— Обещай ми, че няма да бъдеш нещастна тази вечер.
	— Ще бъда извън себе си от радост — отвърна Хелън нещастно.
	— Обещай ми, че няма да бъдеш самотна. Обещай ми… Обещай ми, че ще отидеш в кръчмата, ще се напиеш и ще си хванеш някое момче, някой войник…
	— Така ли искаш да направя?
	— Би ми харесало — каза Кей. — Не, би ми било ужасно противно, знаеш това. Ще скоча в реката. Ти си единственото нещо, което прави тази проклета война поносима.
	— Кей…
	— Кажи ми, че ме обичаш — прошепна Кей.
	— Наистина те обичам — каза Хелън. Тя затвори очи, сякаш за да го почувства по-добре или за да го покаже. Гласът й отново стана сериозен: — Наистина те обичам, Кей.


	— Е, синко, как си? — каза бащата на Дънкан, когато седна заедно с Вив. — Добре ли се отнасят с теб?
	— Да, струва ми се — отговори Дънкан.
	— А?
	Дънкан прочисти гърлото си и повтори:
	— Казах да, добре се отнасят.
	Баща му кимна, направил ужасна гримаса, опитвайки се да разбере думите. Дънкан знаеше, че това беше възможно най-лошата обстановка за него. В помещението имаше шест маси, като тяхната беше последната. На всяка маса седяха по двама затворници от едната страна и техните посетители от другата. Всички викаха. Съседът на Дънкан се казваше Леди, чиновник от пощата, влязъл в затвора за фалшификация на парични записи, а жена му седеше до Вив. Дънкан я беше виждал и преди. Тя направо побъркваше Леди всеки път, когато дойдеше.
	— Ако мислиш, че съм щастлива — казваше тя сега — от това, че такава жена идва в дома ми…
	На масата до нея седеше едно момиче с бебе, което поклащаше бебето нагоре-надолу, опитвайки се да го накара да се усмихне на баща си. Но то плачеше — виеше с отворена уста като сирена, след това поемаше дълбоко въздух, при което цялото потръпваше, и пак започваше да вие. Помещението беше просто една малка затворническа стая, с обикновените затворени прозорци. И миришеше на обикновените затворнически миризми — немити крака, прокиснали парцали за бърсане, лоша храна и лош дъх. Но над обикновените миризми се носеха и други, много по-смущаващи — на парфюм, на грим, на фризьорски препарати, миризми на деца, на улично движение, на кучета, на тротоар, на открития въздух навън.
	Вив си сваляше палтото. Тя носеше блуза с цвят на лавандула с малки перлени копчета, които привлякоха погледа на Дънкан. Той беше забравил, че има и такива копчета. Забравил беше какви са те на пипане. Искаше му се да се пресегне през масата и да хване едно само за секунда между палеца и показалеца си.
	Вив забеляза, че той я гледа, размърда се неловко и сгъна палтото в скута си.
	— Как си наистина? — попита тя, след като го направи. — Добре ли си?
	— Да, добре съм.
	— Изглеждаш ужасно бледен.
	— Така ли? Каза това и предишния път.
	— Винаги забравям.
	— Как мина предишният месец, синко? — каза баща му гръмко. — Страшничко, а? Казах на мисис Кристи: Фрицът не ни дава почивка, обърна ни с главата надолу. Но какво изживяхме преди една-две нощи! Толкова силни взривове, че ме събудиха! Това ще ти даде представа колко лошо беше.
	— Да — отвърна Дънкан и се опита да се усмихне.
	— Къщата на мистър Уилсън остана без покрив.
	— Къщата на мистър Уилсън?
	— Знаеш го.
	— Където ходехме, когато бяхме малки — каза Вив, виждайки, че Дънкан се мъчи да си спомни. — Мъжът и сестра му, които ни даваха бонбони. Не си ли спомняш? Имаха една малка птичка в клетка. Ти често искаше да я храниш.
	— … такава голяма дебелана — казваше сега жената на Леди — с подобни навици! Направо ми се обърна стомахът…
	— Не си спомням — отвърна Дънкан.
	Баща му поклати глава с малко закъснение заради глухотата си.
	— Не, направо не можеш да повярваш, когато всичко стихне — каза той. — От грохота ще си помислиш, че целият свят е смачкан на пихтия. Шокираш се, като видиш, че толкова много къщи още стоят непокътнати. Като при бомбардировките едно време. Това сега го наричат „Малкия блиц“, нали? — Последните думи той адресира към Вив. След това отново се обърна към Дънкан: — Ти сигурно не го усещаш толкова силно тук?
	Дънкан си помисли за тъмнината, викащия Гигс, пазачите, които слизат в убежището. Той се размърда на стола си и каза:
	— Зависи какво имаш предвид под „усещаш“.
	Но сигурно беше промърморил това. Баща му наклони глава на една страна и пак направи гримаса:
	— Какво каза?
	— Зависи какво… Господи! Не, ние не го усещаме толкова много.
	— Значи не — отвърна баща му снизходително. — Така си и мислех.
	Г-н Даниелс вървеше нагоре-надолу зад затворниците, влачейки обувки по пода. Бебето продължаваше да реве. Бащата на Дънкан се опитваше да срещне погледа му, гримасничейки. Няколко маси по-нататък седеше Фрейзър с родителите си. Дънкан едва ги забелязваше. Майка му беше облечена в черно, с шапка с воалетка, сякаш отиваше на погребение. Лицето на баща му беше червено като тухла. Дънкан не можеше да чуе какво си говорят. Но виждаше облегнатите на масата ръце на Фрейзър, чиито покрити с мазоли пръсти се движеха непрестанно.
	— Татко го преместиха в друг цех, Дънкан — каза Вив.
	Той отново я погледна и примига, а тя докосна ръката на баща им и му заговори в ухото:
	— Тъкмо казвах на Дънкан, татко, че са те преместили в друг цех.
	— Така е — кимна той.
	— О, наистина ли? — каза Дънкан. — Добре ли е там?
	— Не е много зле. Сега работя с Бърни Лоусън.
	— Бърни Лоусън ли?
	— И Джун, дъщерята на мисис Гифорд. — Бащата на Дънкан се усмихна и започна да му разказва някаква история… Дънкан почти веднага й изгуби нишката. Но баща му не разбра. Той говореше за всички онези малки шеги и интриги от фабриката, като че ли Дънкан още си беше вкъщи. — Стенли Хибърт, Мюриъл и Фил — казваше баща му сега. — Трябваше да видиш лицата им! Аз казах на мис Огилви…
	Дънкан си спомняше някои от имената, но хората зад тях бяха смътни като призраци. Той гледаше как думите се оформят на устните на баща му и по изражението му разбираше кога да кима и да се усмихва, сякаш сам беше глух.
	— Те казаха да ти предам много поздрави, между другото — завърши баща му. — Винаги питат за теб. И Памела ти праща много поздрави, разбира се. Каза да ти предам, че съжалява, задето повече не може да идва да те посещава.
	Дънкан отново кимна, забравил за момент коя беше Памела. После се сети, леко стреснат, че това е другата му сестра… Тя беше идвала да го види може би три пъти през трите години, в които той беше тук. Дънкан нямаше нищо против. Вив и баща му обаче винаги изглеждаха смутени от това.
	— Трудно е, когато има бебета — каза Вив.
	— О, да — хвана се за тази причина баща им. — Това прави нещата трудни. Не можеш да доведеш децата тук. Освен ако не ги водиш да видят баща си. Това, разбира се, е различно. Да знаете. — Той погледна към момичето с ревящото бебе и се опита неуспешно да сниши гласа си. — Че аз не бих искал никой от вас, деца, да ме вижда на място като това, ако ставаше дума за мен. Тук не е хубаво. Не ти дава хубави спомени. Никак не ми харесваше и да виждате майка си по онова време в болницата.
	— Хубаво е за бащите обаче — каза Вив. — Било е хубаво за майка, предполагам.
	— О, да, това е така.
	Дънкан отново плъзна поглед надолу по стаята към родителите на Фрейзър. Този път видя и самия него, как също гледаше по протежение на масите. Той срещна погледа на Дънкан и леко изви ъгълчетата на устата си. След това погледна с интерес баща му и Вив… Дънкан си помисли за изтърканото палто на баща си, наведе глава и започна да чопли парченца лак по масата.
	Ръцете му бяха чисти, защото тази сутрин се беше погрижил да ги измие и да си изреже ноктите. Панталоните му имаха остър ръб, понеже ги беше сложил под дюшека миналата нощ. Косата му беше гладко вчесана и намазана със смес от восък и маргарин. Всеки път си представяше как ще изглежда, когато го доведат тук, и искаше баща му и Вив да го погледнат и да бъдат някак впечатлени от него. Искаше те да си помислят: „Той е нашата гордост!“ Но някъде по това бреме на посещението им настроението му винаги започваше да спада. Двамата с баща си никога не бяха имали какво да си кажат, дори преди години. И разочарованието му — от баща му, от себе си, дори и от Вив — започваше да се надига и почти го задушаваше. Започваше да желае, някак извратено, да бе дошъл с мръсни нокти и невчесана коса. Разбираше, че това, което наистина искаше, беше Вив и баща му да видят, че той живее в мръсотия. Искаше те да му кажат, че той е нещо като герой, задето прави това, без да се оплаква или да се превръща в животно. Фактът, че всеки път те говореха с него за обикновени неща — сякаш бяха дошли да го посетят в някоя болница или пансион, а не в затвора, — превръщаше разочарованието му в гняв. Понякога толкова силен, че едва се сдържаше, като погледне лицето на баща си, да не се нахвърли върху него и да го удари.
	Той почувства, че е започнал да трепери. Ръцете му стояха облегнати на масата пред него и сега започнаха да подскачат. Затова той ги отдръпна и ги сгъна в скута си. Погледна часовника в стаята за посещения. Оставаха още единадесет минути…
	Бащата на Дънкан отново правеше гримаси към бебето, което беше притихнало, а Дънкан и Вив гледаха безцелно из стаята. „Аз ги отегчавам“, помисли си той. Представи си тях тримата като хора в ресторант, които вече няма какво да си кажат и са стигнали до тази точка в една скучна вечер, когато става приемливо да започнат да изучават другите посетители, да забелязват малки странности и недостатъци. Отново погледна часовника — още десет минути. Но ръцете му продължаваха да треперят. Той почувства и че започва да се поти. Изведнъж в него се надигна поривът да направи някоя гадост, нещо отвратително и да накара Вив и баща си да го намразят. Но баща му се обърна към него и попита добродушно:
	— Кое е онова момче, синко, там в края?
	А Дънкан отговори с голямо презрение, сякаш въпросът беше пълна глупост:
	— Това е Патрик Грейсън.
	— Той изглежда много симпатичен, нали? Отскоро ли е тук?
	— Не. Видя го и миналия път. Тогава също каза, че е много симпатичен. Срокът му почти е изтекъл.
	— Така ли? Басирам се, че е доволен. А сигурно и жена му.
	— Мислиш ли? — изкриви устни Дънкан. — Той ще отиде в армията веднага щом излезе оттук. Може би е по-добре да си стои в затвора. Тук поне я вижда веднъж месечно. А и, разбира се, няма опасност някой да му пръсне главата.
	Баща му се опитваше да следи думите по устните му.
	— Е, предполагам, че момчето ще е доволно да даде своя дял — каза после той неясно и отново обърна глава. — Да, наистина е симпатяга.
	— Защо не отидеш да седнеш при него вместо при мен, щом като го харесваш толкова много? — избухна Дънкан.
	— Какво? — попита баща му, като се обърна към него.
	— Дънкан! — каза Вив.
	Но той продължи:
	— Предполагам, че би предпочел аз да съм като него. Предполагам, би предпочел аз да изляза и да отида в армията, за да ми отнесат главата. Сигурно би предпочел армията да ме превърне в убиец…
	— Дънкан — каза отново Вив, като изглеждаше стресната, но също и уморена, — не ставай глупав.
	Баща му обаче губеше търпение.
	— Не говори такива проклети глупости — каза той. — Да отидеш в армията, за да ти отнесат главата? Какво знаеш ти за това? Ако беше отишъл в армията, когато трябваше…
	— Татко! — каза Вив.
	Но той я пренебрегна или не я чу.
	— Да опита от военната служба, ето какво му е нужно — каза той, като се размърда на мястото си. — Как може да се говори така! Срамувам се! Разбира се, че съм много и страшно засрамен!
	— Дънкан не искаше да каже нищо особено с това, татко — докосна ръката му Вив. — Нали, Дънкан?
	Той не отговори. Баща му го гледа втренчено една-две секунди, после каза:
	— Ти не знаеш какво е срамът, тук вътре! Но ще го разбереш, когато излезеш. Ще го разбереш още първия път, когато се разминеш с онази жена и мъжа й на улицата…
	Той имаше предвид родителите на Алек. Но за нищо на света не би могъл да произнесе името му. И сега сподави думите, преглътна ги с усилие. Лицето му се беше изчервило.
	— Дали ме е срам! — каза той отново и погледна Дънкан. — Какво искаш да ти кажа, момче?
	Дънкан вдигна рамене. Сега и той се чувстваше засрамен. Но, странно, също и по-добре, задето това се бе случило. Той отново започна да чопли масата и каза тихо, но ясно:
	— Не идвай, ако се чувстваш така.
	— Да не идвам? — избухна отново баща му. — За какво говориш, как така да не идвам? Ти си ми син, нали така?
	— Е, и?
	Г-н Пиърс отвърна глава възмутено.
	— Дънкан! — каза Вив.
	— Какво? Не е нужно да идва.
	— За бога, Дънкан!
	Сега той беше започнал да се усмихва, но не от удоволствие. Чувствата му се мятаха като луди. Те бяха като хвърчило в бурята — всичко, което Дънкан можеше да направи, за да запази равновесие, беше да държи здраво връвта… Той прекара ръка по устата си и каза:
	— Съжалявам.
	Баща му вдигна глава, а лицето му се изчерви дори още повече:
	— На какво се усмихва той?
	— Не се усмихва наистина — каза Вив.
	— Ако майка му беше тук… Нищо чудно, че ти си зле.
	— Остави това, татко.
	— Вивиан не е добре — обърна се г-н Пиърс агресивно към Дънкан. — Трябваше да спре на идване насам. Последното, от което се нуждае, е някоя от твоите глупости. Трябва да си благодарен, че изобщо идва да те види! Много сестри не биха си дали труда, казвам ти.
	— Те нямат представа какво е — каза жената на Леди, намесвайки се в разговора. Тя, разбира се, беше чула всичко. — Седят си тук. Получават си вечерите. Изобщо не мислят какво ни е на нас навън.
	Вив направи някакъв жест, но не отговори. Изражението й беше мрачно. Дънкан се вгледа в лицето й и видя нещо, което не беше забелязвал преди — бледността, която личеше под грима, сенките под зачервените очи. Изведнъж той си помисли, че баща му е прав. Отврати се от себе си, задето така е развалил нещата. „Тя е най-добрата, най-хубавата сестра, която човек може да има!“, помисли си той ентусиазирано, като продължаваше да гледа Вив. Искаше му се да привлече вниманието на другите мъже към нея. „Вижте — искаше му се да извика — каква чудесна сестра имам!“
	Беше му нужна цялата сила на волята, за да продължи да седи тук мълчаливо, обзет от тягостни чувства. Той погледна г-н Даниелс, копнеейки да го чуе да извика, че времето за посещения е свършило. И накрая с голямо облекчение го видя как сверява часовника си с този на стената, после отключва един шкаф и вади оттам звънец. Той удари два пъти нерешително звънеца и бъркотията от гласове изведнъж стана по-шумна. Чу се звукът от бутнатите назад столове. Хората ставаха бързо, сякаш и те като Дънкан бяха облекчени. Бебето трепна в ръцете на майка си и отново започна да реве.
	Бащата на Дънкан се изправи мрачно и си сложи шапката. Вив погледна Дънкан по начин, който казваше: „Добре го направи, няма що!“
	— Съжалявам — каза той.
	— И има защо. — Те говореха много тихо, за да не ги чуе баща им. — Ти не си единственият, който е зле. Опитай се да си помислиш за това.
	— Добре. Просто… — той не можеше да обясни. Вместо това каза: — Наистина ли не си добре?
	— Добре съм — отвърна тя, като погледна встрани. — Просто съм уморена, това е всичко.
	— Заради нападенията?
	— Да, така предполагам.
	Той я наблюдаваше как стана и наметна палтото си. Блузата й с цвят на лавандула и с малките си перлени копчета се скри под него. Когато наведе глава, косата й падна над лицето и тя я бутна обратно зад ухото си. Той отново видя колко бледа е Вив под пудрата си.
	Не им беше позволено да се целуват или прегръщат, но преди сестра му да тръгне, той се протегна през масата и просто докосна ръката й.
	— Грижи се за себе си, чу ли? — каза тя, без да се усмихва, като отдръпна ръката си.
	— Добре. И ти се грижи за себе си.
	— Ще се опитам — отговори тя.
	Той кимна на баща си, като искаше да улови погледа му, но и малко се страхуваше от това.
	— Довиждане, татко. Съжалявам за глупавите неща, които казах.
	Но може би не каза това достатъчно ясно. Баща му се обърна, докато той още говореше, наведе глава и потърси ръката на Вив, за да я улови.
	Преди десет минути на Дънкан му идеше да го удари по лицето. Сега стоеше с бедра, силно притиснати в масата, и гледаше как Вив и баща му се нареждат на опашката на излизащите посетители. Не искаше да напусне стаята, преди баща му да е излязъл, в случай че той погледне назад.
	Но единствено Вив погледна назад — само веднъж и много за кратко. А след секунда г-н Даниелс дойде при Дънкан и го побутна.
	— Влизай в редицата, Пиърс. И ти, Леди. Добре, шибаняци, да вървим.
	Той ги изведе от стаята за посещения до пресечката на коридорите, която водеше към работилниците, и ги предаде на г-н Чейс. Последният погледна уморено часовника си. Беше пет без двайсет. Мъжете от работилницата за кошници могат да се върнат там сами, каза той. Един от тях беше бригадир. Колкото до другите, е, той няма да се прецака да ги води по целия тоя път до работилниците за пощенски чували само заради някакви си двайсет минути. Вместо това ги върна в корпуса. Те вървяха мълчаливо, унили и покорни. Всички като Дънкан с добре вчесани коси, изгладени под дюшека панталони и измити ръце. Корпусът изглеждаше огромен сега, когато в него нямаше никой. Те бяха толкова малко — само осем души, — че докато се изкачваха бавно по стълбите, площадките издаваха същия равнодушен, вибриращ звук, който Дънкан чуваше нощем.
	Всеки мъж се върна направо в килията си, сякаш доволен да влезе отново в нея. Дънкан седна на леглото и хвана главата си в ръце.
	Остана така три-четири минути. След това чу зад вратата уверени меки стъпки и забързано изтри очи. Но не можа да го направи достатъчно бързо.
	— Какво има? — каза благо г-н Мънди. — За какво става дума?
	Това накара Дънкан най-накрая да се разплаче. Той покри лице и започна да хлипа в дланите си, раменете му се тресяха и караха рамката на леглото да подскача. Г-н Мънди не се опита да го спре. Той не дойде при него, не сложи ръка на рамото му или нещо такова. Просто стоеше и чакаше кризата да премине. После каза:
	— Хайде сега. Имал си посещение от баща си, нали? Така е, видях нареждането. Изглежда малко те е разстроило.
	Дънкан кимна и изтри лице с грубата си затворническа носна кърпа.
	— Да, малко.
	— Хората винаги се разстройват, когато виждат познатите лица от вкъщи. Да го кажем така: трудно е да се държиш естествено с тях. Продължавай, поплачи си, ако от това се нуждаеш. Мен не ме притеснява. Виждал съм и по-корави хора от теб да плачат, вярвай ми.
	Дънкан поклати глава. Лицето му гореше, разкривено и обезформено от риданията.
	— Вече съм добре — каза той несигурно.
	— Разбира се, че си.
	— Просто… Аз така оплесквам нещата, господин Мънди. Така ги оплесквам всеки път.
	Гласът му секна. Той прехапа уста и притисна към гърдите си стиснатите си юмруци, опитвайки се да не се разплаче отново. Когато пристъпът отмина и Дънкан се отпусна, изведнъж се почувства изтощен. Той простена и изтри лице.
	Г-н Мънди продължи да го гледа още минута. След това взе стола на Дънкан, обърна го и малко тромаво, с леко изпъшкване, седна в него.
	— Знаеш ли какво — каза той междувременно. — Изпуши една цигара. Виж какво имам тук.
	Той извади пакет „Плейърс“, отвори го и се наклони да предложи цигара на Дънкан.
	— Вземи си — каза той, като разтръска пакета.
	Дънкан издърпа една цигара. Тя изглеждаше дебела като малка пура в сравнение с обикновените затворнически ръчно свити цигари. Тютюнът беше гъсто натъпкан в гладката, хладна хартия и цигарата беше толкова приятна на допир, че той я завъртя между пръстите си и се почувства по-добре.
	— Така е добре, нали? — каза г-н Мънди, докато го наблюдаваше.
	— Чудесна е — отвърна Дънкан.
	— Няма ли да я изпушиш?
	— Не знам. Би трябвало да я запазя и да извадя тютюна. Мога да си свия четири-пет цигари от нея.
	Г-н Мънди се усмихна. Той започна да пее с мелодичен старчески глас: „Пет малки цигари в тъничък пакет…“ После сбърчи нос и каза:
	— Изпуши я сега.
	— Така ли да направя?
	— Давай. Аз ще ти правя компания. Можем да бъдем две другарчета, които пушат заедно.
	Дънкан се засмя. Но смехът дойде твърде скоро след сълзите му — той заседна в гърдите му и го накара да се разтрепери. Г-н Мънди се направи, че не е забелязал нищо. Той извади цигара за себе си и кутия кибрит. Първо поднесе огънчето на Дънкан, след това сам запали от него. Половин минута те пушиха мълчаливо. После Дънкан извади цигарата от уста и каза:
	— От това ми щипят очите. Завива ми се свят! Ще припадна!
	— Ами, глупости! — ухили се г-н Мънди.
	— Наистина! — каза Дънкан. Той изпъна гръб, преструвайки се, че ще падне възнак. Понякога се държеше като момче с г-н Мънди… Но после отново стана сериозен.
	— Господи — възкликна той, — в какво състояние съм! Да припадам от една цигара!
	Той се излегна назад, с крака на пода, опирайки се на лакти. Запита се къде ли са Вив и баща му сега. Опита си да си представи пътуването на баща си обратно до Стретъм, но не можа. След това се помъчи да си спомни различните стаи в апартамента на баща си. Вместо това изведнъж в ума му изплува ясно и живо образът на бащината му кухня в деня, когато я беше видял за последен път, с разливащите се по пода и стените тъмнеещи алени петна…
	Отново бързо седна. От цигарата му падна пепел. Той я изтръска, след това разтри още схванатото си лице и след момент, без да вдига глава, каза тихо:
	— Мислите ли, че ще се справя добре, когато изляза, господин Мънди?
	Господин Мънди дръпна още веднъж от цигарата си.
	— Разбира се — каза той успокоително. — Просто ще ти трябва време да… да стъпиш на крака.
	— Да стъпя на крака? — намръщи се Дънкан. — Искате да кажете, като моряците?
	Той се видя как залита по наклонен тротоар.
	— Именно, като моряк! — засмя се г-н Мънди, комуто тази идея се хареса.
	— Но какво ще работя, да речем?
	— Ще се оправиш.
	— Откъде е сигурно това?
	— Винаги ще има работа за умни млади момчета като теб. Помни ми думите.
	Това беше като нещата, които казваше бащата на Дънкан и заради които на него понякога му се искаше да го убие. Но сега той захапа нокът, погледна над пръстите си към г-н Мънди и каза:
	— Така ли мислите?
	Г-н Мънди кимна.
	— Виждал съм всякакви хора да минават оттук. Всички те се чувстваха като теб, в един или друг момент. И после се справиха чудесно.
	— Но тези хора, които сте виждали — упорстваше Дънкан, — те нямаха ли жени и деца, нещо такова, при които да се върнат вкъщи? Бяха ли някои от тях… изплашени, как мислите?
	— Изплашени ли?
	— Изплашени какво ще им се случи, как ще се справят…
	— Хайде сега — каза отново г-н Мънди, но по-строго. — Що за приказки са това? Знаеш що за приказки са, нали така?
	Дънкан погледна встрани.
	— Да — отвърна той след малко. — Това е приканване на Заблуждението.
	— Точно така. Това е най-лошото, което момче в твоето положение може да направи — да започне да мисли така.
	— Да, знам — каза Дънкан. — Просто… Ами, човек гледа толкова много стени на това място. Опитвам се да видя в бъдещето, но то също ми изглежда като стена. Не мога да си представя как я преодолявам. Опитвам се да мисля какво ще направя, къде ще живея. Мога да отида в къщата на баща ми. — В съзнанието му отново изплува онази алена кухня. — Но тя е само на две улици от — той понижи глас — от тази на Алек. Алек, нали се сещате, момчето, моят приятел… Баща ми минаваше по тази улица, като отиваше на работа. Сега всеки път я заобикалял половин миля, казва сестра ми. Какво ще стане, ако се върна там? Все си мисля за това, господин Мънди. Все си мисля, ако видя някой, който познаваше Алек…
	— Това момче Алек — каза г-н Мънди твърдо — е било момче с проблеми, доколкото разбирам от всичко, което си ми казал за него. Това момче е живеело в Заблуждение, съвсем ясно е. Сега той е свободен от всичко това.
	— Казвал сте това и преди — размърда се Дънкан неудобно. — Но на мен никога не ми изглежда така. Ако бяхте там…
	— Никой не е бил там, освен теб — каза г-н Мънди. — И това е, което би могъл да наречеш твоето Бреме. Но аз залагам една лира срещу пени, че Алек те гледа сега и би желал да отскубне това Бреме от теб, да ти каже „Свали го, друже!“, и му се иска ти да можеше да го чуеш. Хващам се на бас с теб, че той се смее, но и плаче: смее се, защото е там, където е, в слънчевата светлина, а плаче, защото ти още си в мрака.
	Дънкан кимна, харесвайки успокоителното звучене на гласа на г-н Мънди и забавните, старинно звучащи думи — _отскубне, Бреме, Заблуждение, друже_, — но в сърцето си не вярваше на нищо от това. Той искаше да мисли, че Алек е там, където описваше г-н Мънди, опитваше се да си го представи заобиколен от слънчева светлина и цветя, усмихнат… Но Алек никога не беше такъв, той казваше, че е банално да се разхождаш в парковете и градините и да се къпеш в езерцата. И рядко се усмихваше истински, понеже се срамуваше от развалените си зъби.
	Дънкан вдигна поглед към лицето на г-н Мънди.
	— Трудно е, господин Мънди — каза просто той.
	За момент надзирателят не отговори. Вместо това той бавно се изправи, дойде до леглото на Дънкан, седна до него и сложи лявата си ръка, с цигарата в нея, на рамото му.
	— Мисли си за мен — каза г-н Мънди с тих, доверителен тон, — когато се чувстваш потиснат. И аз ще мисля за теб. Какво ще кажеш? Всъщност ние с теб си приличаме. Защото аз ще изляза оттук следващата година, също както и ти. Наближава датата ми за пенсиониране, нали разбираш. И тази идея е толкова странна за мен, колкото и за теб, може би и по-странна, защото нали знаеш какво казват — че когато затворникът изкарва две години в затвора, пазачът му изкарва една с него… Така че, мисли си за мен, когато се чувстваш потиснат. И аз ще си мисля за теб. Ще си мисля за теб… е, не бих казал като баща за сина си, защото знам, че ти си имаш баща за това. Но да речем както един мъж би могъл да мисли за племенника си. Какво ще кажеш?
	Той се вгледа продължително в очите на Дънкан и го потупа по рамото. Когато малко пепел падна от върха на цигарата му на коляното на Дънкан, г-н Мънди протегна другата си ръка и внимателно я изтръска. След това остави ръката си там.
	— Така добре ли е? — попита той.
	Дънкан сведе поглед.
	— Да — отговори той тихо.
	— Добро момче — потупа го отново г-н Мънди. — Защото ти си специално момче. Знаеш това, нали? Ти си много специално момче. А нещата имат свой начин да се завъртат на добре за специалните момчета като теб. Ще видиш, че е така.
	Той задържа ръката си на коляното на Дънкан още малко. След това стисна коляното му и стана. Вратата в края на залата се отвори — връщаха се мъжете от работилниците. Чу се звукът на много стъпки, загърмяха стълбищата и железните площадки. Г-н Чейс викаше:
	— Движение! Движение! Всеки в килията си. Гигс и Хамънд, престанете да се правите на глупаци!
	Г-н Мънди угаси с два пръста цигарата си и я пъхна обратно в пакета. После, пред погледа на Дънкан, извади други две, повдигна ъгълчето на възглавницата му и ги пъхна отдолу. Когато свърши с това, намигна и тупна възглавницата да се изглади. Тъкмо се изправяше, когато първите мъже изтрополиха покрай вратата на Дънкан. Кроули, Уотърман, Гигс, Куигли… После се появи Фрейзър. Той беше бръкнал в джобовете си и едва си влачеше краката, като вървеше. Но се усмихна, когато видя г-н Мънди.
	— Здравейте — каза той. — За нас е чест, сър, честна дума! И действително ли намирисвам истински тютюн? Здравей, Пиърс. Как мина посещението ти? Сигурно толкова забавно, колкото и моето, както видях. Това впрочем беше чудесен номер на господин Чейс — да ни прати до работилницата за кошници, а вие от пощенските чували да се приберете по-рано.
	Дънкан не отговори. Така или иначе, Фрейзър не го слушаше. Той гледаше г-н Мънди, който минаваше покрай него на път към вратата.
	— Нали не ни напускате, сър?
	— Имам работа — каза строго г-н Мънди. — Моят ден не е като вашия, не свършва в пет.
	— О, дайте ни подходяща работа — каза Фрейзър по неговия си приповдигнат начин. — Научете ни на занаяти. Плащайте ни истински надници, а не подаянията, които получаваме сега. Сигурен съм, че тогава бихме работили здравата! Небеса, тогава бихте могли дори да откриете, че сте ни направили достойни хора. Представете си затвор, който прави това!
	Г-н Мънди кимна доста кисело.
	— Ти си умен, синко — каза, докато излизаше.
	— Така ми казва и баща ми, господин Мънди — отвърна Фрейзър. — Толкова умен, че ще си навредя. А?
	Засмя се и погледна Дънкан, сякаш очакваше и той да направи същото.
	Но Дънкан избягваше погледа му. Беше се обърнал ребром на леглото си, с лице към стената.
	— Какво има, Пиърс? — каза Фрейзър. — Пиърс? Какво, по дяволите, става?
	Дънкан протегна назад ръка, сякаш да го отблъсне.
	— Млъкни, а? — отвърна той. — Просто млъкни, дявол взел го!


	— Ще си чета книгата — каза Хелън, когато Кей излизаше. — Ще слушам радиото. Ще си облека прекрасната нова пижама и ще си легна в леглото.
	И тя действително смяташе да направи точно това. Почти един час, след като Кей бе излязла, Хелън седеше на дивана и четеше „Френският ручей“*. В седем и половина си препече още няколко филийки хляб и включи радиото, за да хване началото на една пиеса. Но тя беше доста скучна. Хелън слуша десет-петнайсет минути, после опита друга програма. Накрая изключи радиото. След него апартаментът изглеждаше много тих — той винаги беше особено тих вечер и през уикендите, защото „Палмърс“, складът за мебели, бе затворен и потънал в мрак. Тишината и неподвижността понякога действаха на нервите на Хелън.
	[* Исторически роман на английската писателка Дафни дю Морие, 1941. — Б.прев.]
	Тя отново седна на дивана с книгата си, но установи, че не може да продължи да я чете. Опита с едно списание. Погледът й се плъзна по думите на страницата и не се спря на нищо. В нея се породи мисълта, че си губи времето. Това беше нейният рожден ден — рожденият й ден, и то по време на война. Можеше никога повече да няма друг! „Не трябва да очакваш специални дни във военно време“, беше казала Кей този следобед. Но защо не? Докога трябваше да търпят войната да разваля всичко? Бяха търпеливи през цялото това време, свикнаха да живеят в тъмнина, без сол, без парфюми. Поглъщаха малки парченца удоволствие като обрезките от сирене. Сега започна да усеща отминаващите минути, изведнъж ги почувства като това, което те действително бяха — фрагменти от нейния живот, от младостта й, които изтичат като капки вода и никога повече няма да се върнат.
	„Искам да видя Джулия“, помисли си тя. И тогава сякаш някой я хвана за раменете и започна да шепне настойчиво в лицето й: „Какво чакаш? Хайде!“ Остави списанието, скочи и изтича до банята, за да ползва тоалетната, да си среше косата и да оправи грима си. След това си сложи палтото, шала и вълнената шотландска барета, която носеше по-рано през деня, и излезе.
	В двора, разбира се, беше напълно тъмно, а камъните на паважа се пързаляха от леда, но тя мина по тях, без да използва фенерчето си. От различните кръчми на Ратбоун плейс се чуваше звъненето на стъкло, шума на нетрезви гласове и пияното дрънкане на механическо пиано. Звуковете я накараха да се почувства по-добре. Това беше една обикновена съботна вечер и хората бяха излезли да се забавляват. Защо и тя да не го направи? Още не беше на трийсет… Мина по Пърси стрийт, покрай затъмнените прозорци на кафенетата и ресторантите там, а след това пресече Тотнъм Корт роуд и навлезе в тесните улички на Блумсбъри.
	Районът беше тих, а тя вървеше бързо, но се спъна в един разбит бордюр и за малко не падна, след което се принуди да върви с по-бавна походка и да подбира пътя си внимателно с помощта на фенерчето.
	Но сърцето й биеше лудо, като че ли Хелън тичаше. Тя постоянно си повтаряше: „Това е лудост, Хелън!“ Какво, за бога, щеше да си помисли Джулия? Тя навярно дори нямаше да си е вкъщи. Защо да бъде? Или можеше да пише. Можеше да има гости. Можеше да има някоя… приятелка…
	Това я накара още повече да забави стъпка. Защото преди не й беше хрумвало, че Джулия може да си има любовница. Тя никога не беше споменавала никого. Но би било в неин стил да държи тези неща в тайна, помисли си Хелън. Защо изобщо да споменава нещо такова на Хелън? Какво толкова имаше между тях? Бяха пили чай заедно един път до метростанцията на Мерилебън, по-късно обиколиха онази къща на Браянстон скуеър, практически мълчаливо. След това се бяха срещнали отново и ходиха в една кръчма. А в един слънчев предобед преди няколко дена бяха ходили в Риджънтс парк и седяха до езерото…
	Това беше всичко, което бяха правили заедно. И все пак на Хелън й се струваше, че с тези незначителни срещи светът неуловимо се е променил. Сега тя се чувстваше свързана с Джулия с нещо като тънка, вибрираща нишка. Можеше да затвори очи и с върха на пръста си да докосне онази точка на гърдите си, през която нишката минаваше деликатно, стигаше до сърцето й и се закачаше там.
	Хелън стигна до метростанцията на Ръсел скуеър, където движението по улиците беше по-натоварено. За кратко тя беше уловена във водовъртежа от хора, които тъкмо се бяха изкачили от пероните и стояха доста безпомощно наоколо, докато очите им свикнат с тъмнината.
	Техният вид, също като звуковете от кръчмите на Ратбоун плейс, й вдъхна повече увереност. Тя продължи нататък покрай градината на Възпитателния дом и се разколеба само веднъж, когато влизаше на Мекленбург плейс, а след това продължи смело напред по площада.
	Той изглеждаше заплашително в тъмнината. Плоските джорджиански къщи* й се сториха гладки като благовъзпитани отегчени равнодушни лица, докато не се приближи и не видя небето зад прозорците, при което разбра, че много от тях бяха изпотрошени от взривовете и от огъня. Тя смяташе, че си спомня коя от къщите е на Джулия, макар че беше идвала тук само веднъж. Но бе сигурна, че къщата на Джулия беше в края на една от редиците. Хелън си спомни, че пред нея имаше счупено стъпало, което се беше разклатило под краката й.
	[* От епохата на кралете Джордж I до Джордж IV; XVIII и началото на XIX в. — Б.прев.]
	Тя се качи по стъпалата пред сградата, която мислеше, че си спомня. Стъпалата бяха напукани, но устойчиви. Може да са ги поправили, предположи тя.
	Вече не беше толкова сигурна дали това беше вярната къща. Тя потърси звънеца на апартамента на Джулия — имаше четири ненадписани. Кой беше нейният? Нямаше представа, така че избра един случайно. Чу го да звъни някъде навътре в сградата, сякаш в празна стая. Хелън позна по звука, че това не беше правилният звънец и без да чака, натисна друг. Звънът на този не се чу толкова ясно, тя не можеше да се досети за местоположението на апартамента. Стори й се, че чу движение на първия или втория етаж, но още в същия момент си каза: „Няма да е този, сигурно е следващият“. Защото в приказките и чудесата всичко става не от втория, а от третия път… Но шумът отново се чу. Тя различи бавни стъпки на меки подметки по стълбите. След това вратата се отвори и на нея застана Джулия.
	Отне й момент да познае Хелън в мрака, с помощта единствено на заслонената светлина на фенерчето. Но когато видя кой е, тя се хвана за ръба на вратата и каза:
	— Какво има? Нещо с Кей?
	„Да не би Кей да е разбрала?“, помисли си Хелън, че иска да каже тя. И сърцето й се сви. След това разбра с ужас, че Джулия се опасяваше да не би тя да е дошла с лоша новина, и каза бързо и задъхано:
	— Не. Просто… Исках да те видя, Джулия. Просто исках да те видя, това е всичко.
	Джулия не отговори. Фенерчето осветяваше лицето й, както сигурно и това на Хелън, превръщайки го в нещо като маска. Невъзможно беше да се разчете изражението й. Но след момент тя отвори вратата по-широко и се отдръпна назад.
	— Влез — каза Джулия.
	Тя я поведе нагоре по стъмненото стълбище към втория етаж. Въведе Хелън в един мъничък коридор, след това минаха през покрит със завеса вход и влязоха в дневната. Светлината беше смътна, но изглеждаше ярка след затъмнената улица и Хелън се почувства като гола.
	Джулия се наведе, за да вдигне чифт изритани обувки, изпусната кърпа за порцеланови съдове и едно паднало сако. Тя изглеждаше разсеяна, заета с нещо друго и сякаш изобщо не беше доволна — в обикновения смисъл на тази дума — от пристигането на Хелън. Косата й беше много черна и изглеждаше някак странно полепнала по главата й. Когато Джулия навлезе в светлината, Хелън разбра, че косата й беше мокра, наскоро измита, и се почувства още по-неудобно. Лицето й беше бледно и без всякакъв грим. Тя носеше неизгладени черни фланелени панталони, риза с широка яка и пуловер без ръкави. На краката си имаше мрежести чорапи и марокански чехли.
	— Почакай тук, докато разчистя това — каза тя, докато излизаше през завесата с обувките и сакото в ръка.
	Хелън стоеше нервно и безпомощно се оглеждаше.
	Стаята беше голяма, топла, разхвърляна, много различна от стегнатия ергенски апартамент на Кей. Но различна и от това, което Хелън беше очаквала. Стените бяха голи и боядисани с червена темпера на петна, а подът беше покрит със застъпващи се истински турски килими и техни имитации. Мебелите бяха съвсем обикновени. Имаше един голям диван, покрит с неподхождащи си възглавнички, както и тъмнорозов стол, облицован с кадифе, под чието скъсано зебло прозираха пружини и ремъци. Камината беше боядисана в мраморен цвят. На нея имаше пепелник, препълнен с фасове. Един от тях още пушеше и когато се върна, Джулия го взе и го угаси.
	— Нали нямаш нищо против, че дойдох? — попита Хелън.
	— Разбира се, че не.
	— Излязох на разходка. После видях къде се намирам. Спомних си твоята къща.
	— Така ли?
	— Да. Идвала съм тук веднъж, много отдавна. С Кей. Спомняш ли си? Кей искаше да ти остави нещо, някакъв билет или книга, нещо такова. Не се качихме, понеже ти каза, че вътре е много разхвърляно. Останахме долу в антрето… Спомняш ли си?
	Джулия се намръщи. После каза бавно:
	— Да. Мисля, че да.
	Те се спогледаха и почти веднага отклониха поглед, сякаш бяха притеснени или объркани — защото беше невъзможно, откри Хелън, да си представи време, когато да се отбие при Джулия с Кей би било нещо естествено. Невъзможно беше да си представиш как седиш с Кей на прага и си бърбориш учтиво с Джулия, мислейки само колко леко неловки са нещата между тях двете. Хелън отново се запита какво се е случило оттогава насам? Всъщност не се беше случило нищо.
	„Но ако не се е случило нищо — запита се тя, — защо крия това нищо от Кей? И защо, по дяволите, съм тук?“
	Тя знаеше защо е тук. И се изплаши.
	— Може би трябва да си отида все пак — каза тя.
	— Но ти току-що дойде!
	— Ти си миеше косата.
	— Виждала си мокра коса и преди, нали? — намръщи се малко раздразнено Джулия. — Не ставай глупава. Седни, ще ти донеса нещо за пиене. Имам вино! Държа го от седмици, но нямам повод да го отворя. Само алжирско, но все пак.
	Тя се наведе да отвори един шкаф и започна да размества нещата в него. Хелън я наблюдава няколко секунди, след това пристъпи напред и нервно се огледа отново. Отиде до една полица с книги и плъзна поглед по заглавията. Това бяха главно криминални романи с кресливи корици. Между тях бяха и двата публикувани романа на Джулия — „Постепенна смърт“ и „Двайсет безжалостни убийства“.
	Тя погледна от книгите към картините на стената и украшенията на боядисаната камина. Колкото и да й беше неловко и притеснено, Хелън искаше да запомни всяка малка подробност заради онова, което тя можеше да й каже за Джулия.
	— Апартаментът ти е очарователен — каза тя, както е прието.
	— Така ли мислиш? — Джулия затвори вратата на шкафа и се изправи. Държеше в ръка бутилка, тирбушон и чаши. — Това са главно нещата на братовчедка ми Олга, не мои.
	— На братовчедка ти Олга ли?
	— Този апартамент е на леля ми. Живея тук, за да не го реквизират. Една от тези благородни хитрости, с каквито изобилстват буржоата. Апартаментът се състои само от тази стая и от кухня. Кухнята служи и като баня. Тоалетната е в коридора. Всъщност тук цари ужасна бъркотия. Няма стъкла на прозорците, понеже ги чупят толкова често, че Олга просто се отказа. Миналото лято ми ги обвиха в марли. Страхотно, все едно че живееш на палатка. Но сега е твърде студено за марли и аз ги смених с дебели картони. Нощем, когато завесите са спуснати, е добре. Но през деня това наистина ме потиска. Чувствам се като проститутка или нещо такова.
	Докато говореше, тя завиваше тирбушона в тапата и сега с малко усилие я извади. После погледна Хелън, наливайки виното, и се усмихна.
	— Няма ли да се съблечеш?
	Хелън размота шала си с известно нежелание, свали си шапката и започна да разкопчава палтото си. Тя носеше същата рокля както сутринта — онази с кремавите ревери, които толкова харесваха на Кей. Хелън беше останала с нея, както сега разбра, с идеята да впечатли Джулия. Но видът на самата Джулия с мократа й измита коса и смачкани панталони, странните й чорапи и чехли и безцветни устни — а което е по-лошо, с непринуденото очарование, което въпреки това се излъчваше от нея, — сега я смути. Хелън си съблече палтото неловко, сякаш правеше това за пръв път в живота си. Джулия отново погледна към нея и каза:
	— Ух, каква си нагласена! Какъв е поводът?
	Хелън се поколеба. После каза:
	— Имам рожден ден.
	Джулия помисли, че тя се шегува, и се засмя. Когато видя, че Хелън е сериозна, изражението й се смекчи.
	— Хелън! Защо не си ми казала? Ако знаех…
	— Това не е нищо особено — каза Хелън. — Наистина. Глупаво е как цялата работа те кара да се чувстваш като дете. Всички участват в този заговор. Кей ми даде един портокал — добави тя с неудоволствие, — на чиято кора беше издълбала _Честит рожден ден_.
	— Радвам се, че го е направила — отвърна Джулия, като й подаде чашата с вино. — Радвам се, че се чувстваш като дете.
	— Предпочитам да не го беше правила — каза Хелън. — Бях ужасна днес. По-лоша и от дете. Бях… — Тя не можа да довърши. Направи някакъв жест, сякаш искаше да изтръска спомена за поведението си.
	— Няма значение — каза Джулия меко и вдигна чашата си. — Хайде сега. Уху. Наздраве. И всички останали идиотски неща, които хората казват и от които често ми иде да си сложа въжето. Да допрем върха и дъното, за късмет. — Те се чукнаха два пъти, после отпиха. Виното беше горчиво и ги накара да се намръщят.
	След това се отдръпнаха назад. Хелън си разчисти място между възглавничките на дивана, а Джулия беше кацнала на страничната облегалка на розовия кадифен стол, опънала напред крака. Те изглеждаха невъзможно стройни и дълги във фланелените панталони, а бедрата й толкова крехки и уязвими, че сякаш можеха да се счупят, ако ги натиснеш с ръце. Беше вдигнала пепелника и сега се протегна до полицата на камината, за да вземе цигари и кибрит. Докато го правеше, пуловерът й се надигна, а двете страни на незакопчаната й отдолу риза се разделиха и показаха стегнатия й мургав корем с малък пъп. Хелън я наблюдаваше, после изведнъж бързо отклони поглед.
	Една възглавничка падна от дивана на пода. Хелън се наведе и я вдигна — и в този момент разбра, че това не е възглавничка, а възглавница за спане. И че в този апартамент с едва две помещения диванът навярно служеше за легло на Джулия. Че сигурно всяка нощ тя стои тук, постила чаршафи и одеяла, сваля си дрехите… Представата не беше точно еротична, защото човек виждаше легла, възглавници, чаршафи навсякъде. Те отдавна бяха загубили своя заряд от интимност, намека си за секс. Обратно, представата й се стори трогателна и леко тревожеща. Тя погледна отново крехката, красива фигура на Джулия и си помисли: „Какво не й е наред? Защо винаги е толкова самотна?“
	Те седяха мълчаливо. Хелън откри, че няма какво да каже. Глътна още от виното си, после чу някакви шумове от горния етаж — прекъсващи стъпки и скърцащи дъски на пода. Тя наклони глава и погледна нагоре.
	Джулия също погледна нагоре.
	— Съседът ми е поляк — прошепна тя. — Оказал се е в Лондон по някакво чудо. Ходи напред-назад по този начин в продължение на часове. Казва, че всяка новина, която получавал от Варшава, е по-лоша от предишната.
	— Господи! — каза Хелън. — Проклетата война. Мислиш ли, че наистина е вярно това, което всички разправят? Че скоро ще свърши?
	— Кой знае? Ако се отвори Вторият фронт, тогава — може би. Но бих казала, че ни предстои още най-малко една година.
	— Още една година. Значи аз ще бъда на трийсет.
	— А аз на трийсет и две.
	— Най-лошата възраст, не мислиш ли? Ако бяхме на двайсет, щяхме лесно да го преодолеем, щяхме още да сме почти млади. А ако бяхме на четирийсет, щяхме да сме достатъчно стари и да нямаме кой знае какво против да остареем още малко. Но на трийсет… Аз ще съм преминала от младостта в средната възраст. Какво да очаквам тогава? Климактериума, предполагам. Казват, че той бил по-лош при жените без деца. Не се смей! Ти поне ще си постигнала нещо, Джулия. Имам предвид твоите книги.
	Джулия дръпна назад брадичката си, продължавайки да се усмихва.
	— Книгите! Те са като сбор от кръстословици. Написах първата просто на шега. После открих, че съм доста добра в тях. Какво говори това за мен, не мога да си представя. Кей винаги казваше, че това е странна работа — да пишеш за убийства точно сега, когато толкова много хора биват убивани навсякъде около нас.
	Това беше вторият или третият път, когато споменаваха Кей. Но сега и на двете това им направи впечатление като никога преди. Отново се умълчаха. Джулия завъртя виното в чашата си, загледана втренчено в него като гадателка. После, без да вдига поглед и с различен глас, тя каза:
	— Никога не съм те питала. Как реагира Кей на новината, че сме се срещнали случайно онзи ден?
	— Беше доволна — отвърна Хелън след секунда.
	— И няма нищо против да продължим да се срещаме? Няма ли да възрази, че си идвала тук тази вечер?
	Хелън отпи от виното си и не отговори. Когато Джулия вдигна глава и срещна погледа й, Хелън изглежда се бе изчервила или бе придобила виновно изражение, защото тя се намръщи и попита:
	— Не си ли й казала?
	Хелън поклати глава.
	— Защо не?
	— Не знам.
	— Не мислиш ли, че това си струва да се спомене? Така е честно, предполагам.
	— Не, Джулия, не е заради това. Не ставай глупава.
	— Тогава защо? — засмя се Джулия. — Имаш ли нещо против, че питам? Просто съм любопитна. Но ще престана, ако така предпочиташ. Ако е нещо, нали разбираш, между теб и Кей…
	— Нищо такова — отвърна Хелън бързо. — Казах ти, Кей беше доволна, когато разбра, че сме се срещнали. Тя ще бъде доволна и да знае, че сме продължили да се срещаме.
	— Сигурна ли си?
	— Разбира се, че съм сигурна! Тя е много привързана към теб. И това я кара да иска и аз да те харесвам. Винаги е било така.
	— Колко благородно от нейна страна. А ти харесваш ли ме, Хелън?
	— Ами, да, естествено.
	— Няма нищо естествено в това.
	— Тогава неестествено — каза Хелън с гримаса.
	— И все пак няма да кажеш на Кей?
	Хелън се размърда неудобно и отговори:
	— Би трябвало, знам. Бих искала да можех. Но просто понякога с Кей… — Тя спря. — Звучи детински и неблагодарно. Но просто начинът, по който Кей се държи с мен, полага такива грижи… Това ме кара да искам от време на време да запазвам някои неща в тайна от нея, дори това да са баналности, тривиални неща. Просто за да бъдат те изцяло мои.
	Сърцето й биеше силно, докато говореше, и Хелън се страхуваше, че Джулия ще чуе този бърз пулс в гласа й. Защото дори докато казваше всичко това и му вярваше, тя знаеше, че това не е точно истината. Опитваше се да изкара цялата работа нещо друго. Омаловажаваше я, използвайки думи като „баналности“ и „детински“. Опитваше се да се престори, че я няма тази тънка, невидима, вибрираща нишка, която й съобщаваше, когато Джулия направеше някакво движение, когато поемаше дъх…
	Може би това проработи. Известно време Джулия пуши цигарата си, изглеждайки замислена, но без да говори. После я изтръска в пепелника и се изправи.
	— Кей иска съпруга — каза тя и се усмихна. — Това звучи като детска игра, нали? Кей иска съпруга. Винаги е искала. Една жена трябва да бъде или като съпруга на Кей, или нищо.
	Прозя се, като че ли беше отегчена от идеята. След това отиде до прозореца и дръпна завесата. Хелън видя, че в сивите картони имаше малки пукнатини и Джулия допря око до една от тях и се взря навън.
	— Не мразиш ли тези вечери? — каза тя. — Не знаеш дали ще прозвучи сирената и така нататък. Това е като да чакаш екзекуция, която може и да не се състои.
	— Искаш ли да си тръгна? — попита Хелън.
	— Господи, не! Радвам се, че си тук. Много по-лошо е, когато човек е сам, не мислиш ли?
	— Да, много по-лошо е. Но и в убежищата е лошо. Кей винаги иска да ходя в онова на Ратбоун плейс. Но аз не мога да го търпя, чувствам се там като в капан. Предпочитам да седя и да се вкаменявам от страх сама, вместо разни непознати да ме виждат колко съм уплашена.
	— Аз също — каза Джулия. — Понякога излизам. Предпочитам да съм на открито.
	— Просто вървиш по време на затъмнението, така ли? — попита я Хелън. — Не е ли опасно?
	— Навярно — вдигна рамене Джулия. — Но пък всичко е опасно в днешно време.
	Тя пусна завесата, върна се в стаята и си взе чашата.
	Хелън усети, че сърцето й отново започва да бие бързо. Помисли си, че далеч би предпочела да е с Джулия навън, в мрака, отколкото тук, в меката, разголваща, интимна светлина.
	— Защо не излезем сега, Джулия? — каза тя.
	— Сега? — погледна я Джулия. — Искаш да кажеш, на разходка? Искаш ли?
	— Да — каза Хелън. Изведнъж тя се почувства леко пияна и започна да се смее.
	Джулия също се засмя. Черните й очи заблестяха с палава възбуда. Тя се разбърза, наклони назад глава, за да допие наведнъж виното, след това небрежно остави чашата на полицата на камината, при което се удари в боядисания мрамор. После погледна огъня, клекна пред него и започна да засипва с пепел коксовите въглища. Правеше това, захапала цигарата си в ъгълчето на устата си и с изражение на огромна концентрация и отвращение, присвила очи и държаща красивата си глава настрани под един странен ъгъл към издигащия се сив облак — като младо момиче на първа среща, помисли си Хелън. После Джулия се изправи, изтръска си коленете от прахта и излезе през покрития със завеса вход да си вземе палтото и обувките. Върна се след момент в двуредно яке с блестящи медни копчета, като моряшка куртка. Застана пред огледалото, сложи си червило, напудри лицето си и си вдигна яката. Прокара ръце критично по мократа си глава, след това изкара мека черна шапка от рипсено кадифе от една купчина ръкавици и шалове, сложи си я и втъкна вътре косата си.
	— По-късно ще съжалявам за това, когато косата ми изсъхне под абсурдни ъгли — каза тя. Погледът й се срещна с този на Хелън. — Не изглеждам като Мики, нали?
	Хелън се засмя с чувство на вина.
	— Изобщо не изглеждаш като Мики.
	— Нито като жена, която се прави на мъж на сцената?
	— По-скоро като актриса в шпионски филм.
	— Е, стига да не ни арестуват за шпионаж… — Джулия нагласи шапката на главата си под ъгъл, който й харесваше. — Знаеш ли какво, хайде да вземем остатъка от това вино. — Половината бутилка още беше пълна. — Няма да го искам утре, а ние почти не сме го докоснали.
	— За това наистина може да ни арестуват.
	— Не се тревожи, имам план.
	Джулия се върна до шкафа, размести нещата и извади термоса, от който бяха пили чай на Браянстон скуеър. Тя извади тапата и го помириса, след това внимателно го напълни с вино. То едва се побра вътре. После отново запуши термоса и го сложи в джоба на якето си. В другия си джоб сложи фенерчето.
	— Сега изглеждаш като крадец, който влиза в къщите с взлом — каза Хелън, докато закопчаваше палтото си.
	— Забравяш, че аз наистина съм такава през деня — отвърна Джулия. — Остава само още едно нещо.
	Тя отвори едно чекмедже и извади сноп листове. Те бяха от тънка и лека хартия — от вида, с който Хелън си имаше работа в службата. Листовете бяха покрити със ситен черен почерк.
	— Това да не е твоят ръкопис? — попита Хелън впечатлена.
	Джулия кимна.
	— Отегчително е да го носим, но бомбите ме карат да се страхувам за него. — Тя се усмихна. — Предполагам, че проклетото нещо все пак е нещо повече за мен от кръстословица, в края на краищата. Забелязвам, че го нося със себе си, където и да отида. — Тя нави листовете на руло, пъхна ги във вътрешния джоб на палтото си и потупа издатината, която те направиха. — Сега се чувствам спокойна.
	— Ами ако те ударят?
	— Е, тогава така или иначе ще ми е все едно. — Тя си сложи ръкавиците. — Готова ли си?
	Джулия тръгна първа надолу по стълбите и като отваряше външната врата, каза:
	— Мразя този момент. Да затворим очи и да броим. — Замижали, те застанаха на прага и започнаха да броят: — Едно, две, три…
	— Кога ще спрем? — попита Хелън.
	— … дванайсет, тринайсет, четиринайсет, петнайсет — сега!
	Те отвориха очи и примигаха.
	— Има ли някаква разлика?
	— Не мисля. Още е тъмно като в ада.
	Те включиха фенерчетата си и слязоха по стъпалата. Лицето на Джулия изглеждаше бледно и странно, обрамчено от линиите на вдигнатата й яка и шапката й.
	— Накъде да тръгнем? — попита тя.
	— Не знам. Ти си ветеранът в тези неща, ти избери.
	— Добре — каза Джулия, внезапно взела решение, и хвана Хелън за ръката: — Насам.
	Те тръгнаха наляво към Даути стрийт, после отново наляво до Грейс ин роуд, а след това надясно в посока на Холбърн. През краткото време, което Хелън беше прекарала в апартамента на Джулия, улиците бяха опустели. Само от време на време минаваше по някое такси или камион, които изглеждаха в мрака като плъзнали по пътя черни насекоми с проблясващи, трошливи тела и изпъкнали, зли очи. Тротоарите също бяха почти безлюдни и Джулия вървеше бързо, не на последно място заради студа. Сякаш с някакви смущаващи я нови сетива, родени от мрака, Хелън чувстваше тежестта и натиска на нейната ръка и длан, близостта на лицето й, на рамото й, бедрото й, ханша й и постоянния ритъм на походката й.
	На това, което навярно беше пресечката с Клеркънуел роуд, те свиха наляво. След малко Джулия отново зави, този път надясно. Хелън се огледа, внезапно объркана.
	— Къде сме?
	— Хатън Гардън, струва ми се. Да, това трябва да е.
	Те говореха тихо, понеже улицата изглеждаше пуста.
	— Сигурна ли си? Да не се изгубим?
	— Как можем да се изгубим? — отвърна Джулия. — Така или иначе, не знаем накъде отиваме. Пък и човек не може да се изгуби в Лондон, дори при затъмнение и изчезнали улични табели. Ако се изгубиш, значи не заслужаваш да живееш тук. Това трябва да се превърне в един вид приемен изпит.
	— Ако пропаднеш, те изритват.
	— Точно така. И тогава те изпращат да живееш в Брайтън — засмя се Джулия. Те завиха наляво и слязоха по един малък хълм. — Виж, това трябва да е Фарингтън роуд.
	Тук отново имаше таксита, други пешеходци и чувство за свободно пространство, но то беше и донякъде тягостно, защото половината здания по улицата бяха разбити и заковани с дъски. Джулия поведе Хелън на юг, към реката. На поста под арката на Холбърнския виадукт караулът, който чу гласовете им, наду свирката си.
	— Двете дами! Наредено е да се обозначавате с бял шал или хартия, ако обичате!
	— Добре — извика Хелън покорно в отговор.
	Но Джулия промърмори:
	— Ами ако искаме да сме невидими?
	Те пресякоха Лудгейт съркъс и тръгнаха към моста. Видяха хора, които слизаха в метрото с торби, одеяла и възглавници, и спряха да ги разгледат.
	— Шокиращо е, нали, да виждаш хората да правят такива неща, след всичкото това време — каза Хелън. — Чух, че опашките на някои станции на метрото пак започват от четири-пет часа. Не бих могла да понеса това, а ти?
	— Не, и аз не бих могла — отговори Джулия.
	— Те обаче няма къде другаде да отидат. И виж, всички са старци и старици, и деца.
	— Ужасно! Накараха хората да живеят като къртици. Все едно сме в средновековието. И дори е по-лошо. Все едно сме в праисторическата епоха.
	Наистина имаше нещо първично в тежко натоварените фигури, които вървяха към слабо осветения вход на метрото. Те приличаха на скитащи монаси или пътуващи търговци, на бежанци от някаква друга, средновековна война, или може би бъдеща, както си я представят Хърбърт Уелс и писателите фантасти… Хелън долови отделни части от разговорите на хората: „Направо безумно! Как се смяхме!“; „Един фунт лук и парче свинско“; „А той каза: «Има хубави зъбци». Аз викам: «Трябва да има по-хубави зъбци от мен, на тази цена…»“
	— Хайде — дръпна тя ръката на Джулия.
	— Накъде?
	— Към реката.
	Те отидоха до средата на моста, после изключиха фенерчетата си и се загледаха на запад. Реката течеше без нито един проблясък под беззвездното небе, толкова черна, сякаш беше от меласа или от асфалт, или пък изобщо не бе река, а пролука, процеп в земята, неизмеримо дълбок… Чувството, че стоиш на такава височина над нея, поддържан от един почти невидим мост, беше много смущаващо. Хелън и Джулия бяха разделили ръце, когато се облегнаха на перилата и се загледаха. Но сега отново се приближиха една до друга.
	Усетила допира на рамото на Джулия, Хелън си спомни ужасно живо как стоеше с Кей на стария малък мост в Хампстед Хийт само преди няколко часа, и каза тихо:
	— По дяволите!
	— Какво има? — попита Джулия. Тя също говореше тихо, сякаш всъщност знаеше какво има. А когато Хелън не отговори, Джулия каза: — Искаш ли да се връщаме?
	— Не — отвърна Хелън след кратко колебание. — А ти?
	— Не.
	Те останаха неподвижни още минута, после отново тръгнаха — отначало обратно, по пътя, по който бяха дошли, към подножието на Лудгейт хил. Там, без да го обсъждат, завиха и тръгнаха към катедралата „Свети Павел“.
	Улиците отново станаха по-тихи и щом минаха под железопътния мост, настроението на града им се стори променено. Това не можеше да се види, но някак се чувстваше: голата земя, неестествено обширното пространство. По края на тротоарите имаше стобори и временни огради, но мислите на Хелън преминаха през тънките дървени панели и стигнаха до развалините, до изгорените и разбити неща, до оголените подпорни греди, зейналите мазета и строшените тухли отвъд. Двете с Джулия вървяха мълчаливо, поразени от странността на това място. Те спряха в основата на стълбите на катедралата и Хелън погледна нагоре, опитвайки се да проследи очертанията на огромния, разчупен силует на фона на тъмното небе.
	— Този следобед я гледах от хълма на Парламента — каза тя, но премълча, че е търсела напрегнато и Мекленбург скуеър. В момента и самата Хелън го беше забравила. — Възвишаваше се като някой гигант над Лондон! Като грамадна жаба!
	— Да — отвърна Джулия. Тя изглежда трепереше от студ. — Никога не съм съвсем сигурна, че това място ми харесва. Всички казват колко благодарни са, че „Свети Павел“ не е бил докоснат, но… Не знам, това ми се струва странно.
	— Не може да искаш катедралата да е била бомбардирана — погледна я Хелън.
	— Бих предпочела тя да беше бомбардирана естествено, отколкото някое семейство в Кройдън или Бетнал Грийн. А междувременно, тя си седи тук като… не като жаба, а като някое грамадно британско знаме или… като Чърчил, „Британия може да го понесе“, всички тези неща… И по този начин започва да изглежда правилно, че войната още продължава.
	— Наистина започва да изглежда правилно — каза Хелън тихо. — Имам предвид в смисъл че докато още имаме „Свети Павел“… Не говоря за Чърчил или за знамена. Но докато още имаме това и всичко, което то въплъщава, искам да кажа елегантност, разум и… и голяма красота… значи си струва войната да се води. Не е ли така?
	— За това ли се води тази война? — попита Джулия.
	— Ти за какво мислиш, че се води?
	— Мисля, че се води заради нашата любов към дивотията, а не заради любовта ни към красотата. Мисля, че духът, който е въплътен в сградата на „Свети Павел“, се е оказал тънко покритие. Той е като златен лист и ето сега се издига, отлита. Ако той не можа да предотврати последната война и не успя да възпре всичко това — Хитлер и хитлеризма, омразата към евреите, бомбардирането на жени и деца в села и градове, — тогава каква е ползата от него? Ако трябва да се бием толкова силно, за да го запазим, ако трябва да караме старци да патрулират по покривите на църквите и да измитат запалителните снаряди от тях с малки метлички, каква всъщност е неговата ценност? Доколко той наистина се намира в центъра на човешкото сърце?
	Хелън потръпна, изведнъж впечатлена от ужасната тъга в думите на Джулия и съзряла в нея някаква мрачност — плашеща и объркваща мрачност. Тя докосна ръката й.
	— Ако мислех така, Джулия, щях да искам да умра — каза Хелън меко.
	Джулия остана неподвижна за момент. После се раздвижи — направи една стъпка, провлече крак по земята, ритна някакво камъче.
	— Предполагам — каза тя с по-лек тон, — че всъщност не мисля така. Иначе и аз бих поискала да умра. Това е нещо, което в действителност човек не може да мисли, не е ли така? Вместо това той концентрира ума си. — Тя сигурно си спомни в този момент мъжете и жените, които бяха видели да влизат в метрото с възглавници в ръка. — Върху цената на гребените, върху свинското и лука. Върху цигарите. Искаш ли една, между другото?
	Те се засмяха и мрачното им настроение отмина. Хелън отдръпна ръка. Джулия извади пакет цигари от джоба си, малко несръчно заради ръкавиците. Тя запали клечка кибрит и лицето й изведнъж светна в жълто, обрамчено от черната тъмнина. Хелън наклони глава към огънчето, после се изправи и понечи да продължи нататък. Но от светлината на кибрита сега отново се почувства като сляпа. Когато Джулия я подръпна по ръката, тя се остави да бъде водена.
	Малко по-късно Хелън видя накъде беше тръгнала Джулия — на изток, към празната земя зад катедралата.
	— Насам ли? — попита тя изненадана.
	— Защо не? — отговори Джулия. — Има едно място, на което искам да те заведа. Ако се придържаме към пътя, мисля, че всичко ще е наред.
	Така че те оставиха катедралата зад гърба си и тръгнаха по платното от камъни и разтрошен асфалт, което някога беше Канън стрийт, а сега приличаше повече на бледа идея или призрак на път сред пейзаж, който спокойно можеше да бъде някое равно поле в лондонските околности. След минута-две небето сякаш се разшири над главите им, създавайки илюзията за повече светлина. Но като преди, те не толкова виждаха, колкото усещаха опустошението, което ги заобикаляше — взираха се в пълната чернилка на голата земя, но погледите им не можеха да се спрат на нищо. Два-три пъти Хелън разтърка очите си, сякаш да махне паяжини или пелена от тях. Струваше й се, че вървят през мътна вода — толкова чужда изглеждаше гъстата тъмнина, просмукана от жестокост и гибел.
	Те светеха с фенерчетата си много ниско, следвайки бялата линия на бордюра. Всеки път, когато минаваше някоя кола или камион, двете забавяха стъпка, притискаха се към паянтово изглеждащите огради, сложени тук, за да отделят тротоара от развалините, и усещаха бучки пръст, вейки и чакъл под обувките си. Разговаряха шепнешком.
	— Спомням си, че минах оттук в деня на Нова година през хиляда деветстотин четирийсет и първа — каза Джулия. — Пътят беше почти непроходим дори пеш. Дойдох да погледна повредените църкви. Още неща са разрушени оттогава насам. — Тя кимна през лявото си рамо: — Ей там някъде трябва да са останките на „Свети Августин“. Нещата бяха достатъчно зле, когато ги видях тогава. А след това я бомбардираха отново, нали, в края на последните големи нападения?
	— Не знам — отвърна Хелън.
	— Мисля, че пак я бомбардираха. А там пред нас, виждаш ли? — Тя посочи с ръка. — Едва можеш да го различиш… Това трябва да е всичко, което е останало от „Света Милдред“ на Бред стрийт. Гледката беше ужасно тъжна…
	Тя назова още църкви, докато вървяха: Сейнт Мери-ле-Боу, Сейнт Мери Олдърмери, Сейнт Джеймс, Сейнт Майкъл. Джулия сякаш можеше да идентифицира много ясно очертанията на техните стари островърхи кули, докато Хелън с усилия успяваше изобщо да разпознае църквите. От време на време Джулия насочваше лъча на фенерчето си през опустошената земя, за да покаже на Хелън накъде да гледа. Светлината улавяше в себе си отломъци счупено стъкло и парчета заледена земя и внезапно съживяваше цветовете — зеленото, кафявото и сребристото на копривата, орловата папрат и магарешките бодили. Веднъж тя освети и очите на някакво създание.
	— Виж там!
	— Котка ли е това?
	— Това е лисица! Виж червената й опашка!
	Те я видяха как се стрелна, бърза и гъвкава като течаща вода. Опитаха се да я проследят с лъча на фенерчетата си, докато тичаше. След това ги угасиха, заслушаха се и чуха шумоленето на листа и бързо движение по земята. Но скоро това стана малко плашещо. Връхлетяха ги мисли за плъхове, пепелянки, скитници. Затова двете продължиха нататък по-бързо, отдалечавайки се от голата земя към по-сигурните улици зад метростанцията на Канън стрийт.
	Сградите тук бяха офиси и банки — някои стояха съборени още от 1940-а, други продължаваха да се използват, но по това време на нощта в събота вечер беше невъзможно да се каже точното състояние на която и да е от тях. Всички те имаха еднакво призрачен вид, по-странен по свой начин от приличащите на пустош бомбардирани места, където сградите бяха напълно разрушени.
	Ако улиците около Лудгейт съркъс бяха тихи, тук те изглеждаха напълно пусти. Само от време на време дълбоко изпод разбитите тротоари се чуваше бученето на метрото. Сякаш стада от големи, негодуващи животни минаваха през шахтите на града, както в известен смисъл и беше, помисли си Хелън.
	Тя стисна ръката на Джулия по-силно. Винаги беше смущаващо да се отдалечаваш от местата, които познаваш добре, по време на затъмнение. Обхващаше те едно особено чувство, смес от паника и ужас, сякаш вървиш през стрелбище с мишена на гърба…
	— Трябва да сме се побъркали, Джулия, за да дойдем тук! — прошепна тя.
	— Идеята беше твоя.
	— Знам, но…
	— Страх ли те е?
	— Да! Всеки би могъл да ни нападне от тъмното.
	— Но ако ние не можем да ги видим, те също не могат. Освен това навярно ще ни вземат за някое момче и приятелката му. Миналата седмица излязох с това палто и кепе, а някаква проститутка на една врата ме помисли за момче и ми показа гърдата си — светна с фенерчето си към нея. Това беше на Пикадили.
	— Господи! — каза Хелън.
	— Да. Не мога да ти опиша колко странно изглежда една-единствена гърда, осветена в мрака по този начин.
	Тя забави крачка и завъртя фенерчето си.
	— Това там е „Свети Климент“, църквата, за която става дума в детската песничка — каза тя. — Някога са носели портокали и лимони до брега на Темза, там долу.
	Хелън се сети за портокала, който Кей й беше дала сутринта. Но и Кей, и сутринта изглеждаха много далеч от място като това. Те се намираха някъде отвъд този налуден, невъзможен пейзаж.
	— Къде сме сега? — попита тя, когато пресякоха някакво шосе.
	— Това трябва да е Истчийп. Почти сме стигнали.
	— Стигнали къде?
	— Просто до още една църква, за съжаление. Няма ли да бъдеш разочарована?
	— Мисля си за пътя, който трябва да изминем, за да се приберем. Ще ни прережат гърлата някъде.
	— Колко си страхлива! — каза Джулия. Тя заведе Хелън още малко напред, след това я дръпна към един тесен отвор между две сгради. — Това е Айдъл лейн — прошепна Джулия, което прозвуча много двусмислено на Хелън*. — Почти стигнахме.
	[* Игра на думи с Idol Lane и Idle Lane — улица на идолите и улица на безделниците. — Б.прев.]
	Хелън спря на място.
	— Много е тъмно!
	— Но тя е само на няколко крачки — каза Джулия.
	Ръката й се плъзна от лакътя на Хелън до дланта й. Тя стисна пръстите й, поведе я по една наклонена пътека и малко по-нататък я накара да спре. Джулия завъртя лъча на фенерчето и Хелън успя едва да различи в светлината му очертанията на една кула — висока и елегантна, с остър, издължен връх, поддържан от арки или контрафорси, или може би просто пробит от бомбите, защото основният корпус на църквата, от който кулата израстваше, изглежда беше останал без покрив, бе изтърбушен и много разбит.
	— „Св. Дънстан на Изтока“ — каза тихо Джулия, като погледна нагоре. — Построена е отново от Рен*, като повечето от тези църкви, след Големия пожар от хиляда шестстотин шестдесет и шеста. Но казват, че дъщеря му Джейн му помогнала за плана й. Говори се, че тя се качила на върха, за да сложи последните камъни, когато майсторът зидар изгубил самообладание. А когато махали скелето, тя легнала отдолу, за да покаже вярата си, че кулата няма да падне… Обичам да идвам тук. Обичам да си представям как тя се изкачва по стълбите на кулата с тухли и мистрия в ръце. Сигурно въобще не е била с деликатна фигура, но портретите й я изкарват бледа и тънка. Искаш ли да останем тук за минута? Или ти е много студено?
	[* Кристофър Рен (1632–1723), английски архитект. — Б.прев.]
	— Не, добре съм. Но не искам да влизаме в църквата.
	— Не, само тук. Ако стоим в сянката, никакъв разбойник или главорез не може да ни види.
	Те заобиколиха предпазливо кулата, като продължаваха да се държат за ръка и стъпваха внимателно по неравната земя, ориентирайки се по разбитите ограждения. Три-четири ниски каменни стъпала водеха към всяка от вратите на кулата. Джулия и Хелън се качиха до една от тях и седнаха. Камъкът беше леденостуден. Вратите и стените около тях бяха черни и не отразяваха светлината — Хелън погледна към Джулия в нейното тъмно палто и кепе и едва можа да я види.
	Но почувства движението на ръката й, когато тя бръкна в джоба си и извади термоса. Хелън чу лекото влажно изпукване на тапата, която излезе от стъкленото гърло. Джулия й подаде бутилката и Хелън я вдигна до устата си. Тръпчивото червено питие допря устните й и после обгори езика й като огън. Тя глътна и почти веднага се почувства по-спокойна.
	— Сякаш сме единствените живи хора в Ситито — прошепна тя, връщайки бутилката. — Мислиш ли, че тук има духове, Джулия?
	Джулия пиеше в този момент. После изтри уста и отговори:
	— Може би духът на Самюъл Пийпс*. — Той често е идвал в тази църква. Веднъж тук го причакали двама разбойници.
	[* Самюъл Пийпс (1633–1703), високопоставен администратор в Английския флот и член на парламента, известен днес главно с дневниците си. — Б.прев.]
	— Нямаше да искам да знам това, ако не бях пияна — каза Хелън.
	— Ти се напиваш много бързо.
	— Бях пияна отпреди, просто не исках да казвам. Е, сега е моят рожден ден и ми е позволено да се напия.
	— Тогава и аз трябва да се напия. Няма никакво удоволствие да си пиян сам.
	Те отново отпиха, после седяха мълчаливо. Накрая Хелън започна много тихо да пее:
P>
	Портокали и лимони, казват камбаните на „Свети Климент“.
	Палачинки и пържени ябълки, казват камбаните на „Свети Петър“.
P$
	— Какви откачени думи, нали? — каза тя, като спря да пее. — Досега дори не знаех, че още ги помня.
P>
	Биволски очи и агнешко, казват камбаните на „Света Маргарита“.
	Ръжени и езици, казват камбаните на „Свети Йоан“.
P$
	— Пееш чудесно — каза Джулия. — Предполагам, че няма света Елена в тази песен, нали?
	— Не мисля. Какво биха казвали нейните камбани?
	— Не мога да си представя. Ягоди и пъпеши?
	— Мъчители и престъпници… А за света Джулия?
	— Не мисля, че изобщо е имало света Джулия. Във всеки случай нищо не се римува с Джулия. Освен чудатия.
	— Ти си сред най-малко чудатите хора, които съм срещала, Джулия.
	Те бяха облегнали глави на черната врата на кулата, обърнали лица една към друга, за да могат да говорят по-тихо. Когато Джулия се засмя, Хелън усети дъха й на лицето си — топъл, миришещ на вино, леко кисел от тютюна.
	— Не мислиш ли, че е чудато, че те доведох тук, до руините на една църква, посред затъмнението?
	— Мисля, че е чудесно — каза Хелън просто.
	— Пийни си още вино — отвърна Джулия, продължавайки да се смее.
	Хелън поклати глава. Сърцето й се беше вдигнало в гърлото. Беше стигнало много високо, за да се върне отново безропотно назад.
	— Не искам повече — каза тя тихо. — Истината е, Джулия, че се страхувам да се напия, докато съм с теб.
	Струваше й се, че значението на тези думи няма как да не бъде разбрано, че те бяха пробили някаква тънка, но съпротивляваща се мембрана и отворили в нея процеп, през който сега щяха да се изсипят куп неуправляеми страсти… Но Джулия отново се засмя и навярно обърна глава, защото дъхът й вече не идваше към лицето на Хелън. А когато проговори, гласът й звучеше замислено и далечно:
	— Не е ли странно, че се познаваме толкова малко? Преди три седмици, когато пихме онзи чай пред метрото на Мерилебън, спомняш ли си? Никога не бих допуснала, че ще бъдем тук сега, по този начин…
	— Защо ме спря тогава, Джулия? — попита Хелън след момент. — Защо ме покани да изпия един чай с теб?
	— Защо? — каза Джулия. — Да ти кажа ли? Почти се страхувам. Това може да те накара да ме намразиш. Направих го… Ами, от любопитство — предполагам, че това е вярната дума.
	— От любопитство ли?
	— Исках да… разбера що за човек си, нещо такова. — Тя се засмя за кратко с известно неудобство. — Мислех, че си се досетила.
	Хелън не отговори. Тя си спомни странния хитър поглед на Джулия, когато стана дума за Кей, и усещането си, че я проверяват и преценяват. Накрая каза бавно:
	— Мисля, че наистина се досетих. Ти искаше да видиш дали можеш да откриеш какво намира Кей в мен, нали?
	Джулия се размърда неудобно.
	— Това беше гадна постъпка. Сега съжалявам.
	— Няма значение — каза Хелън. — Наистина няма. В края на краищата… — Нейните чувства бяха потънали малко, но сега отново изплуваха, подсилени от виното и мрака. — В края на краищата ние сме в забавна ситуация, ти и аз.
	— Така ли?
	— Искам да кажа, заради това, което се е случило между теб и Кей…
	Изведнъж дори в мрака тя разбра, че беше направила грешка. Джулия се вцепени. И попита остро:
	— Кей ли ти каза?
	— Да — отвърна Хелън, като стана предпазлива и заговори бавно. — Във всеки случай аз се досетих.
	— И си говорила с Кей за това?
	— Да.
	— Какво каза тя?
	— Само, че е имало…
	— Какво?
	Хелън се поколеба, после каза:
	— Погрешна привързаност, така го нарече.
	— Погрешна привързаност? — засмя се Джулия. — Господи!
	Тя отново се извърна. Хелън се протегна към ръката й, но вместо това улови ръкава на палтото й.
	— Какво има? — каза тя. — За какво става дума? Вече няма значение, не е ли така? За мен никога не е имало и в миналото. Това ли си мислиш? Или си мислиш, че това не е моя работа? Но в известен смисъл то е моя работа. И понеже Кей беше толкова откровена и честна с мен за това… — Тя забравяше във вълнението си, че точно по тази тема Кей изобщо не беше откровена с нея. — Понеже Кей беше толкова откровена и честна за това, не трябва ли и ние да сме такива по този въпрос? Ако това никога не е имало значение за мен, защо трябва да има значение сега за нас?
	— Колко приповдигнато звучиш — каза Джулия.
	Тя произнесе това толкова хладно, че Хелън се изплаши.
	— Нужна ли е тук някаква приповдигнатост? Надявам се, че не. Всичко, което се опитвам да кажа, е, че би ми било много неприятно, ако това създаде някаква… хладина или сянка между нас. Кей никога не е искала това…
	— О, Кей — каза Джулия. — Тя е много сантиментална. Не мислиш ли? Преструва се на твърда, но… Спомням си, че веднъж я заведох на един филм с Астер и Роджърс*. Тя плака през цялото време. „За какво плака?“, попитах я накрая. А тя каза: „Заради танците“.
	[* Фред Астер и Джинджър Роджърс, особено популярни актьори и танцьори през 30-те год. на XX в. — Б.прев.]
	Държанието на Джулия се беше променило напълно. Сега тя звучеше почти хапливо.
	— Изобщо не бях изненадана — продължи Джулия, — когато Кей те срещна. Имам предвид, че не бях изненадана от начина, по който те срещна. Това беше нещо като от филмите, нали?
	— Не знам — каза Хелън смутена. — Предполагам. Навремето не ми изглеждаше така.
	— Не ти ли изглеждаше? Кей ми разказа всичко за това — как те е намерила и така нататък. Това бяха нейните думи, нали разбираш: че те е намерила. Каза колко се е уплашила, когато си помислила, че толкова лесно бихте могли да се разминете. Описваше как те е галела по лицето…
	— Не си спомням почти нищо от тогава — каза отчаяно Хелън. — Тъкмо това е най-глупавото.
	— Кей си спомня много добре. Но пък, както казах, тя е сантиментална. Спомня си това така, сякаш там се е видял пръстът на съдбата, проговорил е късметът.
	— Наистина имаше известен късмет в това! — отвърна Хелън. — Но не виждаш ли колко ужасно оплетено е всичко? Ако не бях срещнала Кей, никога нямаше да срещна и теб, Джулия. Но Кей можеше никога да не се влюби в мен, ако ти й беше позволила да обича теб…
	— Какво? — каза Джулия.
	— Аз ти бях благодарна — продължи Хелън, а гласът й изтъня и започна да прекъсва. — Струваше ми се, че като не си пожелала Кей, някак си си я дала на мен. А сега аз направих същото, което и тя.
	— _Какво?_ — каза отново Джулия.
	— Не се ли досети? — отвърна Хелън. — Влюбих се в теб, Джулия!
	Допреди малко тя не знаеше, че ще произнесе тези думи, но щом ги каза, те станаха истина.
	Джулия не отговори. Тя отново беше обърнала лицето си към Хелън, по чиито мокри и студени устни пак затрептя, също като преди, нейният топъл и горчив дъх. Джулия седя напълно неподвижно за момент, после извади ръката си от джоба и хвана пръстите на Хелън, стисна ги силно, почти отчаяно — както някой, ослепял от болка или страдание, би се вкопчил в ръка или в кожен ремък.
	— Кей… — започна тя.
	— Знам! — каза Хелън. — Но просто не мога да направя нищо за това, Джулия! То ме кара да се мразя. Но аз не мога да го спра. Да ме беше видяла днес. Тя беше толкова мила. А всичко, за което аз можех да мисля, беше ти. Искаше ми се тя да беше ти! Искаше ми се… — Тя спря. — О, Господи!
	Защото беше почувствала много ясно необичайното кратко потреперване или вибрация, която винаги се усещаше, преди да прозвучи сирената. И още преди гласът на Хелън да е затихнал, сирените започнаха да вият. Те продължаваха още и още, като се издигаха трескаво нагоре след всяко кратко затихване. Невъзможно беше, дори след толкова години, да останеш напълно спокоен и да не им обръщаш внимание, да не чувстваш настойчивото им притегляне, да не усещаш как паниката забива ноктите си в гърдите ти.
	Тъмнината наоколо усили ефекта им. Хелън сложи ръце на ушите си и каза:
	— О, не е честно! Не мога да ги търпя! Те са като стонове на оплаквачки! Като… като лондонските камбани! Имат гласове! Казват: „Прикрий се! Бягай и се скрий! Идва касапинът да ти отсече главата!“
	— Недей — каза Джулия, като докосна ръката й. След момент сирените спряха. Но настъпилата тишина беше може би още по-плашеща. Те седяха силно напрегнати, наострили уши да чуят звука на бомбардировачите. Накрая започнаха да различават слабото ръмжене на машините. Беше много странно да си мислиш как момчетата в тези смешни туби от метал искат да ти навредят. Да си ги представяш как са се разхождали преди два часа, как са яли хляб, пили са кафе, пушили са цигари, наметнали са си якетата, удряли са крака един в друг срещу студа… След това се чу първото _бум-бум-бум_ на противовъздушните оръдия, може би на две-три мили разстояние.
	Хелън наклони назад глава и погледна нагоре. Прожекторите бяха включени и видът на мрака се беше променил. Тя видя не небето, а издигащата се стена на кулата, под която седеше. Усети през косата твърдостта на вратата зад главата си. Представи си как камъните отгоре се срутват — големи безмилостни блокове от зидария и вар. Докато гледаше нагоре, стори й се, че кулата се люлее и потрепва.
	Изведнъж тя си помисли: „Какво правя тук?“ А после: „Къде е Кей?“
	Хелън се изправи на крака.
	— Какво има? — попита Джулия.
	— Страхувам се. Не искам да оставам тук. Съжалявам, Джулия…
	Джулия сви крака и отвърна:
	— Няма защо. Аз също се страхувам. Помогни ми да стана.
	Тя стисна силно ръката на Хелън, използва я като опора и стана. Двете включиха фенерчетата си и тръгнаха. Вървяха бързо обратно по Айдъл лейн към Истчийп. Там спряха, не знаейки по кой път е най-безопасно да продължат. Когато Джулия се обърна надясно, Хелън я дръпна обратно.
	— Чакай — каза тя задъхана. Небето в тази посока беше прорязано от лъчите на прожекторите. — Това е изток, нали? Нататък към пристанището. Нали? Да не ходим натам. Да се върнем по пътя, по който дойдохме.
	— През Ситито ли? Добре, можем да отидем в станцията на метрото на Монумента*.
	[* Монументът е колона, издигната през 70-те години на XVII в., в памет на Големия лондонски пожар. — Б.прев.]
	— Да. Където и да е. Просто не мога да стоя на едно място и да си представям какви неща падат отгоре…
	— Хвани ме за ръката — каза Джулия. — Така е добре. — Гласът й беше сигурен, хватката й — твърда, но не трескава, каквато бе преди. — Глупаво беше от моя страна да те докарвам тук, Хелън. Трябваше да се сетя…
	— Добре съм — отвърна Хелън. — Добре съм.
	Те отново тръгнаха бързо.
	— Трябва само да минем покрай „Свети Климент“ — каза пътьом Джулия. — Той трябва да е някъде тук. — Тя светна с фенерчето си наоколо и се разколеба, накара Хелън да спре, после тръгнаха отново. Продължиха да вървят, като понякога се препъваха в разбити павета, друг път търсеха с крака бордюри, които ги нямаше. Защото въртенето на прожекторите, внезапното появяване и изчезване на сенките беше дезориентиращо. Накрая забелязаха боядисаните в бяло стъпала на една църква.
	Това обаче не беше „Свети Климент“, а друга — „Свети Едмънд, крал и мъченик“, така гласеше надписът й.
	Джулия застана пред нея, напълно объркана.
	— Някак си сме излезли на Ломбард стрийт. — Тя надигна кепето си и натика под него косата си. — Как, по дяволите, сме го направили?
	— Накъде е метрото? — попита Хелън.
	— Не съм сигурна.
	В следващия момент и двете подскочиха. Появи се една кола, която зави на ъгъла много бързо, залитайки на шосето. Тя мина с рев покрай тях и изчезна в мрака. Те продължиха нататък и след момент чуха мъжки гласове, като гласовете на някакви военни призраци, които се носеха по въздуха със странно ехо. Това бяха двама караули на покривите, които си подвикваха един на друг през улицата. Единият разказваше какво вижда — запалителни снаряди според него, в Уулуич и Боу. „Ето, пусна още един пакет!“, чуха го да казва.
	Те стояха там ръка за ръка и слушаха, когато един патрул изскочи, тичайки, от мрака и за малко не ги събори.
	— Откъде, по дяволите, изскочихте вие двете? — каза той задъхан. — Изключете тези фенерчета и си намерете прикритие, става ли?
	Джулия дръпна пръстите си от ръката на Хелън в момента, в който той се появи, и направи крачка встрани, а после каза почти раздразнено:
	— Какво мислите, че се опитваме да направим? Къде е най-близкото убежище?
	Мъжът долови тона й — или, което се стори по-вероятно на Хелън, забеляза произношението й — и поведението му леко се промени.
	— Станцията на банката, мис — отговори той. — Петдесет крачки назад.
	Той посочи с палец през рамото си и отново побягна.
	Може би относителната обикновеност на този разговор или пък фактът, че си видял някой по-възбуден от теб, изведнъж разпръсна тревогата на Хелън направо чудодейно — като балон, спукан с игла. Тя хвана под ръка Джулия и те тръгнаха с доста спокойна походка към това, което сега лесно различиха като метална арка с гофрирана ламарина, отрупана отстрани с торби пясък — входа на станцията. Докато се приближаваха, един мъж и момиче влязоха забързани в нея. Някаква пълна жена с натъртени или схванати крака се спускаше надолу по стълбите толкова бързо, колкото можеше. А едно момченце подскачаше наоколо и гледаше с голяма възбуда нагоре в небето.
	— Е, ето го и това — каза Джулия без особен ентусиазъм, като забави крачка.
	„Ето че се върнахме в обществото, към дърдоренето, суетата и светлината“, помисли си Хелън, че всъщност искаше да каже тя, и дръпна ръката й:
	— Чакай.
	Защото какво правеха те? „Аз се влюбих в теб!“, беше проплакала тя в мрака преди петнайсет минути. Хелън си спомни трептенето на дъха на Джулия по устните си. Спомни си усещането на ръката й, вкопчена здраво в нейната.
	— Не искам да слизам долу — каза тя тихо. — Аз… не искам да те разделям с другите хора, Джулия. Не искам да те изгубя.
	Може би Джулия отвори уста да отговори нещо, Хелън не беше сигурна. Защото в следващия момент ги освети ярък блясък като от светкавица, кратък и неестествено ярък, така че хиляди дребни детайли — шевът на яката на Джулия, котвите, изобразени на копчетата на палтото й — сякаш изскочиха от тялото й във въздуха, за да влязат в очите на Хелън и да я ослепят. След две секунди се чу и взривът — фантастично силен, не много близо, може би дори чак на Ливърпул стрийт или Мургейт; но достатъчно близо, за да почувстват ударната му вълна и странния сблъсък с един порив на лишен от въздух вятър. Момченцето, което подскачаше по стълбите на станцията, извика със страхотно удоволствие. Някакъв възрастен изскочи, грабна го и го вкара вътре. Хелън протегна ръка и Джулия я хвана. Те започнаха да тичат — не към станцията, а надалеч от нея, обратно по Ломбард стрийт. Смееха се като идиотки. Когато се чу следващата експлозия — този път малко по-далеч, — те се засмяха още по-силно и затичаха още по-бързо.
	— Насам! — каза Джулия и дръпна ръката на Хелън. Тя беше видяла, осветена от втората светкавица, нещо като барикада, издигната пред входа на някакъв офис или банка. Пространството зад нея изглеждаше дълбоко, невероятно тъмно и миришеше на юта. Джулия влезе в него, сякаш мина през завеса от мастило, и дръпна Хелън след себе си.
	Те стояха, без да говорят, и си поемаха дъх. В това заградено пространство дишането им звучеше по-силно от всички звуци на хаоса на улицата. Само когато чуха стъпки, погледнаха натам — видяха патрула, с когото бяха говорили, който отново тичаше, но сега обратно, в другата посока. Той мина покрай тях и не ги забеляза.
	— Сега отново сме невидими — прошепна Джулия.
	Те се бяха приближили една до друга, за да погледнат към улицата. Хелън усети като преди дъха на Джулия по ухото и бузата си. Тя знаеше, че всичко, което трябва да направи, беше да обърне глава — просто да я обърне, да я наклони, това е всичко, — за да намерят в мрака устните й тези на Джулия… Но остана напълно неподвижна, неспособна да предприеме каквото и да било. В крайна сметка Джулия беше тази, която започна целувката. Тя вдигна ръка, докосна лицето на Хелън и насочи слепите им устни едни към други. И когато целувката като огън припламна и после се разпали, тя плъзна ръка към тила на Хелън и я притегли още по-близо.
	Но след момент се отдръпна. Развърза възела на шала на Хелън и започна бавно да разкопчава копчетата на палтото й. Когато свърши с него, Джулия премина към своето — половините му се разделиха, тя отново пристъпи напред и двете отворени палта се съединиха, за да направят нещо, което се стори на Хелън втора барикада, дори още по-тъмна от първата. Вътре в нея телата им изглеждаха гъвкави, твърди и удивително топли. Те отново се целунаха и се притиснаха една в друга, като бедрото на Джулия се плъзна между краката на Хелън, а това на Хелън между нейните. Двете стояха така почти неподвижно, просто се притискаха с бедрата си.
	Накрая Хелън извърна глава.
	— Това е, което Кей иска, нали? — прошепна тя. — Разбирам защо, Джулия! Господи! Чувствам се като… Чувствам се, като че ли съм тя! Искам да те докосвам, Джулия. Искам да те докосвам, както тя би го направила…
	Джулия се отдръпна. Тя хвана ръката на Хелън, дръпна ръкавицата й от пръстите и я остави да падне. Премести ръката й на копчетата на панталоните си, разкопча ги и почти грубо я пъхна вътре.
	— Направи го тогава — каза тя.


	Когато завиеше сирената, някое момиче почваше да тича нагоре-надолу по стълбите и по коридорите в общежитието и да чука на всяка врата.
	— Бомбардировачи в небето! Бомбардировачи в небето, момичета!
	След това всяка пенсионерка трябваше да слезе до подземието спокойно и без паника. Но то беше като всички убежища — твърде студено, твърде задушно и твърде тъмно. Понякога по-смелите момичета в общежитието — момичетата, с които Вив нямаше нищо общо и за които този вид живот беше просто друг вид пансион — се опитваха да започнат игри или да подхванат весели песни. Напоследък и различните миризми, които се разнасяха там, караха Вив да се страхува, че може да й стане лошо.
	Затова през последните няколко седмици тя оставаше в стаята си, когато завиеха сирените, с Бети и другата им съквартирантка на име Ан. Бети и Ан бяха в състояние да проспят всичко — Ан се приспиваше с верамон, а Бети си слагаше маска на очите и розови восъчни тапи в ушите. Само Вив лежеше неспокойно и мигаше при взривовете и звука на противовъздушните оръдия. Мислеше си за Реджи, за Дънкан, за баща си и сестра си, притискаше с ръце корема си и се чудеше какво, по дяволите, ще прави с онова нещо, което растеше в него, а би трябвало да е навън.
	Тя беше пробвала с таблетките, които бе вземала и Фелисити Уитърс — от тях получи стомашни болки и ужасна диария в продължение на почти цяла седмица, но като изключим това, те нямаха никакъв ефект. Дните след това Вив беше прекарала в нещо като тревожно вцепенение, правейки безкрайни грешки в министерството. Не можеше да пуши, нито да яде. Не можеше да съсредоточи мислите си върху нищо, освен върху необходимостта да потиска гаденето, което се надигаше в нея като горчива черна вълна, часове наред. Тази сутрин си облече полата и за свой ужас откри, че коланчето на талията не можеше да се закопчее. Трябваше да го закрепи с безопасна игла.
	— Какво мога да направя? — беше попитала тя Бети.
	А Бети й беше казала същото, което и винаги преди:
	— Пиши и съобщи на Реджи. За бога, Вив, ако ти не го направиш, аз сама ще му пиша!
	Но Вив не искаше да му пише заради военната цензура. Имаше още две седмици до следващата му отпуска. Но тя не можеше да чака толкова дълго, да става все по-едра и все по-уплашена, да й се гади все повече. Знаеше, че трябва да му каже. И че единственият начин за това беше да му се обади по телефона. В момента тя лежеше сковано на леглото и събираше кураж да слезе до долу и да го направи.
	Надяваше се нападението скоро да свърши. Но то ставаше все по-ожесточено. Когато след още няколко минути чу Ан да мърмори в съня си, Вив отметна чаршафите. Ако бомбите започнеха да падат по-близо, Ан можеше да се събуди. Това щеше да направи нещата още по-трудни. Трябваше да го направи сега или никога…
	Тя стана, сложи си нощницата и чехлите и си взе фенерчето. После излезе в коридора и слезе един етаж надолу по стълбите, вървейки внимателно, като опипваше пътя си, защото стълбището беше осветено много слабо с една синя лампа. Сигурно вървеше почти безшумно, понеже едно момиче, което се качваше нагоре с чиния в ръка, я срещна на завоя на стълбището и почти подскочи от страх.
	— Вив! — изсъска тя. — Господи Боже мой! Помислих те за някой дух на починала машинописка.
	— Извинявай, Мили.
	— Къде отиваш? В подземието? Аз не. Ще стигнеш точно навреме за втория рунд от „Момче, Момиче, Цвете, Животно“… Или си хвърлила око на онези бисквити с крем, които се размотаваха в общата стая? Много лошо, ако е така. Аз взех повечето, виж, за Жаклин Найт, Карълайн Греъм и мен.
	— Задръж ги — поклати глава Вив. — Отивам просто за чаша вода.
	— Тогава внимавай за мишки — каза Мили, като отново тръгна нагоре по стълбите. — И помни: ако някой те пита кой е взел тези бисквити — не си ме виждала. Аз ще направя същото за теб някой ден.
	Гласът й заглъхна. Вив изчака, докато тя пресече площадката, и после продължи надолу. Колкото повече слизаше, толкова по-широко ставаше стълбището. Къщата беше стара, грамадна. Имаше големи гипсови рози на всички тавани и куки, на които някога бяха висели канделабрите. Перилата на стълбището имаха красиви извивки и изящни орнаментални връхчета. Но хубавите яркочервени килими, постлани по коридорите, бяха покрити с брезент, а той беше силно повреден от високите токчета. Стените бяха боядисани в унили гланцирани цветове — зелено, кремаво и сиво, и изглеждаха по-зле от всякога в смътната синя светлина.
	Антрето представляваше бъркотия от женски палта, шапки и чадъри. Една маса беше затрупана от вестници и непотърсена поща. Ветрилообразният прозорец над външната врата, разбира се, беше обкован с дъски, но бронираното стъкло на вратата, която водеше към подземието, проблясваше силно. Иззад него се дочу гласът на едно момиче, а после и на други:
	— Иглика… Теменуга… Примула…
	Вив включи фенерчето си. Телефонът беше малко по-нататък, в една ниша пред общата стая — на ужасно публично място; но с течение на времето момичетата бяха измъкнали скобите, които прикрепяха кабела към стената, и ако искаш да разговаряш по-интимно, можеше да издърпаш телефона през коридора до един килер и да седнеш вътре на газомера между метлите, кофите и парцалите с дървени дръжки. Вив това и направи, като затвори вратата на шкафа и подпря фенерчето си на една полица. Тя огледа боязливо пукнатините и ъглите, страхувайки се от паяци и мишки. „Помисли, преди да говориш“, гласеше една лепенка на телефона.
	Тя имаше номера на поделението на Реджи на едно старо парче хартия в джоба на нощницата си. Той й го беше дал преди много време за спешни случаи и досега Вив никога не го бе използвала. Но какво е това, помисли си тя, ако не спешен случай? Вив извади листчето, вдигна слушалката и набра 0 за централата, като остави диска да се завърти бавно и се опита да го заглуши, доколкото можеше, с носната си кърпичка.
	Гласът на телефонистката беше кристално ясен. Обаждането, каза тя, ще отнеме няколко минути за установяване на връзка.
	— Благодаря ви — отвърна Вив.
	Тя седеше с телефона в скута си, окуражавайки се за момента, в който той звънне. После лъчът на фенерчето й започна да трепка — тя предположи, че е от батерията, и го изключи. Беше оставила вратата отворена, само мъничко, и смътната синя светлина от коридора се показваше през процепа. Като изключим това, килерът беше абсолютно тъмен. Тя дочуваше тихо изблиците смях и дюдюканията на момичетата от подземието. Когато падаха бомби, стените потреперваха и от тях се стичаха малки струйки прах.
	Когато най-сетне телефонът звънна, резкият звук и потреперването на апарата в скута й направо й изкараха ума от страх. Тя вдигна слушалката с треперещи ръце, при което едва не я изпусна. Момичето със звънлив глас каза „Един момент“, което бе последвано от ново чакане и серия изпуквания, докато тя правеше връзката.
	По линията се чу мъжки глас — телефонният оператор в лагера на Реджи. Вив му съобщи името на Реджи.
	— Знаете ли в коя барака е? — попита я мъжът. Тя не знаеше. Свързочникът набра централния корпус. Телефонът там звъня дълго, без никой да вдигне. — Не отговарят — каза той.
	— Моля ви — каза Вив, — само още минута. Ужасно е важно.
	— Ало? — чу се накрая нечий друг глас. — Това ли е моето обаждане до Саутхемптън? Ало?
	— Това е обаждане отвън, за съжаление — каза телефонистът любезно.
	— Майната ти.
	— Пак заповядай.
	След това някой друг взе телефона. Той им даде номера на бараката на Реджи. Този път телефонът иззвъня само два пъти, след което се чу оглушителен шум — викове, смях и музика от радио или грамофон.
	— Ало? — изрева някой в слушалката.
	— Ало? — каза Вив тихо.
	— Ало? Кой е?
	Тя му каза, че търси Реджи.
	— Реджи? Какво? — извика човекът отсреща.
	— Кой се обажда? — чу се друг мъжки глас.
	— Някакво момиче, казва се Реджи.
	— Тя не се казва Реджи, глупако. Иска да говори с Реджи. — Сега някой друг взе слушалката. — Мис, наистина се извинявам… Или сте мисис?
	— Моля би — каза Вив. Тя надзърна нервно навън в коридора през пролуката на почти затворената врата и сложи ръка около устата си, за да заглуши гласа си: — Там ли е Реджи?
	— Дали е тук? Това вероятно ще зависи, доколкото познавам Редж, от това, кой пита. Да не ви дължи пари?
	— Сигурна ли е, че търси Редж? — каза първият глас.
	— Приятелят ми пита дали сте сигурна, че търсите Редж, а не него. В момента той чертае разни форми с ръце, които показват какъв според него е чудесният цвят на очите ви, красивите вълни на косата ви, великолепните извивки на вашия… глас.
	— Моля ви, нямам много време — каза Вив.
	— Това не притеснява моя приятел, доколкото разбрах.
	— Там ли е Реджи, или не?
	— Може ли да попитам кой се обажда?
	— Кажете му… Кажете му, че е жена му.
	— Неговата уважаема съпруга? В такъв случай далеч не смятам да…
	Гласът се превърна в неясно боботене, а след това в деформиран от телефона вик. Това беше последвано от наздравици и някакво търкане, докато слушалката преминаваше от ръка в ръка. Накрая се чу гласът на Реджи. Той изглеждаше задъхан:
	— Мерилин?
	— Не е тя, аз съм — каза Вив много бързо. — Не казвай името ми, да не би да слуша телефонистката.
	Но той все едно каза името й:
	— Вив? — Гласът му звучеше удивено. — Момчетата ми казаха…
	— Знам. Те ме мотаеха и аз не се сетих какво друго да кажа.
	— Господи! — Тя го чу как потърка наболата си брада по ченето и бузата си. — Къде си? Как се свърза с мен? — Той явно обърна глава настрани и каза: — Уудс, кълна се в Бога, ако ме удариш още веднъж така…
	— Просто се свързах с централата — отвърна тя.
	— Какво?
	— Обадих се на централата.
	— Добре ли си?
	— Да. Не.
	— Не те чувам. Само минутка… — Той свали телефона и се отдалечи. Чуха се още наздравици и смях. Когато се обади пак, той отново беше задъхан. — Тези смотаняци — каза Реджи. Беше излязъл или затворил някаква врата. — Къде си? Звучиш, като че ли си в кофа на дъното на кладенец.
	— В един килер съм вкъщи — прошепна тя. — Тоест в общежитието.
	— В килер ли?
	— Откъдето момичетата се обаждат. Няма значение. Просто… Нещо се случи, Реджи.
	— Какво? Не с проклетия ти брат, нали?
	— Не го наричай така. Не, не това. Нищо такова.
	— Какво тогава?
	— Аз… Просто… — Тя се опита отново да погледне в коридора. После обърна глава и каза още по-тихо: — Моят приятел не дойде.
	— Твоят какво? Твоят приятел? — Той не разбра. — Кой приятел?
	— Моят _приятел_.
	Настъпи мълчание. После Реджи каза тихо:
	— Господи! Господи, Вив!
	— Не споменавай името ми!
	— Няма, няма. Колко? Имам предвид, колко дълго?
	— Около осем седмици, мисля.
	— Осем седмици? — Той обмисляше трескаво това. — Значи искаш да кажеш, че трябва да си била вече, когато се видяхме последния път?…
	— Да, трябва да съм била. Но не знаех.
	— И си абсолютно сигурна? Не може просто да си… пропуснала?
	— Не мисля. Никога преди не ми се е случвало.
	— Но нали ние внимавахме? Аз внимавам всеки шибан път. Какъв е смисълът да внимаваш, ако става така?
	— Не знам. Лош късмет.
	— Лош късмет? Господи!
	В гласа му прозвуча отвращение. Той отново премести телефона. Тя си го представи как си дърпа косата.
	— Не бъди такъв — каза Вив. — Беше истински ад за мен. Разтревожих се до смърт. Опитах всякакви неща. Аз… Вземах едно нещо.
	Той не можа да я чуе:
	— Какво?
	Тя отново закри с ръка устата си, но се опита да говори по-ясно:
	— Вземах едно нещо. Нали се сещаш… Но то не подейства, само ми ставаше лошо от него.
	— Правилното нещо ли си вземала?
	— Не знам. Има ли различни неща? Това го взех от една аптека. Човекът каза, че ще подейства, но не стана така. Беше ужасно.
	— Не можеш ли да опиташ отново?
	— Не искам, Реджи.
	— Може би си струва да опиташ още веднъж.
	— То ме кара да се чувствам ужасно.
	— Но не мислиш ли, че…
	— От него отново ще ми прилошее. Ох, Реджи. Не мисля, че мога! Не знам какво да правя!
	Гласът й трепереше през цялото време, а сега изведнъж се стегна и извиси. Тя беше започнала да се паникьосва и почти плачеше.
	— Добре — каза Реджи. — Слушай ме. Всичко е наред, мила. Слушай ме. Това е просто страшен шок за мен. Трябва ми малко време да помисля. Тук има едно момче. Мисля, че неговото момиче… Просто ми трябва малко време.
	Тя премести слушалката в другата си ръка и издуха носа си.
	— Не исках да ти казвам. Исках да оправя нещата сама — каза тя с нещастен глас. — Просто… Чувствах се толкова ужасно. Ако баща ми разбере…
	— Всичко е наред, мила.
	— Това ще му разбие сърцето. Това…
	_Пип-пип-пип_, чу се по линията. След това телефонистката каза:
	— Една минута, моля.
	Това беше момичето, което я беше свързало в началото, или пък друго, но със същия ясен, кристален глас. Вив и Реджи замълчаха.
	— Мислиш ли, че е чула? — прошепна накрая Реджи.
	— Не знам.
	— Те не слушат наистина, нали?
	— Не знам.
	— Как биха могли, при толкова много обаждания?
	— Не. Предполагам, че не слушат.
	Отново мълчание… После Реджи каза уморено:
	— По дяволите. Какъв късмет. Какъв гаден лош късмет. А аз внимавах толкова много, всеки път!
	— Знам — каза Вив.
	— Ще питам това момче за неговото момиче, какво е направила тя. Чу ли?
	Вив кимна.
	— Да?
	— Да.
	— Не трябва да се тревожиш повече.
	— Добре. Няма.
	— Обещаваш ли?
	— Да.
	— Ще се оправим. Добре? Добро момиче.
	Те останаха на линията, без да говорят, докато отново се чу гласът на телефонистката, който ги попита дали искат да удължат обаждането. Вив каза, че не искат, и връзката прекъсна.


	— Здравей — каза Кей много тихо един-два часа по-късно, като галеше косата на Хелън.
	— Здравей — отвори очи Хелън.
	— Събудих ли те?
	— Не съм сигурна… Колко е часът?
	— Малко след твоя рожден ден, страхувам се — каза Кей и легна до нея. — Едва два часът.
	— Добре ли си?
	— Нямам и драскотина. Ние не излизахме. Бетнал Грийн и Шордич отнесоха всичко.
	— Радвам се — каза Хелън, като взе ръката й и стисна пръстите й.
	— Предпочитам да бяхме излезли — прозя се Кей. — Цяла нощ решавах пъзели с Мики и Хюс. — Тя целуна Хелън по бузата и се притисна до нея. — Миришеш на сапун.
	— Така ли? — вцепени се Хелън.
	— Да. Като някое дете. Отново ли се къпа? Трябва да си чиста като не знам какво. Самотно ли ти беше?
	— Не, всъщност не.
	— Мислех си да се промъкна при теб.
	— Така ли?
	— Е, не наистина — усмихна се Кей. — Просто изглеждаше ужасна загуба на време да стоя там и да не правя нищо, докато ти беше тук.
	— Да — каза Хелън. Тя продължаваше да държи ръката на Кей. Сега се обви с нея и я притисна към себе си, сякаш търсеше топлина и успокоение. Голите й крака докосваха тези на Кей, понеже памучната й нощница се беше повдигнала почти до дупето й. Гърдите й изглеждаха отпуснати и топли под ръката на Кей.
	Кей я целуна по главата и прокара пръсти по косата й.
	— Предполагам, много ти се спи, скъпа, нали? — прошепна тя.
	— Да, наистина.
	— Твърде много за една целувка?
	Хелън не отговори. Кей освободи ръката си, хвана яката на нощницата на Хелън и много леко я дръпна надолу. После сложи устни на извивката на шията й и плъзна уста по топлата, гладка плът. Но докато го правеше, усети изтърканата тъкан в ръката си. Вдигна глава от възглавницата си и каза изненадано:
	— Не носиш новата си пижама?
	— Хмм? — отвърна Хелън, сякаш бе на ръба да заспи отново.
	— Пижамата ти — каза Кей тихо.
	— О — отвърна Хелън и отново улови ръката на Кей, обви се с нея и я притисна до себе си. — Забравих — каза тя.


>>	5.

	Луната беше толкова пълна и толкова ярка тази нощ, че те не се нуждаеха от фенерчетата си. Повърхностите, осветени от нея, се белееха на черния фон. Сякаш всичко бе лишено от дълбочина, фасадите на къщите изглеждаха плоски като сценичен декор, дърветата приличаха на направени от папиемаше, боядисано със сребърна боя и поръсено с блестящи точици. Никой не харесваше това. То те караше да се чувстваш уязвим, незащитен. Хората слизаха от влаковете и вдигаха яките на палтата си, навеждаха глави и бързаха към по-тъмни места. На сто метра от станцията на Крикълууд улиците бяха безлюдни. Само Реджи и Вив вървяха бавно, несигурни в пътя си. Когато Реджи извади лист хартия, за да провери указанията на него, Вив погледна уплашено към небето — хартията блестеше в ръцете му, като че ли сама излъчваше светлина.
	Най-сетне намериха къщата — съвсем обикновена, но я познаха по табелката с името, завинтена под звънеца. Табелката изглеждаше солидна, професионална — успокояваща, но и някак плашеща. Вив, която беше хванала под ръка Реджи, сега леко го дръпна назад. Той я улови за дланта и стисна пръстите й. Те оставяха у нея странно усещане, понеже Реджи й беше купил позлатена халка, която й беше малко широка и постоянно се плъзгаше надолу.
	— Добре ли си? — попита я той. Гласът му беше изтънял — мразеше докторите, болниците, такива неща. Вив знаеше, че Реджи би предпочел тя да бе дошла с Бети, със сестра си или с който и да е друг, но не с него.
	Така че тя беше тази, която натисна звънеца. Човекът — господин Имри — отвори почти веднага.
	— Ах, да — каза той доста високо и погледна покрай тях към улицата. — Влезте, влезте.
	Те застанаха един до друг в тъмнината на неясно колко голямото антре, а докторът затвори вратата и пусна затъмняващите щори над квадратите на нейното матово стъкло. След това ги въведе в чакалнята, чиято ярка светлина ги накара да примигат. В стаята се носеше сладка миризма — на лак, на гума и на хлороформ. На стените висяха рисунки, изобразяващи зъби и розови ченета. В една стъклена кутия имаше гипсов модел на кътник, разрязан така, че да показва емайла, корена и червения нерв. Цветовете изглеждаха сиво-синкави заради светлината. Вив местеше поглед от едно нещо на друго и усети, че я заболяха зъбите.
	Г-н Имри беше зъболекар. Другото нещо правеше като странично занимание.
	— Моля, седнете — каза той.
	Той взе лист и го закрепи на една дъсчица с щипка. Носеше очила с тежки рамки и понеже бе късоглед, за да вижда страницата пред себе си, ги качи на челото си, така че те го обхванаха като вдигнати мотористки очила. Попита за името на Вив. Тя беше свалила ръкавиците си, за да покаже халката, и сега с леко зачервяване от неудобство даде името, което бяха измислили с Реджи — мисис Маргарет Харисън. Г-н Имри го повтори на висок глас, докато го записваше. А след това продължи да го повтаря в началото на всеки въпрос: „А сега, г-жо Харисън“, „Добре, г-жо Харисън“ — докато на Вив започна да й се струва, че името звучи фалшиво и измислено като това на някоя актриса или филмова героиня.
	Отначало въпросите бяха доста прости. А когато станаха по-интимни, г-н Имри предложи Реджи да почака в коридора. На Вив й се стори, че той излезе доста бързо, сякаш с облекчение. Тя чуваше скърцането на обувките му по линолеума, докато Реджи вървеше напред-назад.
	Може би и г-н Имри го чу. Затова понижи глас:
	— Датата на последния ви цикъл?
	Вив я съобщи. Той си я записа и като че ли се намръщи.
	— Имате ли деца? — попита я после. — Аборти? Знаете ли какво е аборт? Разбира се… Трябвало ли е някога преди да… ъъъ… използвате лечението, заради което идвате при мен?
	Вив отговори с „не“ на всички въпроси. Но след кратко колебание му каза за лекарствата, в случай че това имаше някакво значение.
	Той поклати глава презрително, докато тя ги описваше.
	— Ако приемате съвет от мен, никога не си струва да си губите времето с такива неща. Сигурно са ви причинили ужасно разстройство, нали? Да, така си и мислех. — Той свали очилата си и на челото му останаха червени ивици от рамките им, сякаш един призрачен чифт още стоеше там.
	След това г-н Имри извади кутия с инструменти и Вив потрепери от уплаха. Но той искаше само да й измери кръвното налягане и да й преслуша гърдите. После я накара да стане и да разкопчае полата си, като опипа целия й корем, натискайки силно с длани и пръсти.
	Г-н Имри се изправи, изтри си ръцете и каза сериозно:
	— Малко по-напреднали сте, отколкото бих искал. — Той имаше предвид, разбира се, времето от последния й цикъл. — Обикновено препоръчвам това лечение за бременности до десет седмици, а вашата е доста след това.
	Явно допълнителните седмици бяха от значение. Той отиде до вратата, извика Реджи и обясни и на двама им, че поради допълнителния елемент на риск ще трябва да им вземе повече от стандартната такса.
	— Още десет лири, страхувам се.
	— Десет лири? — каза Реджи ужасен.
	— Сигурно разбирате, при този закон. — Разпери ръце г-н Имри. — Рискът, на който се подлагам, е много сериозен.
	— Моят приятел каза седемдесет и пет. Това е всичко, което нося.
	— Седемдесет и пет щяха да бъдат достатъчни преди месец. Смея да кажа, че те биха стигнали дори и сега, ако отидете при друг вид човек. Но аз не съм такъв вид човек. Мисля за здравето на жена ви. Както и за своята жена. Съжалявам.
	Реджи поклати глава.
	— Така не се прави бизнес, ако не възразявате да го отбележа — каза горчиво той. — Една цена на единия месец и друга на другия. Каква разлика има дали това е било там — той кимна неопределено към корема на Вив — две или три седмици повече?
	Г-н Имри се усмихна стоически:
	— Има голяма разлика, опасявам се.
	— Или поне вие така казвате. Предполагам, бихте казали същото нещо и на някой, който е дошъл при вас с… с възпален зъб.
	— Много е възможно.
	— О, да, като нищо…
	Спорът им продължи. Вив стоеше мълчаливо, загледана в пода и изпитваше омраза към всичко това, омраза към Реджи. Накрая г-н Имри се съгласи да вземе допълнителните десет лири под формата на купони за дрехи. Реджи се обърна, извади малка пачка купони, напъха ги в плика, в който вече бяха парите, и му го подаде, като съпроводи това със сумтене.
	— Благодаря ви — каза докторът с преувеличена учтивост и сложи плика в джоба си. — Сега, ако не възразявате да се настаните тук, само за около двайсетина минути, аз ще заведа жена ви в съседния кабинет.
	— Пази ми палтото и шапката, ако обичаш — каза хладно Вив на Реджи. Той ги взе и хвана пръстите й.
	— Всичко ще бъде наред — каза Реджи, опитвайки се да я погледне в очите. — Всичко ще е както трябва.
	Тя издърпа пръстите си и погледна часовника на стената — осем и пет. Г-н Имри я заведе от другата страна на коридора, до кабинета си.
	Отначало Вив помисли, че той смята да я въведе от този кабинет в друг. Тя предполагаше, че г-н Имри има съвсем друг кабинет за тази работа. Но той затвори вратата зад нея, отиде до един шкаф с инструменти и започна делово да рови в тях. За един ужасен момент Вив си помисли, че докторът възнамерява да извърши операцията върху зъболекарския стол. Но после тя видя зад стола кушетка на колелца, покрита с восъчна хартия и с малко цинково ведро до нея. Тя изглеждаше ужасно с голямата стоманена лампа, блеснала над нея, и таблите с инструменти наоколо, със странните уреди, бормашини и бутилки с хлороформ. Вив усети как в гърдите и гърлото й се надига задушаващ плач и за пръв път си помисли: „Не мога!“
	— Сега, мисис Харисън — каза г-н Имри, може би забелязал колебанието й. — Само си свалете полата, обувките и бельото, качете се на кушетката и ще започнем. Съгласна ли сте? Няма от какво да се страхувате. Това е наистина много проста процедура.
	Той се обърна, свали си сакото, изми си ръцете и нави ръкавите си. В кабинета имаше включена електрическа печка и Вив застана пред нея да се съблече. Тя сложи дрехите си на един стол и се качи бързо на пропукващата восъчна хартия, преди той да се е обърнал, защото някак си се чувстваше по-гола разсъблечена от кръста надолу, отколкото ако нямаше нищо на себе си. Това беше като нещо, което някоя проститутка би направила. Но когато легна на твърдата плоска кушетка, се почувства глупаво по друг начин — като риба с отворени хриле и уста на дъската на рибаря.
	— Нека ви дам една възглавница — каза г-н Имри, като дойде до кушетката и внимаваше да не поглежда голите й бедра. — А сега се повдигнете, ако обичате. — Той вкара сгъната кърпа под задника й и повдигна блузата й малко нагоре по кръста й с думите: — Не искаме това да се изцапа, нали така?
	Тя разбра, че той подгъва блузата, за да не я изцапа кръвта, която можеше да потече, и отново се изплаши. Нямаше никаква идея, колко кръв щеше да потече; всъщност имаше съвсем смътна представа, какво докторът смяташе да прави с нея. Той не й беше обяснил, а вече й изглеждаше твърде късно да пита. Тя изобщо не искаше да говори, беше твърде притеснена, така разголена от кръста надолу, и затвори очи.
	Когато почувства, че той вдига и се опитва да разтвори коленете й, Вив се смути ужасно.
	— Не се стягайте така, ако може, мисис Харисън — каза той. И след малко пак: — Мисис Харисън? Може ли да не се стягате толкова?
	Тя отвори краката си и след секунда почувства как нещо топло и сухо се плъзна между тях и влезе в нея. Това беше пръстът му. Той го буташе навътре, а с другата си ръка отново натисна корема й, по-силно от преди. Тя изохка леко. Той буташе и натискаше, докато тя не се извъртя от болка. Докторът отстъпи назад и изтри ръцете си в една кърпа.
	— Разбира се, трябва да очаквате известни неудобства — каза той с благ, но делови тон. — Страхувам се, че не може да се направи нищо против това.
	Той се обърна, а след това взе един тампон или гъба, напоена с някаква остро миришеща течност, и започна да я потупва по слабините с нея. Тя вдигна глава и се опита да види какво става. Но можа да види само лицето му — докторът отново беше вдигнал очилата си и пак приличаше на мотоциклетист, заварчик или каменоделец. На един рафт до главата му имаше играчка — мечка или заек с рокля на цветчета и шапка. Тя си го представи как я размахва пред изплашените момченца и момиченца. Една бележка, забодена на стената зад него, даваше „Информация за пациентите относно пломбите и ваденето на зъби“.
	Когато той постави маската над устата й, тя толкова приличаше на обикновен респиратор и всъщност беше толкова по-малко неприятна от стандартния противогаз, че Вив почти нямаше нищо против. След това тя усети, че се плъзга, и сграбчи ръба на кушетката, за да не се претърколи от нея… После й се стори, че все пак е паднала, но необяснимо как се беше приземила на крака. Защото изведнъж се озова в мрака сред тълпа от хора, които я бутаха от всички страни. Тя не знаеше дали е на някоя улица, друго обществено място, или пък някъде другаде. Звучеше сирена, но тя не й беше позната, Вив не разбираше какво значи. Тя не познаваше човека, с когото беше, но го сграбчи за ръката и попита:
	— Какво е това? Този звук. Какво означава?
	— Не знаеш ли? — отговори човекът. — Това е предупреждението за Бика.
	— За Бика ли? — попита тя.
	— Германския бик — каза гласът.
	Тогава Вив изведнъж разбра, че Бикът е ново и много ужасно оръжие. Тя се обърна уплашена. Но се обърна в погрешната посока или по неподходящ начин.
	— Ето го! — извика гласът ужасен.
	Тя се опита отново да се обърне, но беше ударена в стомаха и разбра, че е била промушена в мрака от рога на страшния Германски бик. Вив протегна ръце и почувства костта му — гладка, твърда и студена. Тя дори опипа мястото, където той беше влязъл в корема й. И разбра, че ако сложи ръка отзад на гърба си, ще напипа върха на рога, който стърчи там, защото я беше пронизал изцяло.
	Тогава тя отново дойде на себе си, а и при г-н Имри. Но още чувстваше рога. Мислеше, че той я е приковал към кушетката. Чу гласа си, който говореше безсмислици, и хихикането на доктора.
	— Бикове? О, не. Не и в Крикълууд, скъпа моя.
	Той вдигна една купа до лицето й и тя повърна. После й даде една кърпичка, с която да си изтрие устните, и й помогна да седне изправена. Кърпата под краката й беше изчезнала. Г-н Имри беше свалил ръкавите си и бе закопчал акуратно ръкавелите си. Поруменялото му чело леко лъщеше от потта. Всичко — миризмите в кабинета, подредбата на нещата — й се стори малко по-различно. Тя имаше чувството, че времето е притичало незабележимо зад гърба й, докато играят с него на криеница. На пода се виждаше едно голямо колкото шилинг червено петно, но като изключим това — нищо отблъскващо за гледане. Цинковото ведро беше преместено малко по-встрани и покрито.
	Тя спусна крака от кушетката и болката в корема и гърба й прониза цялото й тяло. Усети и други, по-малки смущения — някакво раздразнение между краката и слабост, сякаш я бяха ритнали в стомаха. Г-н Имри каза, че е пъхнал марлен тампон в нея, за да попива кръвта. Освен това беше оставил на кушетката до нея една обикновена дамска превръзка и колан за жартиери. Щом видя това, тя отново се притесни и се опита бързо да сложи и закопчае колана. Г-н Имри забеляза неловкостта й и реши, че Вив още е замаяна от хлороформа, затова дойде да й помогне.
	Когато започна да се облича, тя разбра колко е слаба. Освен това й се стори, че усети къде се е събрала кръвта между задните й части и бе започнала да лепне. Тази мисъл я обезпокои. Тя попита дали може да отиде до тоалетната и той я поведе по коридора, и й показа къде е тя. Вив седна и потърси уплашено с ръка края на марления тампон. Страхуваше се, че той може да потъне в нея. Когато се изпика, усети парене. Болката в утробата и мускулите й беше ужасна. Но на тоалетната хартия се показа само малко кръв и тя разбра, че влагата отзад между бедрата й трябва да е просто вода — г-н Имри сигурно я беше измил с кърпа или гъба. Тази мисъл не й хареса. Вив все още имаше леко плашещото чувство, че е изпаднала или била изсмукана от времето, че нещата са подскочили напред, а тя още не ги е настигнала.
	Когато се върна в кабинета му, г-н Имри й каза:
	— Сега трябва да очаквате малко кървене, може би за един-два дена. Не се тревожете от това, то е напълно нормално. Ако бях на ваше място, щях да си стоя в леглото. Нека вашият съпруг ви поглези малко…
	Той я посъветва да пие силна тъмна бира и й даде още две-три дамски превръзки и тубичка аспирин за болките. След това я заведе обратно при Реджи.
	— Господи! — каза Реджи, като извади от устата си цигарата и се изправи разтревожен. — Изглеждаш ужасно!
	Тя започна да плаче.
	— Хайде сега — каза г-н Имри, като се приближи зад нея. — Казах на мисис Харисън да очаква известна слабост през следващите около двадесет и четири часа. Можете да ми телефонирате, ако имате някакви притеснения. Но наистина ви моля да не ми оставяте бележки… Разбира се, в случай на припадък, при сериозно кървене, повръщане, нервни пристъпи и подобни неща трябва да се обадите на своя лекар. Но това е много малко вероятно. Наистина много малко вероятно. И разбира се, ако някой друг лекар се намеси, не е необходимо да споменавате… — Той отново разпери ръце. — Е, сигурен съм, че разбирате.
	Реджи го погледна доста свирепо и не отговори.
	— Добре ли си? — попита той Вив.
	— Така мисля — отговори тя, все още плачейки.
	— Господи! — каза той отново. А после се обърна към г-н Имри: — Нормално ли е да изглежда така?
	— Малка слабост, както казах. Леко напредналият стадий на бременността направи нещата една идея по-трудни, това е всичко. Само имайте предвид за повръщането и припадъците…
	Реджи преглътна. Той си облече палтото и после помогна на Вив да си сложи нейното. Тя се облегна на ръката му. Беше девет без десет. Всички заедно излязоха в антрето, г-н Имри затвори вратата на чакалнята, после чевръсто отиде до тази на кабинета си и също я затвори. После угаси лампата, открехна външната врата и надникна на улицата.
	— Ах, луната още е много ярка. Чудя се… — Той се обърна към Вив. — Ще имате ли нещо против, мисис Харисън, да държите носната кърпичка на лицето си, ето така? — Той сложи ръка на устата си. — Точно така. Това създава впечатлението, нали разбирате, че сте дошли за обикновена зъболекарска работа. Което, в края на краищата, не е нещо необичайно… Мисля за съседите си. Войната прави хората толкова подозрителни. Благодаря ви много.
	Той отвори вратата широко и те излязоха. Вив държа кърпичката на устата си една-две минути, след това отпусна ръка. Като листчето хартия, което Реджи беше извадил по пътя от джоба си, платът изглеждаше почти луминесцентен на лунната светлина. Вив погледна безоблачното небе, но сега се чувстваше толкова слаба, болна и нещастна, че просто нямаше сили да се страхува. Вместо това започна да й става много студено. Струваше й се, че усеща как марленият тампон в нея започва да се изплъзва. Краищата на дамската превръзка се търкаха в бедрата й. Тя се облегна още по-силно на ръката на Реджи, но не можеше да говори с него.
	— Добре ли си? — постоянно повтаряше той. — Да? Добро момиче.
	След това, когато бяха изминало около стотина метра, той избухна и каза:
	— Този мошеник! Господи, какво ни сполетя! Всички тези неща за допълнителните десет лири. Той знаеше, че сме му в кърпа вързани. Господи, какъв проклет евреин! Трябваше да държа на своето малко повече. За две бодвания…
	— Млъкни! — каза накрая Вив, понеже не можеше повече да понася това.
	— Не, честно, Вив. Какво изнудване!
	Той продължи да недоволства. На Крикълууд Бродуей те стояха десет-петнайсет минути, докато хванат такси, за да отидат в центъра на града в апартамента, който беше уредил Реджи. Той си беше записал адреса на друго листче. Шофьорът знаеше улицата, но каза, че някои от пътищата към нея са разбити и трябва да заобиколят. Като чу това, Реджи изсумтя. Вив усети как той си мисли „Хубав номер, няма що“. Таксито се придвижваше бавно, а по целия път Вив се чувстваше ужасно напрегната. Когато й се стори, че шофьорът не може да я забележи, тя отвори тубичката с аспирин и взе три, сдъвка ги и дълго преглъща, докато те минат през гърлото й. От време на време плъзгаше ръка под себе си, страхувайки се, че дамската превръзка и тампонът може да се окажат недостатъчни…
	Тя не погледна къщата, когато стигнаха до нея. Никога не разбра къде точно се намира тя, въпреки че по-късно си спомняше, че са пресекли Хайд парк, и смяташе, че трябва да е на някоя улица в района на Белгравия. Къщата имаше портик с колони, Вив си спомняше това, защото Реджи трябваше да вземе ключа за апартамента, който бяха заели от една стара жена в сутерена, и докато той изтича надолу по стълбите и почука на вратата, тя затвори очи, облегна се на едната колона и сложи ръцете си на корема, за да се опита да се стопли. Нуждите и желанията й се бяха свили, съсредоточили в една точка — тя искаше само да намери някакво място, където да бъде сама и да легне, и да й е топло. Чу гласа на Реджи. Той бърбореше нещо със старицата, малко напрегнато:
	— Да… И аз бих казал така… Нали?
	_Хайде_, помисли си Вив. Той се появи запъхтян и проклинащ и двамата влязоха вътре.
	Апартаментът беше горе, на най-високия етаж. Прозорците на стълбището бяха покрити, така че те трябваше да се изкачват само на светлината на фенерчето. Тя почувства някаква влага на върха на бедрата си и помисли, че сигурно е започнала да кърви — с всяка стъпка й се струваше, че усеща мекия, топъл прилив на още малко кръв. Накрая беше сигурна, че тя тече по краката й, напоява чорапите й, пълни обувките й… Остана неподвижна, докато Реджи се мотаеше с ключовете на непознатите брави, след това отново спря на място, докато той отиваше от един прозорец до друг, като се препъваше в различни мебели по пътя си, на едно място си удари коляното и някакъв изтропа.
	— За бога — каза тя слабо, когато нещо падна и той спря, псувайки, да го вдигне. — Остави стаята. Първо оправи банята.
	— Щях, ако знаех къде е — отговори той свадливо.
	— Не я ли виждаш?
	— Не. А ти?
	— Запали лампата. Само за минута.
	— Мама Хабърд ще дойде от сутерена. А след малко и патрулът. Само това ни трябва.
	Бяха го глобили една лира за светване на лампа преди две години и Реджи никога не бе забравил това. Лъчът на фенерчето започна да подскача бясно наоколо. Тя видя как той тръгна нанякъде и после си удари главата силно в ръба на една врата.
	— Господи!
	— Добре ли си?
	— Ти как мислиш? По дяволите! Боли ужасно!
	Потърка си челото и после продължи по-предпазливо. Когато гласът му отново долетя, беше някак приглушен:
	— Това е спалнята. Тоалетната трябва да е срещу нея, предполагам. Само минутка…
	Тя чу някакъв тъп звук, сякаш отново си беше ударил главата. След това се чу тракането на корниза на завесата, после някакво изщракване, и още едно.
	— Ох, мамка му! — извика той.
	Електричеството беше спряно. Трябваха им шилинги. Реджи се върна при нея и разрови дребните си монети, провери и в нейното портмоне, след това отново тръгна опипом, търсейки електромера.
	Най-после монетите влязоха в него и лампите светнаха. Присвила очи от светлината, тя тръгна към банята. Когато видя несигурната й походка, Реджи дойде да й помогне, но Вив го отблъсна:
	— Махни се. Махни се!
	Не й беше потекло толкова много кръв, колкото тя се страхуваше, имаше само малко петънце на повърхността на дамската превръзка, но връхчето на тампона, което преди беше бяло, сега бе поръждавяло. Тя опипа тампона с пръсти — той изглеждаше по-хлабав, отколкото бе отначало, и Вив отново се разтревожи, че може да влезе в нея и да се изгуби. После се изправи, за да измие изцапаната си с кръв ръка. Погледна ваната и си представи как я напълва с топла вода и отмива болката от утробата си. Банята беше необичайна и луксозна, постлана с дебел млечнобял килим и с плочки, които изглеждаха като от седеф. Тя я накара да се почувства изцапана и да си помисли за всички маневри, които трябваше да направи, за да не остави тук белези и петна. Потрепери, внезапно усетила се изтощена, свали капака на тоалетната чиния и седна върху нея с лакти на коленете и лице в ръцете. Още носеше палтото и шапката си.
	Тя седя там толкова дълго, че Реджи почука на вратата и я попита дали е добре. Когато Вив го пусна вътре, той се огледа нервно, примигвайки.
	После й помогна да стане и върви. Преди, когато мина през спалнята, тя почти не я погледна, но сега видя, че като банята тя беше разкошно застлана. Имаше плат от тигрова кожа върху килима и атлазени възглавници на леглото. Това приличаше на нечия представа за спалнята на филмова звезда или на жилище на богати проститутки и плейбои. Целият апартамент беше такъв. В дневната имаше вградена в стената електрическа камина, заобиколена от хромирани панели. Телефонът бе перленобял. Имаше барче за питиетата, с бутилки и чаши в него, а на стените висяха снимки на Париж — Триумфалната арка, Айфеловата кула, весели мъже и жени, които седяха пред уличните кафенета с бутилки вино в ръка.
	Но всичко беше студено на допир и прашно. Тук-там се бяха образували купчинки боя и гипс, навярно паднали от стените при бомбардировките. В стаите миришеше на влага, личеше си, че отдавна никой не е живял в тях. Вив седна, все още треперейки, на най-близкото до електрическата камина кресло.
	— Чий е този апартамент? — попита тя.
	— Ничий — отвърна Реджи, като клекна до нея и започна да си играе с регулаторите на камината. — Това е показен апартамент, за реклама… Мисля, че едно от тези неща е изчезнало.
	— Какво?
	— Апартаментът е само образец — каза той. — Служи само да ти покаже как ще изглежда жилището ти, ако си купиш такова. Направен е преди войната. Сега никой не се интересува от такива неща.
	— Никой ли не живее тук?
	— Понякога разни хора остават за малко, това е всичко.
	— Какви хора?
	Реджи въртеше един превключвател напред-назад.
	— Приятелчета на Майк, нали ти казах. Той е бил един от агентите по недвижима собственост на тази къща и още има ключовете. Оставя ги при старата майчица долу. Ако получиш отпуска и няма къде да я прекараш.
	— Това е за твоите приятели да си водят момичета тук — разбра Вив.
	Той вдигна глава и се засмя.
	— Не ме гледай така! Не знам нищо за това. Но е по-добре от хотел, не е ли така?
	— А така ли е? — Тя не се усмихна. — Предполагам, че ти си по-наясно. Предполагам, че водиш момичета тук през цялото време.
	— Бих искал! — засмя се той. — Никога преди в живота си не съм идвал тук.
	— Ти така казваш.
	— Не ставай глупава. Нали видя как се мотаех? — той потърка главата си.
	Тя се извърна, изпитвайки отчаяно съжаление към себе си, и каза печално:
	— Винаги е същото. Свършва зле всеки път. Дори сега.
	Той продължаваше да си играе с превключвателя.
	— Кое? За какво говориш?
	— За това. — Гласът й заглъхна. Огорчението и пристъпът на самосъжаление я бяха изтощили. Тя отново се разплака. Той остави камината, стана, дойде и седна несръчно до нея. Свали шапката й, поглади косата й и я целуна.
	— Недей, Вив.
	— Чувствам се толкова ужасно.
	— Знам.
	— Не, не знаеш. Иска ми се да бях мъртва.
	— Не говори така. Помисли си как щях да се чувствам аз, ако беше мъртва. Боли ли те?
	— Да.
	— Ужасно ли беше? — сниши глас той.
	Тя кимна. Той се протегна и сложи ръка на корема й. Отначало тя трепна, но топлината и тежестта на неговата длан и пръсти й подействаха успокоително. Тя сложи ръцете си върху неговата и ги стисна здраво. Спомни си съня си за бика и му го разказа.
	— Бик ли? — учуди се той.
	— Германски бик. Забиваше рога си в мен. Предполагам, през цялото време това всъщност е бил господин Имри.
	— Знаех си, че това е стар мръсник, в момента, в който влязохме — засмя се Реджи. — Какъв гад, да причини болка на моето момиче!
	— Той не е виновен. — Тя извади кърпичка и се издуха. — Ти си виновен.
	— Аз ли?! Това ми харесва! — Той отново я целуна. — Ако не беше ти, да побъркаш човека… — Той потърка бузата си в главата й. Сега тежестта на дланта му в долната част на корема й започна да й изглежда различно, защото Реджи беше раздвижил пръсти. — О, Вив.
	Вив го отблъсна.
	— Махни се! — Тя се засмя неволно. — На теб ти е добре…
	— За мен това е ад.
	— Само мисълта за… Бррр! — Тя потръпна.
	Той също се засмя.
	— Казваш го сега. Ще видим какво ще мислиш след седмица-две.
	— Седмица-две?! Ти си откачил. По-скоро година-две.
	— Две години? Наистина ще откача. Дай на човека поне някаква надежда. Това е повече, отколкото ти лепват за дезертьорство.
	Тя отново се засмя, след това задържа дъх и завъртя глава, изведнъж неспособна да говори повече. Двамата стояха една-две минути мълчаливо. Той разроши косата й с брадичката и бузата си и от време на време допираше устни до челото й. Стаята постепенно започна да се стопля. Болката в корема и гърба й намаля, докато накрая започна да прилича на дълбоката, но обикновена болка, която Вив изпитваше всеки месец при цикъла си. Но се усещаше изключително слаба.
	След малко Реджи стана и се протегна. Той погледна барчето и каза, че му се е припило нещо, отиде и извади една бутилка. Но когато я отвори и я помириса, направи гримаса:
	— Оцветена вода! — Той опита друга бутилка. — Всичките са такива. Я, виж! — В една кутия имаше цигари, направени от картон. — Какъв мръсен номер! Добре, ще минем със своите запаси.
	Той си носеше малка бутилка бренди. Дръпна тапата й и предложи на Вив.
	— Господин Имри каза да пия тъмна бира — поклати глава тя.
	— Ще ти донеса малко тъмна бира по-късно, ако искаш. Пийни си една глътка от това.
	Тя не беше яла цял ден заради анестезията и като отпи глътка, почувства как течността се спуска по гърлото й към празния й стомах, гореща като огнен език. Реджи също отпи, после запали цигара. Тя не можеше да пуши, но поне не й прилоша от миризмата. „Сигурно съм по-добре“, помисли си тя, разбра го тогава, в този момент, за пръв път. „Аз съм добре.“ Мисълта се разля в нея като брендито. Тя затвори очи. Сега беше останала само болката, а това, сравнено с всичко друго, щеше да е лесно.
	Реджи изпуши цигарата си и стана. Тя го чу как отиде до тоалетната, а после тръгна из спалнята, дръпна завесата и погледна на улицата. Тя беше притихнала. Цялата къща беше притихнала. Сигурно имаше празни апартаменти като този и от двете страни.
	Когато той се върна, Вив почти беше заспала. Той клекна до нея и докосна лицето й.
	— Достатъчно топло ли ти е, Вив? Изглеждаш много студена.
	— Така ли? Чувствам се добре.
	— Не искаш ли да легнеш на леглото? Искаш ли да те занеса?
	Тя поклати глава, неспособна да говори. Отвори очи, но те почти веднага отново се затвориха, сякаш на клепачите й имаше тежести. Реджи сложи ръка на челото й и придърпа яката на палтото около врата й. Той изрита обувките си, седна на пода, като опря глава на коленете й, и каза:
	— Кажи ми, ако искаш нещо.
	Останаха така повече от час. Приличаха на стара женена двойка. Никога преди не се бяха чувствали толкова самотни заедно, без да правят любов толкова дълго.
	После, към десет и половина, Вив се стресна, от което подскочи и Реджи.
	— Какво има? — каза той, като вдигна поглед към нея.
	— Какво? — отвърна тя объркана.
	— Боли ли те?
	— Какво?
	— Бяла си като платно — каза той и се изправи на крака. — Да не ти става лошо?
	— Не знам. — Тя се чувстваше наистина странно. — Мисля, че отново трябва да отида до тоалетната.
	Тя се опита да стане.
	— Нека ти помогна.
	Той я заведе до банята. Тя вървеше по-бавно дори от преди. Главата й сякаш бе отделена от тялото — като че ли то беше приклекнало, натежало и омекнало, а главата й бе свързана с него с една най-тънка нишка. Но колкото по-напред отиваше, толкова по-силно усещаше тя болката в стомаха си, и това я свести. Когато седна на тоалетната чиния, тя се беше присвила почти на две от остри болки. Това бяха странни болки — отчасти като тези при менструация, отчасти като при киселини. Вив си помисли, че може би има диария. Напъна мускули да се изпикае и почувства как нещо се плъзна между краката й и плесна във водата. Тя погледна в чинията. Там беше марленият тампон, подгизнал от кръв и станал безформен. Кръвта продължаваше да тече от нея на гъста и тъмна избита струя, приличаща на насмолена връв.
	Вив извика Реджи. Той дойде веднага, изплашен от звука на гласа й.
	— Исусе! — каза той, когато видя кръвта в тоалетната чиния, и отстъпи назад, пребледнял като Вив. — Така ли беше и преди?
	— Не. — Тя се опитваше да спре кръвта с тоалетна хартия, но кръвта я намокри и потече по ръцете й. Вив започна да трепери. Сърцето й биеше лудо. — Няма да спре — каза тя.
	— Притисни това нещо там. — Той имаше предвид дамската превръзка.
	— Тя просто продължава да излиза, не мога да я спра. Ох, Реджи, изобщо не мога да я спра!
	Колкото по-уплашена ставаше тя, толкова по-бързо сякаш течеше кръвта. Отначало в нея имаше петънца и съсиреци, но скоро стана съвсем обикновена кръв, удивително червена. Тя падаше на тоалетната хартия в чинията със звука на вода, която се излива в чешмата. Потече по седалката, по краката на Вив, по пръстите й — навсякъде.
	— Не би трябвало да е така, нали? — каза Реджи, останал без дъх.
	— Не знам.
	— Какво каза господин Имри? Каза ли, че ще е така?
	— Каза, че може да имам малко кървене.
	— Малко? Какво значи малко? Това малко ли е? Това не може да е малко, това е цял тон.
	— Наистина ли?
	— Защо, не е ли?
	— Не знам.
	— Защо не знаеш? Как е, когато тече нормално?
	— Не е така. Потекла е навсякъде!
	— Трябва да има нещо, което можеш да направиш, за да я спреш — каза той и сложи ръка на устата си. — Можеш да вземеш още аспирин.
	— Аспирините няма да помогнат. Или ще помогнат?
	— По-добре е от нищо.
	Това беше всичко, което имаха. Той бръкна в джоба на палтото й и извади тубичката. Тя не можеше да пипне нищо с кръвта на ръцете си. Лапна още три таблетки и ги сдъвка като преди. Той й даде глътка бренди, след това изпи остатъка от бутилката. После дръпнаха верижката на тоалетната и гледаха как водата се изсипва в чинията. Отгоре тя стана чиста и розова, а на дъното тъмночервена и гъста като сироп — приличаше на някакъв особено хитроумен коктейл. Но от Вив веднага шурна още кръв, завъртя се и се пръсна във водата.
	— Не мислиш ли — каза Реджи, като отново кимна към дамската превръзка, — че ако просто притиснеш това нещо там…
	Тя поклати глава, твърде паникьосана, за да говори. Късаше още и още тоалетна хартия и се опитваше да спре кръвотечението с нея. Хартията издържаше минута-две и Вив се успокояваше малко. Но после падаше от нея, също като тампона. Реджи опита отново с още хартия. Той сложи ръце над нейните, за да я задържи на място. Но и тази хартия падна, а кръвта потече още по-обилно.
	Накрая, почти полудели от уплаха, те решиха Реджи да се обади на г-н Имри и да го попита какво да правят. Той изтича в дневната. Тя го чу как набира номера на перленобелия телефон. Но после Реджи нададе вик, нещо като вопъл на разочарование и отчаяние. Когато се върна, той залиташе и влачеше крака. Телефонът не работеше. Жицата му продължаваше един-два метра и после спираше. Той беше като бутилките с оцветена вода и картонените цигари — просто за показ.
	— Трябва да намеря някоя телефонна будка — каза Реджи. — Ти видя ли някоя, докато идвахме?
	Мисълта, че ще я остави сама, я ужаси.
	— Не излизай!
	— Тече ли още? — Той погледна между краката й и изпсува. После сложи ръка на рамото й. — Слушай — каза той, — ще сляза до старата мамичка долу. Тя ще знае къде има телефон.
	— Какво ще й кажеш?
	— Просто ще й кажа, че ми трябва телефон.
	— Кажи… — Вив се вкопчи в него. — Кажи й, че губя бебето си, Реджи.
	— Така ли? — обърка се Реджи. — Тя ще иска да се качи тук, ако й кажа така. Ще поиска да доведе доктор.
	— Може би трябва да извикаме доктор, а? Господин Имри каза…
	— Доктор? За бога, Вив, не съм се пазарил за нищо такова. — Той дръпна ръката си от нейната, сложи я на главата си и си дръпна косата. Вив разбра от изражението му, че Реджи се опасяваше за парите или за врявата, която щеше да се вдигне, и отново се разплака. — Не плачи! — каза той, като я видя, и за момент изглеждаше, че сам ще се разплаче. — Докторът ще разбере, нали? Няма ли един доктор, като види, и да разбере?
	— Не ми пука — отвърна тя.
	— Той може да извика полицията, Вив. Ще ни вземе имената. Ще поиска да знае всичко за нас. — Гласът му беше напрегнат. Той стоеше нерешително и се опитваше да се сети за някакъв друг начин. Тогава тя изпита нов силен пристъп на болка, ахна и вкопчи ръце в корема си. — Добре — каза Реджи бързо. — Добре.
	Той се обърна и излезе. Вратата на апартамента се тресна, а след това тя не чу повече нищо. Челото и горната й устна бяха мокри от пот. Тя ги изтри с ръкав. Отново дръпна верижката на тоалетната и като свали плъзгащата си по пръста й златна халка, се обърна към мивката, за да си измие ръцете. Мивката започна да изглежда така, сякаш дъното й бе боядисано с яркочервена боя. Вив скъса още тоалетна хартия и се опита да я изчисти, както и седалката, на която седеше, и ръба на тоалетната чиния отдолу. Тогава видя малко кръв по килима, наклони се към него и в този момент й се зави свят. Подът на банята сякаш се наклони на една страна. Тя потърси с ръка стената и остави розово петно на една от седефените плочки, но успя да се надигне и застана съвсем неподвижно, с глава в ръцете. Когато седеше неподвижна, кръвта течеше по-слабо… Страшно й се искаше да легне. Спомни си, че г-н Имри й беше казал да стои в леглото. Но не можеше да стане, защото се страхуваше да не изцапа млечнобелия килим. Тя затвори очи и започна да брои в ритъм с дишането си. _Едно, две, три, четири._ Повтаряше числата отново и отново: _Едно, две, три, четири. Едно, две, три, четири…_
	„Ще умра“, помисли си тя. Изведнъж й се прииска баща й да е при нея. Ако можеше баща й да е тук! След това си го представи как влиза и вижда всичката тази кръв… Отново се разплака. Седна с изправен гръб и облегна глава на стената, като продължи да плаче, но толкова слабо, че хълцанията й приличаха на леки стонове от болка.
	Тя продължаваше да седи така и да плаче, когато Реджи се върна — водеше старицата със себе си. Над нощницата си и халата бабата беше наметнала палто, носеше шапка и галоши на краката. Вероятно това беше облеклото, което тя държеше готово за момента, в който завият предупредителните сирени. Дишаше шумно, беше се задъхала от изкачването на стълбите, и нямаше пукнат зъб в устата. Беше извадила кърпа, за да си изтрие лицето. Но когато видя в какво състояние е Вив, изпусна кърпата. Тя дойде веднага при нея и я пипна по челото, а след това разтвори бедрата й, за да надникне между тях.
	След това старицата се обърна към Реджи:
	— За бога, момче! — каза тя, като сдъвкваше думите заради беззъбата си уста. — Какво мислеше ти, да извикаш лекар? На нея й трябва цяла линейка!
	— Линейка ли? — каза Реджи ужасен. Сега, когато беше дошла старицата, той стоеше по-назад. — Сигурна ли сте?
	— Чу ме — отвърна жената. — Виж колко е пребледняла! Загубила е половината си кръв. Лекарят няма да може да я налее обратно в нея, нали така? — Тя отново попипа челото на Вив. — Мили Боже… Върви! Какво чакаш? Ще успееш да извикаш линейка, ако се обадиш, преди да са завили сирените. Кажи им да побързат. Кажи им, че е въпрос на живот и смърт!
	Реджи се обърна и побягна.
	— Сега — каза жената, като свали палтото си. — Мислиш ли, че трябва да седиш там, мила, и да оставяш всичко това да се лее от теб така? — Тя сложи ръка на рамото на Вив. Ръката й трепереше. — Не мислиш ли, че трябва да си легнеш?
	— Искам да остана тук — поклати глава Вив.
	— Добре тогава. Но нека само да те повдигнем мъничко и… А така, разбираш какво имам предвид.
	В банята имаше само една кърпа, и тя млечнобяла като килима. На Вив не й се искаше да я използва. Но жената веднага я откачи от закачалката и я сгъна. Тя накара Вив да стане, свали капака на тоалетната чиния и сложи кърпата върху него.
	— Седни на това, мила — каза старицата и помогна на Вив. — А така. И да ти свалим тези стари гащи, какво ще кажеш? — Тя се наведе, засуети се около коленете на Вив, вдигна й стъпалата. — Така е по-добре. Не е хубаво мъжът ти да те види с гащи около глезените, нали така? Бих казала, че не е. Готово. Когато бях на твоите години, ние изобщо не си давахме труда да носим гащи. Имахме си поли, нали разбираш, с които да спазваме благоприличие. Големи дълги поли, не би повярвала, че има такива. Така. Както и да е. Скоро ще се оправиш и отново ще изглеждаш като кралица. Я каква хубава коса имаш, не е ли така?
	Тя продължаваше да бърбори и да дъвче думите, изричайки куп глупости. Остави Вив да се облегне на нея и потупа главата й с твърдите си, тъпи пръсти. Но Вив виждаше, че и тя е уплашена.
	— Още ли тече? — казваше тя от време на време, поглеждайки към кърпата между краката на Вив. — Нищо, младичките момичета като теб имат в излишък. Така казват, нали?
	Вив беше затворила очи. Тя дочуваше отдалеч мърморенето на старицата, но се опитваше да се стегне, беше съсредоточила вниманието си върху кръвта, която изтичаше от нея, и се опитваше да я забави, да я спре със силата на волята си. Страхът й ту се увеличаваше, ту намаляваше, на големи тъмни заливащи вълни. Защото в продължение на няколко минути, както й се струваше, кръвта й спираше да тече и тя почти се успокояваше. Но след това отново се чуваше нещо като леко клокочене между краката й, което я хвърляше в паника. Тя се плашеше и от галопирането на сърцето си, което, както Вив знаеше, караше кръвта й да тече още по-бързо.
	После чу как Реджи се върна.
	— Обади ли им се? — извика старицата.
	— Да — отвърна Реджи задъхан. — Да, идват.
	Той стоеше на вратата на банята бял като платно и хапеше ноктите си — беше му неудобно от старицата, за да влезе. „Ако влезеше и ме хванеше за ръката“, мислеше си Вив. „Ако само ме прегърнеше…“ Но всичко, което той стори, беше да срещне погледа й и да направи един безпомощен жест — разпери ръце и поклати глава.
	— Съжалявам — каза той задавено. — Съжалявам.
	След това излезе. Тя го чу как си запали цигара. Корнизът на завесата отново изтрака и Вив разбра, че той е застанал на прозореца на спалнята и гледа към улицата.
	След това кръвта пак потече и болката в нея се стегна като юмрук около острие. Тя затвори очи и отново изпадна в паника. Болката и паниката бяха напълно черни и извън времето — това беше нещо като газовата маска у г-н Имри, като онова изплъзване от света, който продължава да подскача напред… Тя почувства на раменете и кръста си твърдите ръце на старицата, които я разтриваха в малки кръгове. По едно време чу как Реджи извика „Пристигнаха!“ Но не можа да се сети какво имаше предвид той. Помисли си само, че трябва да е нещо свързано с факта, че той бе дръпнал завесата на прозореца. Когато след една-две минути отвори очи и видя хората от Бърза помощ с техните панталони и куртки, и малки шапчици, тя предположи, че това са мъж и младо момче от противовъздушната отбрана, които са дошли да им се карат, че са нарушили затъмнението.
	Но момчето се смееше. Смехът му беше гърлен, ала лек, като на момиче.
	— Харесва ми вашето килимче от тигрова кожа — каза той. — Не ви ли плаши понякога през нощта? Аз бих се страхувал да не ме захапе, докато вървя.
	Той разгледа кърпата, на която седеше Вив, и смехът му угасна, но лицето му остана ведро. Кърпата беше напълно почервеняла и подгънала. Той сложи ръка на челото й и каза тихо на мъжа:
	— Доста е студена.
	— Не можах да я накарам да спре — промърмори Вив.
	Мъжът беше клекнал пред нея. Той бе вдигнал ръкава й и сега нави около ръката й ремъка на апарата за измерване на кръвното налягане, после бързо напомпа гумената круша долу и се загледа намръщен в стрелката. Докосна бедрото й и погледна, като момчето преди, кърпата под задника й. Нея вече нищо не можеше да я смути.
	— Откога ви тече така? — попита той.
	— Не знам — отговори тя слабо. Помисли си „Къде е Реджи?“ Реджи щеше да знае. — Около един час, струва ми се.
	Мъжът кимна.
	— Както изглежда, сте загубили много кръв. Ще трябва да ви закараме в болница, колкото се може по-бързо. Съгласна ли сте? — Той говореше спокойно, вдъхваше й увереност. Тя беше готова да се предаде в ръцете му. Още клекнал пред нея, той прибра апарата за кръвно в чантата си. Действаше много бързо. Но преди да стане, я погледна в лицето и я попита меко:
	— Как се казвате?
	— Пиърс — отговори тя, без да мисли. — Вивиан Пиърс.
	— В кой месец беше бебето ви, мисис Пиърс?
	Сега тя разбра каква грешка бе направила. Беше казала Вивиан Пиърс, а трябваше да каже Маргарет Харисън. Отново започна да се оглежда за Реджи. В този момент мъжът докосна коляното й.
	— Съжалявам — каза той. — Това е лош късмет. Но засега трябва просто да ви оправим. Моята приятелка мис Кармайкъл и аз ще ви свалим по стълбите.
	Тя още търсеше с поглед Реджи и не можа да се концентрира върху думите му. Помисли си, че когато каза „мис Кармайкъл“, той имаше предвид старицата. После мъжът и момчето си казаха още нещо — говореха нещо, наричайки се Кей и Мики, и тя разбра, неприятно изненадана, че те изобщо не бяха мъже, а просто късо подстригани жени… Цялата вяра, която имаше в тях, чувството за сигурност и безопасност, се изпари. Тя започна да трепери. Те изглежда помислиха, че й е станало студено, и я увиха с одеяло. Бяха донесли сгъваем стол, на който я качиха. След това я изнесоха внимателно от банята и нататък по килимчето от тигрова кожа, през дневната, покрай барчето и снимките на Париж, а после надолу по неосветените стълби. На всеки завой тя мислеше, че ще я изпуснат.
	— Съжалявам — продължаваше да повтаря Вив със слаб глас. — Съжалявам.
	Те й се скараха на шега, задето се страхува.
	— Ако можехте да видите грамадните тежки типове, които разнасяме насам-натам — каза със смях онази, която приличаше на момче, Мики. — След войната ще се захванем да пренасяме пиана.
	Старицата вървеше пред тях и ги предупреждаваше за по-опасните места. Тя им отвори вратата и след това изтича по пътеката, за да направи същото с градинската врата. Линейката беше паркирана точно пред нея, а белите оттенъци на иначе унилата й сива боя проблясваха на лунната светлина, така че изглеждаше, като че ли се носи във въздуха над мастилено тъмната улица. Кей и Мики положиха Вив на земята и отвориха вратите.
	— Ще ви сложим легнала — каза Мики. — Мислим, че това ще е от полза за кървенето. Хайде.
	Те я вдигнаха, извадиха я от стола и я сложиха на койката в линейката. Тя още трепереше, като че ли й беше студено, а кръвта продължаваше да тече. Сега започна и да не й достига въздух, сякаш се бе надбягвала с някой, или нещо подобно. Тя чу как Кей каза на Мики да кара, а тя ще остане отзад. Когато Кей се качи, койката се наклони леко на една страна. Вив погледна нагоре — тя търсеше Реджи, искаше Кей да го остави да седне до нея и да я държи за ръката. Едната от вратите на линейката беше затворена, а старицата стоеше в рамката на другата — тя викаше на Вив по нейния си неясен начин да не се страхува повече, че лекарите ще я оправят за нула време… После отстъпи назад. Мики хвана отворената врата и започна да я затваря.
	Вив с усилие се надигна и каза:
	— Чакайте. Къде е Реджи?
	— Реджи ли? — отвърна Кей.
	— Съпругът й! — обади се старицата. — Господи, напълно забравих за него. Видях го как се измъкна и…
	— Реджи! — извика Вив истерично. Един ремък я беше пристегнал през бедрата и тя се опита да го откопчае. — Реджи!
	— Там ли е някъде? — попита Кей.
	— Не мисля — отговори Мики. — Искаш ли да отида да погледна?
	Вив продължаваше да се бори с ремъка.
	— Добре — каза Кей. — Но побързай!
	Мики се отдалечи. Върна се задъхана след една-две минути. Вдигна предницата на каската си и се облегна на фургона.
	— Няма никой вътре. Огледах навсякъде.
	— Добре, да вървим — кимна Кей. — Той може да я намери в болницата.
	— Но той беше тук — каза задъхана Вив. — Сигурно сте се объркали… В тъмното…
	— Няма никой — повтори Мики. — Съжалявам.
	— Не е ли срамота! — каза старицата прочувствено.
	Вив падна обратно на койката, по-слаба от всякога, без сили да спори повече. Помисли си за Реджи, готов да се разплаче, как каза: „Докторът ще разбере, нали? Той ще поиска имената ни, ще поиска да узнае всичко за нас.“ Спомни си го как стои на вратата на банята, клати глава и казва: „Съжалявам…“
	Тя затвори очи. Вратата се затръшна и след момент линейката запали и потегли. Двигателят беше толкова шумен, сякаш бе досами главата й. Тя се чувстваше като затворена в трюма на някой кораб. Чу гласа на Кей близо над лицето си:
	— Добре, мисис Пиърс. — Тя правеше нещо. Попълни някакъв малък формуляр и го закрепи за яката на Вив. — Бъдете смела, мисис Пиърс.
	— Не ме наричайте мисис — каза Вив нещастно. — Той не ми е съпруг, както каза жената. Просто трябваше да се престорим за пред господин Имри…
	— Няма значение — отвърна Кей.
	— Казахме Харисън, защото това е майчиното име на Реджи. Трябва да кажете Харисън в болницата. Ще го направите ли? Трябва да кажете, че аз съм мисис Харисън. Защото дори да погледнат и разберат, не е толкова зле, ако омъжена жена направи това, нали?
	— Не се безпокойте. — Кей я бе хванала за китката и измерваше пулса й.
	— Нали те не викат полицията, когато това са омъжени жени?
	— Объркана сте. Да викат полицията? Защо ще го правят?
	— Защото това е незаконно, не е ли? — каза Вив.
	— Да си болен? — усмихна се Кей. — Все още не.
	— Да правиш аборт, имам предвид.
	Фургонът подскочи няколко пъти, докато вървеше по разбития път.
	— Какво? — каза Кей.
	Вив не отговори. Тя чувстваше как с всяко тръскане на линейката от нея изтичаше още кръв. Отново затвори очи.
	— Вивиан, какво сте направили? — попита Кей.
	— Отидохме при един човек — каза накрая Вив и затаи дъх. — Един зъболекар.
	— Какво ви направи той?
	— Приспа ме. Отначало всичко беше наред. Но той сложи една превръзка в мен, а тя падна и тогава започна да ми тече кръв. Дотогава всичко беше добре.
	Кей се наклони напред и издумка с ръка по стената на кабината.
	— Мики!
	Фургонът забави скорост и спря. Чу се стържещият звук на спирачката. След малко лицето на Мики се появи на плъзгащото се прозорче над главата на Вив.
	— Добре ли е тя?
	— Не е каквото си мислехме — каза Кей. — Тя е ходила при някакъв… проклет зъболекар… Прекъснал е бременността й.
	— О, не.
	— Все едно, тя продължава да кърви. Той може да е… Не знам. Може да е пробил матката й.
	— Добре. — Мики се обърна. — Ще карам възможно най-бързо.
	— Чакай. Чакай! — Мики отново се обърна. — Страх я е от полицията.
	Вив се беше надигнала и наблюдаваше лицата им.
	— Не трябва да се появява полицията! — каза тя. — Не трябва да се появява полицията или вестникарите. Не трябва да казват на баща ми!
	— Баща ви няма да има нищо против, когато разбере колко ви е било зле — отвърна Мики.
	— Тя не е омъжена — каза Кей.
	Вив отново започна да плаче.
	— Не им казвайте. О, моля ви, не им казвайте!
	Тя видя как Мики гледаше Кей.
	— Ако има пробив, тя може… По дяволите! Може да има отравяне на кръвта, нали?
	— Не знам. Така мисля.
	— Моля ви — каза Вив. — Просто им кажете, че съм пометнала.
	— Това е много опасно — поклати глава Мики.
	— Моля ви. Не им казвайте нищо. Кажете, че сте ме намерили на улицата.
	— Те така или иначе ще разберат — отвърна Мики.
	Вив видя, че Кей се замисли.
	— Може и да не разберат — каза Кей.
	— Не — възрази Мики. — Не можем да рискуваме. За бога, Кей! Тя може… — Погледна Вив. — Може да _умрете_.
	— Не ме интересува!
	— Кей — каза Мики. И когато тя не отговори, се обърна напред. Фургонът отново потрепери и потегли, по-бързо от преди.
	Вив се отпусна на койката. Вече не усещаше особено подскачанията. Чувстваше се като изпаднала в зимен сън. Помисли си, че като е загубила толкова много кръв, сигурно е започнала да се унася. Смътно забеляза, че Кей добави нещо на формуляра, закачен за яката й, след това започна да рови в джоба на палтото си. После усети, че някой хвана пръстите й и ги стисна. Това беше Кей, тя държеше ръката й. Дланта й беше лепкава. Вив я стисна по-силно, сякаш за да се задържи в съзнание. Тя отвори очи и се загледа в лицето на Кей. Вгледа се в него така, както никога преди не се беше вглеждала в ничие лице. Сякаш този поглед също можеше да я спаси от припадъка.
	— Още малко, Вивиан — повтаряше Кей отново и отново, както и: — Бъдете смела. Точно така. Почти стигнахме.
	В един момент фургонът зави и спря. Вратите се отвориха. Мики се качи вътре, а още някой се появи зад нея — една сестра с бяло кепе, намачкано и ярко в светлината на луната.
	— Пак ти, Лангриш! — каза тя. — Е, какво ни носиш тази вечер?
	Кей погледна Мики, но продължи да стиска пръстите на Вив. И когато Мики отвори уста да отговори, Кей я изпревари:
	— Помятане — каза тя твърдо. — Помятане с усложнения. Мислим, че жената, мисис Харисън, е паднала лошо. Изгубила е ужасно много кръв и е много объркана.
	— Добре — кимна сестрата. После се отдалечи и извика един санитар. — Ти там! Да, ти! Докарай една носилка, и по-бързо.
	Мики наведе глава и не каза нищо. Тя започна мрачно да откопчава ремъка, който придържаше Вив към койката.
	— Хайде, Вивиан — каза Кей, когато Мики свърши с това. — Всичко е наред.
	— Наред ли? — Вив още бе стиснала ръката й. — Сигурна ли сте?
	— Да — каза Кей. — Трябва да те преместим, това е всичко. Но чуй ме, само за секунда. — Сега тя заговори с бърз шепот, след като хвърли поглед през рамо и погали лицето на Вив: — Слушаш ли ме? Погледни ме… Застрахователната ти карта и порционната ти книжка, Вивиан. Скъсах подплатата на палтото ти. Можеш да кажеш, че си ги загубила, когато си паднала. Чу ли? Разбираш ли какво ти казвам, Вивиан?
	Вив разбра. Но умът й се беше отнесъл към нещо друго, което й се струваше по-важно. Тя усети как Кей пусна ръката й и по пръстите й плъзнаха иглички. Те бяха лепкави, но студени и голи…
	— Халката — каза тя. Сега й се стори, че чувства иглички и по устните си. — Загубила съм халката. Загубила съм… — Но не я беше загубила, сега си спомни. Беше я свалила, за да измие кръвта под нея, и я бе оставила в онази луксозна баня, на мивката до чешмата.
	Тя погледна паникьосано Кей.
	— Това няма значение, Вивиан — отвърна Кей. — Не е като другите неща.
	— Носилката идва — каза рязко Мики.
	Вив се опита да се надигне.
	— Халката — каза тя, отново задъхана. — Реджи ми даде халка. Взехме я, за да си помисли господин Имри…
	— Тихо, Вивиан! — отвърна Кей настойчиво. — Вивиан, тихо! Халката няма значение.
	— Трябва да се върна.
	— Не можеш — каза Мики. — По дяволите, Кей!
	— Какъв е проблемът? — извика сестрата.
	— Трябва да се върна! — каза Вив, опитвайки се да стане. — Оставете ме да се върна и да си взема халката! Няма смисъл без нея…
	— Ето я халката ти! — каза изведнъж Кей. — Ето я халката. Виж.
	Тя се беше отдръпнала от Вив и беше събрала ръце, изви ги за секунда и извади малка златна халка. Направи го толкова бързо и ловко, че това приличаше на магия.
	— Значи сте я взели, така ли? — попита Вив, удивена и облекчена.
	— Да — кимна Кей. Тя повдигна ръката на Вив и плъзна халката на пръста й.
	— Изглежда различно.
	— Защото ти е зле.
	— Така ли?
	— Разбира се. Не забравяй за другите неща. Сложи ръка на раменете ми. Дръж се здраво. Добро момиче.
	Вив усети, че я вдигнаха. След малко се движеше през студения въздух… Когато Кей взе ръката й за последен път, Вив откри, че не може да отвърне на лекото й стискане. Не можеше да говори, дори да каже „благодаря“ или „довиждане“. Затвори очи. Тъкмо я внасяха в антрето на болницата, когато зави сирената.


	Хелън чу сирената от апартамента на Джулия на Мекленбург скуеър. Почти веднага се чуха пукот и гърмежи. Тя си помисли за Кей и повдигна глава.
	— Къде е това, как мислиш?
	Джулия вдигна рамене. Тя беше станала да си вземе цигара и сега ровеше в един пакет.
	— Може би Килбърн — отвърна тя. — Невъзможно е да се каже. Миналата седмица чух един взрив и можех да се закълна, че е на Юстън роуд. А се оказа, че е в Кентиш таун. — Тя отиде до прозореца, дръпна завесата и сложи око на един от малките процепи в сивите картони. — Трябва да видиш луната — каза тя. — Тази вечер е изключителна.
	Но Хелън продължаваше да се ослушва за бомбите.
	— Ето още една — трепна тя. — Не стой на прозореца, а?
	— На него няма стъкло.
	— Знам, но… — Тя протегна ръка. — Ела, няма значение.
	— Само минутка. — Джулия пусна завесата, отиде до камината и допря свито на кръг листче хартия до греещите въглени под решетката, за да си запали цигарата. После се изправи и дръпна от нея, като наклони назад глава, опитвайки вкуса на тютюна. Тя беше напълно гола и стоеше, повдигнала едното си бедро — изглеждаше спокойна и отпусната в светлината на огъня, сякаш се намираше на ръба на някое езерце в пищна викторианска картина на Древна Гърция.
	Хелън лежеше неподвижна и я наблюдаваше.
	— Изглеждаш като името си* — каза тя тихо.
	[* Standing — стоящ. — Б.прев.]
	— Като името ми ли?
	— Джулия Стендинг. Винаги ми се е искало да сложа запетайка между двете. Никой ли не ти е казвал нещо подобно преди? Изглеждаш като свой собствен портрет… Ела. Ще настинеш.
	Но стаята беше твърде добре уплътнена, за да е наистина студена. Джулия изправи с ръка оплетената коса на челото си, след това дойде бавно до дивана и се мушна под одеялата. Тя лежеше гола от кръста нагоре, сложила ръце зад главата си, и си раздели цигарата с Хелън, като дърпаха от нея последователно. След като я изпушиха, Джулия затвори очи. Хелън гледаше как се надигат и спадат гърдите и стомахът й, докато тя дишаше. В основата на гърлото й една вена леко потрепваше в ритъм с пулса й.
	Чу се глухият гръм на още един далечен взрив, стрелба на оръдия и може би бученето на самолети. В апартамента над този на Джулия полякът вървеше неспокойно насам-натам — Хелън можеше да проследи движението му по пода, напред-назад, по скърцането на дъските. В стаята отдолу свиреше радио. Чуваше се отекващият, тракащ звук на някой, който разбутва въглищата в огнището. Тези звуци вече бяха познати на Хелън, също като вида и усещането от одеялата и възглавниците на Джулия или неподхождащите си нейни мебели. Беше лежала така тук може би шест-седем пъти през изминалите три седмици. Каза си, както и преди: „Тези хора не знаят, че Джулия и аз сме заедно тук, голи в обятията си…“ Това изглеждаше невероятно. Тя се чувстваше отворена, сякаш плътта над спящите й нерви беше олющена и обелена като стара змийска кожа, и усещането бе прелестно.
	Помисли си, че никога повече няма да пресече някой под, да включи някое радио или да сложи ръжен в огъня — никога няма да направи каквото и да било, без да си представи любовниците, които може би се прегръщат в съседните стаи.
	Хелън протегна ръка към ключицата на Джулия — не до самата кожа, а на около два сантиметра отгоре във въздуха.
	— Какво правиш? — попита Джулия, без да отваря очи.
	— Гадая върху теб — отговори Хелън. — Мога да почувствам как топлината се надига над тялото ти. Мога да почувствам живота ти. Мога да кажа къде кожата ти е бледна и къде е по-мургава. Мога да кажа къде е чиста и къде има лунички.
	— Сега си заслепена — каза Джулия, като улови пръстите й.
	— Заслепена от любов — отвърна Хелън.
	— Това звучи като заглавие на книга. Някоя от Елинор Глин или Етел М. Дел*.
	[* Елинор Глин (1864–1943) и Етел М. Дел (1881–1939), английски авторки на розови романи, макар че те самите предпочитат да не се наричат така. — Б.прев.]
	— Не се ли чувстваш малко луда, Джулия?
	Джулия се замисли.
	— Чувствам се като пронизана от стрела — каза тя.
	— Само от стрела? Аз се чувствам пронизана от харпун. Или… Не, харпун е твърде жестоко. Имам чувството, че някаква малка кука е била забодена в гърдите ми…
	— Малка кука ли?
	— Като кука за плетене, или дори по-малка.
	— Като кука за копчета?
	— Като кука за копчета, точно така — засмя се Хелън. Защото при думите на Джулия в ума й изплува много ясен образ, навярно нещо от детството й — потъмняла сребърна кука за копчета с леко отчупена седефена дръжка. Тя сложи ръцете си на мястото, където си представяше, че се намира сърцето й, и каза: — Чувствам се точно като че ли през гърдите ми е прокарана кука за копчета и някой тегли навън сърцето ми, частичка по частичка.
	— Това звучи плашещо — каза Джулия. — Какво мрачно момиче си ти. — Тя вдигна пръстите на Хелън до устата си и ги целуна, а след това ги задържа и започна да разглежда краищата им. — И какви малки нокти имаш — каза тя неясно. — Малки нокти и малки зъби.
	Хелън се смути, въпреки че светлината беше толкова слаба.
	— Не ме гледай — каза тя и отдръпна ръката си.
	— Защо не?
	— Аз… не го заслужавам.
	— Глупачка — засмя се Джулия.
	След това те затвориха очи. След известно време Хелън изглежда задряма. Тя смътно осъзна, че Джулия отново стана, сложи си халата и отиде по коридора до тоалетната. Но в този момент тя беше по средата на някакъв абсурден сън и се събуди истински едва след затварянето на вратата при връщането на Джулия.
	— Колко е часът? — попита тя и вдигна будилника на Джулия. — Господи, един без петнайсет! Трябва да тръгвам. — Тя разтри лицето си, след това отново легна.
	— Остани до един — каза Джулия.
	— Петнайсет минути. Какъв е смисълът?
	— Нека тогава те изпратя. Ще дойда с теб до апартамента.
	Хелън поклати глава.
	— Позволи ми — каза Джулия. — Предпочитам да вървя, отколкото да стоя тук, знаеш, че е така.
	Тя започна да се облича. Дрехите й лежаха скупчени на пода — тя се наведе, взе сутиен и гащи, обу си панталоните и облече една блуза, като дръпна назад брадичката си и се намръщи, докато закопчаваше копчетата й. После застана пред огледалото и почисти лицето си.
	Хелън лежеше и я гледаше като преди. Изглеждаше необикновено, че може да го прави, невероятно, че Джулия ще предложи така красотата си на взора й. Беше чудесно и почти плашещо, че преди един час Джулия бе лежала в обятията й, бе отворила устата и краката си за устните, езика и пръстите на Хелън. Изглеждаше невъзможно, че ако Хелън станеше и отидеше до нея сега, тя щеше да се остави да бъде целуната…
	Джулия улови погледа й и се усмихна с престорено раздразнение:
	— Не ти ли омръзва да ме гледаш?
	— Всъщност не те гледах — сведе поглед Хелън.
	— Ако беше мъж, щях да ти кажа да излезеш от стаята, докато се обличам. Щях да искам да остана тайна за теб.
	— Не искам да бъдеш тайна — каза Хелън. — Искам да познавам всяка част от теб. — В този момент тя леко се раздразни: — Защо каза това, Джулия? Не би предпочела мъж, нали?
	Джулия поклати глава. Тя се беше наклонила към огледалото, издала напред уста, и си слагаше червило.
	— Не ме бива с мъжете — каза тя разсеяно. Стисна няколко пъти устни. — Работите не се получават добре с мъжете за мен.
	— А с жените? — попита Хелън.
	Искаше Джулия да каже „Само с теб“. Но Джулия не каза нищо — сега тя прокарваше гребен през косата си и разглеждаше критично лицето си. Хелън се обърна. „Какво, по дяволите, ми става?“, помисли си тя. Защото откри, че ревнува от отражението на Джулия. Ревнуваше Джулия от дрехите й. Ревнуваше я от пудрата по лицето й!
	След това си помисли нещо друго: „Това ли чувства Кей към мен?“
	Тази мисъл изглежда пролича на лицето й. Когато отново се обърна към Джулия, видя, че тя я наблюдава през огледалото. Беше спряла гребена в косата си, но ръцете й още бяха вдигнати.
	— Всичко наред ли е? — каза тя.
	Хелън кимна. Но после поклати глава. Джулия свали гребена, дойде при нея и я прегърна през рамото.
	Хелън затвори очи и каза тихо:
	— Това е страшно лошо, нали?
	— Всичко е страшно лошо точно сега — отговори Джулия след момент.
	— Но това е по-лошо, защото ние бихме могли да го оправим.
	— Можем ли?
	— Можем да… спрем. Можем… да се върнем.
	— Ти можеш ли да спреш?
	— Може би — каза Хелън с усилие. — Заради Кей.
	— Но и тогава страшно лошото нещо ще си остане направено — отвърна Джулия. — То е било направено преди това. Било е направено почти, преди да сме направили каквото и да е. Било е направено… Кога е било направено?
	— Беше направено в деня, когато ме заведе в онази къща на Браянстон скуеър — вдигна поглед Хелън. — Или дори предишния път, когато ми купи чай. Стояхме на слънцето, а ти затвори очи и аз погледнах лицето ти… Мисля, че беше направено тогава, Джулия.
	Те се погледнаха мълчаливо в очите, след това се приближиха една към друга и се целунаха. Хелън още не беше свикнала напълно с разликата между целувките на Джулия и тези на Кей, с относителната непознатост на устата на Джулия, с нейната мекота, със сухата лепкавост на червилото й и боязливия натиск на езика й. Но тази непознатост беше възбуждаща. Понеже беше неточна, целувката им скоро стана мокра. Те се приближиха още повече. Джулия сложи пръстите си на голите гърди на Хелън, докосна ги и после отдръпна ръка. Докосна ги отново, пак отдръпна ръка — и отново, — докато Хелън почувства, че плътта й сякаш настръхва, напряга се към ръката на Джулия.
	Те се отпуснаха непохватно върху събраните на куп одеяла. Джулия пъхна ръка между краката на Хелън и каза меко:
	— Господи! Толкова си мокра. Не мога… Не мога да те усетя.
	— Вкарай пръстите си в мен! — прошепна Хелън. — Бутай в мен, Джулия!
	Джулия започна да движи пръстите си в нея. Хелън повдигна бедрата си, за да посрещне нейното движение със свое, и затаи дъх.
	— Сега усещаш ли ме?
	— Да, сега те усещам — отвърна Джулия. — Усещам как ме стискаш. Това е изумително…
	Тя беше вкарала четирите си пръста в Хелън, до кокалчетата. А палецът й отвън търкаше набъбналата плът на Хелън. Хелън вдигаше и сваляше бедра и продължаваше да ги тласка към нея. Одеялата бодяха голия й гръб, а заедно с натиска между краката си тя чувстваше сухия, обут в панталони крак на Джулия, който натискаше нейното голо мокро бедро. Убиваха й няколко неща — токата на колана на Джулия, копчетата на блузата й, верижката на часовника й… Тя протегна ръце над главата си, желаейки с част от себе си Джулия да я беше вързала, да я бе пристегнала здраво — тя искаше да се отдаде на Джулия, да остави Джулия да я покрие със синини и белези. Джулия започна да бута пръстите си почти болезнено в нея, но и това й хареса. Усети как се сковава, като че ли наистина бе опъната от стегнати въжета.
	Тя вдигна глава и отново допря устата си до тази на Джулия, и когато започна да вика, викаше в устата на Джулия и в бузите и устните й.
	— Шшш! — каза Джулия, макар че продължаваше да бута пръстите си като обезумяла в нея. Тя мислеше за хората в съседните апартаменти. — Шшш, Хелън! Шшш!
	— Съжалявам — каза Хелън задъхана. И отново извика.
	Това не беше като тяхното лениво любене от преди. След това Хелън лежеше разтърсена, опомнила се като след кавга. Когато стана, откри, че трепери. Тя отиде до огледалото — червилото на Джулия беше навсякъде около устата й, а устните й бяха подути, като че ли някой я беше ударил. След това отиде в светлината на огъня и видя, че бедрата и гърдите й бяха белязани с червени петна от триенето на дрехите на Джулия. Тя искаше това, когато Джулия буташе пръстите си в нея, но сега белезите я разстроиха глупаво. Тръгна сляпо из стаята, вдигаше разни неща, после ги оставяше и усещаше как в нея се надига някаква истерия.
	Джулия беше отишла в кухнята да си измие ръцете и устата. Когато тя се върна, Хелън застана пред нея и каза несигурно:
	— Виж в какво състояние съм, Джулия! Как, по дяволите, ще скрия това от Кей?
	— Какво ти става? — намръщи се Джулия. — Говори по-тихо, може ли?
	Тези думи бяха като плесница. Хелън седна и сложи глава в ръцете си.
	— Какво си направила с мен, Джулия? — каза най-сетне тя, все още с треперещ глас. — Какво си направила? Не мога да се позная. Ненавиждах хората, които правят това, което правим ние. Мислех, че те са жестоки, лекомислени или страхливи. Но аз не искам да бъда жестока с Кей. Струва ми се, че правя това, защото ме е грижа твърде много! Твърде много, имам предвид за нея и за теб. Възможно ли е това да е истина, Джулия?
	Джулия не отговори. Хелън вдигна поглед, после отново наведе глава. Натисна очите си с възглавничките на дланите си, давайки си сметка, че не трябва да се оставя да се разплаче, защото плачът само ще остави още следи.
	— А най-лошото е… — продължи тя. — Знаеш ли кое е най-лошото? Че когато съм с Кей, съм нещастна, понеже тя не е ти. А тя вижда, че съм нещастна, и не знае защо. И ме успокоява! Кей ме успокоява, а аз й позволявам! Оставям я да ме утешава, задето те желая!
	Хелън се засмя. Смехът й прозвуча ужасно. Тя свали ръце.
	— Не мога да продължавам да правя това — каза тя по-уверено. — Трябва да й кажа, Джулия. Но ме е страх. Страх ме е как ще се почувства. Че тъкмо с теб, Джулия! Че тъкмо с теб! Че Кей те е обичала преди, а сега… — тя поклати глава и не можа да довърши.
	Тя извади кърпичка от полата си и си издуха носа. Чувстваше се изтощена, отпусната като кукла. Джулия беше пресякла стаята и отишла до камината, за да насипе с лопатката пепел върху въглищата. Но после бе станала и стоеше до полицата, без да се обърне. Не дойде при Хелън като преди. Стоеше така, сякаш се взираше в огъня и размишляваше над загасналите въглени. А когато накрая заговори, гласът й изглеждаше хладен.
	— Не беше така с нея — каза тя.
	Хелън отново си духаше носа и не я чу добре.
	— Кое не беше така? — не разбра тя.
	— С Кей и мен — каза тя, все още без да обърне глава. — Не беше така, както си мислиш. Кей те е оставила да си въобразяваш разни неща, предполагам. Това е точно в нейния стил.
	— Какво имаш предвид?
	Джулия се поколеба. После каза:
	— Тя никога не е била влюбена в мен. — Каза го почти небрежно, като свали ръка да бръсне малко пепел от крачола си. — Аз бях. Бях влюбена в Кей в продължение на години. Тя се опита да ме обича в отговор, но… това никога не се получи. Предполагам просто не съм нейният тип. Ние двете твърде много си приличаме. Това е всичко. — Тя се изправи и започна да чопли боята на полицата на камината. — Кей иска съпруга, нали разбираш. Това го казах един път преди, нали? Тя иска съпруга — искам да кажа, някой добър, някой мил, неопетнен. Някой, който да поддържа нещата в ред заради нея, да поддържа нещата на място. Аз никога не бих могла да направя това. Аз й казвах, че няма да бъде щастлива, докато не си намери някое чудесно синеоко момиче — някое момиче, което се нуждае да бъде спасявано, да бъде обгрижвано, нещо такова. — Най-сетне тя обърна глава и посрещна погледа на Хелън. После каза безкрайно тъжно: — Това се оказа лоша шега за мен, нали?
	Хелън се взираше в нея, докато тя не премигна и не отклони поглед. После отново започна да чопли полицата на камината.
	— Какво значение има всъщност? — каза тя със същия нисък, небрежен глас.
	Но Хелън знаеше, че то има огромно значение. При думите на Джулия нещо в нея сякаш се бе свило. Почувства се измамена, направена на глупачка.
	Това беше глупаво, защото Джулия не я беше измамила. Тя не беше лъгала или нещо подобно. Но въпреки това Хелън се чувстваше предадена. Изведнъж тя осъзна голотата си. Не искаше повече да е гола пред Джулия! Бързо си сложи полата и блузата.
	— Защо не ми каза? — попита тя, докато го правеше.
	— Не знам.
	— Ти знаеше какво си мисля аз.
	— Да.
	— Знаеше го от три седмици!
	— Изненадах се, като го чух — каза Джулия. — Мислех си за Кей… Знаеш каква е, тя е такъв проклет джентълмен. Тя е по-голям джентълмен от всеки истински мъж, когото съм познавала. Нали разбираш, аз я помолих да не казва. Никога не съм си представяла… — Тя вдигна ръка и разтърка едното си око, след което продължи уморено: — Пък и бях горда. Това е причината. Бях твърде горда. И самотна. Бях ужасно самотна, ако искаш да знаеш истината.
	Тя издиша силно в тежка въздишка и отново погледна през рамото си.
	— Променя ли нещо това, което ти казах? За мен — не. Но ако ти искаш, как да кажа, да прекратиш цялото шоу…
	— Не — отвърна Хелън. Тя действително не искаше това. И беше уплашена от това, че Джулия предложи — толкова небрежно — възможността да се разделят. В един ужасен момент тя си се представи напълно самотна, изоставена както от Джулия, така и от Кей.
	Тя облече останалите си дрехи мълчаливо. Джулия остана до камината. Когато накрая Хелън отиде до нея и я прегърна, тя се отпусна в прегръдките й почти с облекчение. Но те се държаха една друга неловко.
	— В края на краищата, какво се е променило? — каза Джулия. — Нищо не се е променило, не е ли така?
	Хелън поклати глава и отвърна, че не, нищо не се е променило.
	— Обичам те, Джулия — каза тя.
	Но все пак нещо в нея сякаш се беше свило или паднало — като че ли сърцето й, което преди сякаш копнееше за Джулия, беше се подуло и разширило, сега сви мускулите си и затвори клапите си.
	Тя довърши обличането си. Джулия тръгна из стаята, премествайки разни неща. От време на време погледите им се срещаха и те се усмихваха, а когато се окажеха близо една до друга, протягаха ръце автоматично и леко се докосваха или се целуваха сухо.
	Отвън бомбите продължаваха да падат над Лондон. Хелън напълно ги беше забравила. Но когато Джулия излезе през покрития със завеса вход и я остави сама за малко, тя отиде тихо до прозореца и погледна навън към площада през една от пукнатините в картона. Видя къщите, все така посребрени от лунната светлина, и докато гледаше, небето беше осветено от серия бледни проблясъци и припламвания. Взривовете, причинени от експлозиите, започнаха секунда по-късно и тя почувства леките им вибрации в картона до челото си.
	Хелън трепваше при всяка една от тях. Цялата й увереност изглежда я напусна. Тя започна да трепери — като че ли беше загубила навика, умението да живее във война, като че ли изведнъж всичко, което познаваше, беше заплахата, сигурната опасност, несъмненото зло.


	— Господи! — каза Фрейзър. — Това беше близо, а?
	Бомбите и противовъздушната стрелба бяха разбудили всички. Няколко души бяха застанали на прозорците и подвикваха окуражително на британските пилоти и противовъздушните оръдия. Гигс, както обикновено, крещеше на германците „Насам, Фриц!“ Това беше някакво свърталище на демони наистина. Фрейзър лежа много сковано петнайсет минути, псувайки шума. Накрая, неспособен да го търпи повече, той стана от леглото си, премести масата през килията и застанал на нея по чорапи, се опитваше да види нещо през прозореца. Всеки път, когато се чуваше нов взрив, той се отдръпваше от стъклата, понякога прикривайки главата си с ръце. Но после винаги отново се връщаше до тях. Каза, че това било по-добре, отколкото да не правиш нищо.
	Дънкан продължаваше да лежи в койката си. Той беше легнал по гръб, малко или повече удобно, с ръце на тила.
	— Звучат по-близко, отколкото са — каза той.
	— Не те ли притесняват? — попита Фрейзър невярващо.
	— Човек свиква с това.
	— Не те ли притеснява, че някоя проклета голяма бомба може да лети право към теб и ти не можеш да направиш нищо, освен да наведеш глава?
	Килията беше осветена от лунната светлина, странно ярка. Лицето на Фрейзър се виждаше ясно, но момчешките му сини очи, русата му коса и кафявото одеяло, наметнато на раменете му, бяха загубили цвета си. Всички те изглеждаха нюанси на сребристосивото, като нещата в снимка.
	— Казват, че ако името ти е изписано на нея, тя ще те намери, където и да си — отговори Дънкан.
	Фрейзър изсумтя.
	— Това е нещо, което очаквам да чуя от някой като Гигс. Мисля, че той наистина може да си представя, че има някоя фабрика някъде в предградията на Берлин, където щампосват „Гигс, Уормууд скрабс, Англия“ на бомбата.
	— Искам да кажа само, че ако това нещо изобщо ни удари, то спокойно може да ни удари и тук — отвърна Дънкан.
	— Аз бих искал да мисля, че имам някаква възможност да подобря шансовете си, това е всичко — каза Фрейзър, като допря лице до прозореца. — О, леле! — Той подскочи, когато се чу нова експлозия, от която стъклата изтропаха и се посипаха камъни в канала зад отоплителната шахта на стената. Чуха се крясъци — радостни викове и поздравления — от другите килии. Но и някой извика с висок отчаян глас „Стига, мръсници!“ След това за момент настъпи тишина.
	После противовъздушните оръдия започнаха отново да гърмят и бомбите продължиха да падат.
	— Ще ти отнесат главата — вдигна Дънкан поглед към Фрейзър. — Виждаш ли изобщо нещо?
	— Виждам прожекторите на ПВО-то — отвърна той. — Пълна бъркотия, както обикновено. Виждам светлината на пожарите. Един Господ знае къде са. Доколкото се вижда оттук, целият проклет град може да изгаря до основи. — Той започна да хапе нокътя си. — Най-големият ми брат е патрул в Айлингтън.
	— Върни се в леглото — каза Дънкан след минута. — Нищо не зависи от теб.
	— Именно това прави работата толкова гадна! И като си помисля за онези проклети ченгели там долу, в тяхното убежище… Какво мислиш, че правят сега? Басирам се, че играят на карти и пият уиски. И доволно потриват гадните си ръце.
	— Не и господин Мънди — каза лоялно Дънкан.
	— Прав си — засмя се Фрейзър. — Той сигурно седи в ъгъла с някой трактат по християнски науки и се опитва да прогони бомбите с мисълта си. Може би трябва да взема пример от него. Какво ще кажеш? Той те е убедил във всички тези безсмислици, нали? Затова ли си толкова спокоен? — Той пое въздух и затвори очи. А когато проговори отново, гласът му изглеждаше неестествено спокоен: — _Няма бомби. Бомбите не са реални. Няма война. Бомбардировките на Портсмут, Пиза, Кьолн не са нищо повече от масова халюцинация. Тези хора не са умрели, те просто са направили малката грешка да мислят, че са, но това може да се случи на всекиго. Няма война…_
	Той отвори очи. Изведнъж нощта отново беше станала тиха.
	— Да не би това да е свършило работа? — прошепна Фрейзър. После отскочи една крачка назад при гърма на нова експлозия. — Мамка му! Не съвсем. Опитай по-здраво, Фрейзър. Не опитваш достатъчно здраво, по дяволите! — Той притисна ръце към слепоочията си и започна да рецитира отново, този път по-тихо: — _Няма бомби. Няма пожари. Няма бомби. Няма пожари…_
	Накрая Фрейзър придърпа одеялото по-стегнато около раменете си, слезе от масата и като продължаваше да мърмори, закрачи напред-назад из килията. При всяка нова експлозия той псуваше и тръгваше по-бързо. Най-сетне Дънкан надигна глава от възглавницата си и каза раздразнено:
	— Спри да вървиш насам-натам, става ли?
	— Съжалявам, да не би да ти преча да спиш? — отвърна Фрейзър с пресилена учтивост и отново се качи на масата. — Тази отвратителна луна ги води насам — каза той, като че ли говореше на себе си. — Защо няма облаци? — Фрейзър изтърка стъклото там, където дъхът му го беше замъглил. В продължение на минута не каза нищо, а после започна отново: — _Няма бомби. Няма пожари. Няма бедност и несправедливост. Няма нощно гърне в моята килия…_
	— Млъкни — каза Дънкан. — Не трябва да си правиш шега с това. Това… Е, просто не е честно спрямо господин Мънди.
	Фрейзър се засмя искрено на тези думи.
	— Господин Мънди — повтори той. — Не е честно спрямо господин Мънди. На теб какво ти пука, ако си правя майтап със стария господин Мънди? — Той каза това сякаш отново само на себе си. Но тогава изглежда забеляза какво е казал, тъй че обърна глава и попита Дънкан вече сериозно: — Какви точно ги вършите вие с господин Мънди?
	Дънкан не отговори. Фрейзър изчака, после продължи:
	— Знаеш за какво говоря. Да не мислиш, че не съм забелязал? Той ти дава цигари, нали така? Дава ти захар за какаото, такива неща.
	— Господин Мънди е добър — отвърна Дънкан. — Той е единственият свестен ченгел тук, можеш да питаш всеки.
	— Но питам теб — настоя Фрейзър. — В края на краищата на мен той не ми дава цигари и захар.
	— Просто не ти съчувства, предполагам.
	— А на теб съчувства ли ти? За това ли става дума?
	Дънкан повдигна глава и започна да чопли една вълнена нишка, която се беше разплела от ръба на одеялото му.
	— Така мисля — каза той. — Хората често го правят, това е всичко. То е нещо характерно за мен. Винаги е било така, дори преди. Преди всичко това, имам предвид.
	— Просто имаш такова лице — отвърна Фрейзър.
	— Предполагам.
	— Очарованието на дългите ти мигли, нещо такова.
	Дънкан пусна одеялото си и каза глуповато:
	— Не мога да променя миглите си!
	Фрейзър се засмя и държането му отново се промени.
	— Наистина не можеш, Пиърс. — Той пак слезе от масата и седна на стола, като го премести до стената, разтвори широко колене и облегна глава назад. — Някога познавах едно момиче — започна той — с мигли като твоите…
	— Познавал си бая момичета, нали така?
	— Е, не обичам да се хваля.
	— Тогава недей.
	— Чакай малко, ти започна тази тема! Аз попитах за теб и господин Мънди… Чудех се дали само заради красивите ти мигли се отнася с теб толкова меко.
	Дънкан седна на леглото. Той си спомни усещането от ръката на г-н Мънди на коляното си и усети как се изчервява.
	— Не му давам нищо в замяна, ако това имаш предвид! — каза Дънкан разгорещено.
	— Ами, предполагам, че това имах предвид.
	— Така ли стават нещата между теб и твоите момичета?
	— Ух. Добре. Аз просто…
	— Просто какво?
	Фрейзър се поколеба. После отговори:
	— Просто нищо. Бях любопитен как стават тези неща, това е всичко.
	— Кои неща как стават?
	— Тези с някой като теб.
	— Като мен? Какво имаш предвид? — попита Дънкан.
	— Знаеш много добре какво имам предвид — каза Фрейзър, като се размърда неловко и се обърна встрани.
	— Не знам.
	— Сигурно знаеш поне какво се говори за теб тук.
	— Това се говори тук за всеки — отвърна Дънкан, като усети, че се е изчервил по-силно. — Всеки, който има някаква… култура. Който обича книгите, обича музиката. Който не е животно, с други думи. Но истината е, че тъкмо животните са най-лоши от всички в това отношение…
	— Знам — каза Фрейзър спокойно. — Но не е само това.
	— А какво е?
	— Нищо. Нещо, което чух. Защо си тук.
	— Какво чу?
	— Че си тук, защото… Виж, забрави, това не е моя работа.
	— Не — каза Дънкан. — Кажи ми какво си чул.
	Фрейзър приглади назад косата си и накрая каза с равен глас:
	— Че си тук, защото приятелят ти умрял и ти си се опитал да се самоубиеш заради това.
	Дънкан лежеше съвсем неподвижно, неспособен да отговори.
	— Съжалявам — продължи Фрейзър. — Както казах, това изобщо не е моя работа. Не давам пет пари защо си тук или с кого си ходил. Мисля, че законите за самоубийството са гадни, ако искаш да знаеш.
	— Кой ти каза това? — попита Дънкан глухо.
	— Няма значение. Забрави.
	— Уейнрайт ли беше? Или Бинс?
	— Не.
	— Тогава кой?
	— Малкият педераст Стела, разбира се — отвърна поглед Фрейзър.
	— _Този?!_ — каза Дънкан. — Призлява ми от него. От всички тях, цялата тази група. Не искат да спят с момичета, но се правят на такива. Правят се на нещо по-лошо от момичета! Те имат нужда от лекар! Мразя ги.
	— Добре — каза Фрейзър меко. — И аз ги мразя.
	— Ти мислиш, че аз съм като тях?!
	— Не съм казал такова нещо.
	— Мислиш, че съм бил като тях. Или че Алек е бил…
	Дънкан спря. Никога не беше произнасял тук гласно името на Алек, освен пред г-н Мънди. А сега го каза така, сякаш то беше някакво проклятие.
	Фрейзър, който го наблюдаваше в мрака, попита внимателно:
	— Алек, това ли беше… Това ли беше твоят интимен приятел?
	— Той не беше мой интимен приятел! — отвърна Дънкан. Защо всички мислят за това по този начин? — Беше просто мой приятел. Ти нямаш ли приятели? Няма ли всеки?
	— Разбира се. Съжалявам.
	— Той беше просто мой приятел. Ако беше израснал там, където съм израснал аз, и се чувстваше като мен, щеше да знаеш какво значи това.
	— Да, предполагам.
	Изглеждаше, че най-лошата част от бомбардировката вече е отминала. Фрейзър духна в ръцете си и разтри пръсти, за да прогони студа, след това стана, бръкна под възглавницата, извади оттам цигари и почти срамежливо предложи една на Дънкан, който поклати отрицателно глава.
	— Бих искал да си вземеш — каза Фрейзър, като задържа протегнатата си ръка с цигарите пред него. — Хайде. Моля те.
	— Това ще значи една по-малко за теб.
	— Няма значение. Но по-добре аз да я запаля.
	Той сложи в уста двете цигари, след това извади една игла и каменното гърненце, в което двамата с Дънкан държаха солта от вечерите си. Човек можеше да получи искра, като стърже с метала по камъка — макар че му отне малко време, накрая Фрейзър запали хартията и тютюнът се разгоря. Цигарата, която подаде на Дънкан, беше мокра от устните му и смачкана в края като използвана сламка за пиене. Една-две нишки тютюн паднаха на езика на Дънкан.
	Двамата запушиха мълчаливо. Цигарите изкараха само минута и когато тази на Фрейзър свърши, той я отвори и изсипа останалия в края тютюн, за да го използва следващия път.
	— Завиждам ти за твоя приятел, Пиърс — каза той тихо, докато го правеше. — Наистина. Не мисля, че някога съм бил толкова привързан към някой мъж — или пък жена, като сме заговорили за това, — колкото си бил ти към него. Да, завиждам ти.
	— В такъв случай ти си единственият — отвърна унило Дънкан. — Собственият ми баща се срамува от мен.
	— Е, и моят се срамува от мен, ако става дума. Той смята, че такива като мен трябва да бъдат предадени на германците, понеже помагаме на нацистите. Един син трябва да бъде източник на срам за баща си, не мислиш ли? Ако някога имам син, надявам се той да направи живота ми ад. Иначе как ще има някакъв прогрес?
	— Шегуваш се — отвърна Дънкан, без да се усмихне. — За хората като теб е различно, за хората от твоя свят.
	— Наистина ли нещата стояха толкова лошо с теб?
	— Предполагам, че не биха изглеждали толкова зле за някого, който гледа отстрани. Баща ми никога… Той никога не ме е удрял, или нещо такова. Просто… — Дънкан се мъчеше да намери верните думи. — Не знам. Това беше като да харесваш неща, които не се очаква да харесваш. Да чувстваш неща, които не би трябвало. Никога да не можеш да кажеш онова, което хората очакват. Алек се чувстваше като мен. Той мразеше войната. Брат му беше умрял още в самото й начало, а баща му постоянно настояваше и той да отиде да се бие. Тогава бяха първите големи бомбардировки. Беше почти към края им, макар че той тогава нямаше как да знае това. Изглеждаше като… като края на проклетия свят! Това беше най-лошото време за всичко. Аз и Алек никога не сме искали да се бием. Той искаше да направи нещо полезно за хората. Вместо това… Както и да е.
	— Горкото момче — каза Фрейзър прочувствено, когато стана ясно, че Дънкан няма да продължи. — Изглежда е бил свестен човек. Ще ми се да го бях познавал.
	— Той наистина беше свестен човек — отвърна Дънкан. — Беше и умен. Не като мен. Хората винаги са казвали, че аз съм умен, но това е, защото говоря по определен начин. Той беше и забавен. Не можеше да стои мирен. Винаги търсеше нещо ново. Беше малко като теб, струва ми се. Или ти си това, което той щеше да бъде, ако бе ходил в добро училище и имаше пари. С него нещата изглеждаха вълнуващи. Правеше ги… Не знам. Правеше ги да изглеждат по-интересни, отколкото наистина са. Дори ако по-късно, като помислиш за това, разбираш, че някои от нещата, които той беше казал, са глупави, по времето, когато си бил с него, ти се искаше да продължаваш в същата посока. Човек се чувстваше… понесен от него.
	— Съжалявам — каза Фрейзър тихо. — Разбирам защо… Защо си го харесвал толкова много. Колко годишен беше той?
	— Беше само на деветнайсет — отвърна тихо Дънкан. — Малко по-голям от мен. Затова и го извикаха пръв в армията.
	— Само на деветнайсет. Колко ужасно, Пиърс! Първо брат му, а после той. — Фрейзър се поколеба, но сниши глас и продължи: — А после?
	— После какво?
	— След като той умря. Тогава ти…
	Дънкан отново бе сполетян от ярко видение на алената кухня в къщата на баща му. Той погледна Фрейзър на лунната светлина и почувства как сърцето му започна да бие бързо. Искаше да му каже какво се бе случило, дори копнееше да го направи, но в крайна сметка не можа да произнесе думите. Вместо това наведе очи и отвърна с равен глас:
	— След като той умря, аз не умрях. Мислех да го направя, но не можах. Това е всичко. Доволен ли си?
	Фрейзър явно не забеляза промяната на тона му, защото продължи:
	— Значи затова те вкараха тук! Ето ти тебе британско правосъдие. Два разрушени живота вместо един. Докато всичко, от което ти си имал нужда, предполагам…
	— Да не говорим за това — каза Дънкан.
	— Няма, ако не искаш. Разбира се, че не. Просто от това ми се гади. Ако някой, да речем баща ти или… По дяволите! — Той скочи от стола си. — Какво, по дяволите, беше това?
	Една бомба беше паднала страшно близо. Взривът беше толкова силен, че стъклата на прозореца се разтресоха и едното се напука със звук като пистолетен изстрел. Дънкан вдигна поглед. Фрейзър се втурна към вратата и се опита да я отвори. Одеялото падна от раменете му.
	— По дяволите! По дяволите! — извика той отново. — Това беше петролна бомба, нали? Те издават този виещ звук, нали?
	— Не знам — отговори Дънкан.
	— Чувал съм ги да падат преди — кимна Фрейзър. — Това беше петролна бомба, точно… Господи! — Падна още една бомба. Той опита отново да отвори вратата, после се огледа и каза с по-висок глас: — Представи си, че някоя петролна бомба удари тази сграда. Какво мислиш ще стане с нас? Ще се опечем в леглата си! Имат ли дори противопожарни патрули на покрива? Аз никога не съм чувал някой да говори за противопожарни патрули, а ти? Представи си, че един куп бомби падне отгоре. Колко бързо, мислиш, може някой от онези ченгели да стигне до всички площадки и да отвори вратите? Дали те изобщо ще си дадат труда да излязат от убежището си? Исусе! Могат поне да ни свалят в килиите на първия етаж, когато завие сирената. Могат да ни оставят да спим на дюшеците си в двора!
	Гласът му бе висок и неравен като на момче и Дънкан изведнъж разбра колко разтревожен беше всъщност Фрейзър и с какво усилие на волята се бе опитвал досега да потисне страха си. Лицето му беше бяло, опънато и потно. Късата му коса се беше изправила — той я приглаждаше назад с двете си ръце, отново и отново.
	Дънкан улови погледа му, почувства се неловко и отклони очи, след което Фрейзър сякаш се поуспокои.
	— Мислиш, че съм се паникьосал — каза той.
	— Не — отвърна Дънкан. — Не мисля така.
	— Е, може и да съм се паникьосал. — Фрейзър показа ръката си, която трепереше: — Виж ме!
	— Какво значение има това?
	— Какво значение има ли? Господи! Нямаш представа! Аз… По дяволите!
	Мъжете започнаха да викат. Звучаха уплашени като Фрейзър. Някой викаше г-н Гарниш, а друг блъскаше с нещо по вратата на килията си. Прозорците отново подскочиха в рамките си, когато падна още една бомба, по-близо от всякога… След това те започнаха да падат като дъжд, или поне така изглеждаше. Беше като да си затворен в кофа за боклук, докато някой удря по нея с тояга.
	— _Гигс, мръсник!_ — извика един мъж. — _Ти си виновен! Ще те пипна, Гигс! Честна дума, ще те заколя!_
	Но Гигс беше млъкнал. След малко млъкна и мъжът, който викаше. Крясъците насред гърма от експлозиите звучаха някак ужасяващо, но Дънкан предполагаше, че повечето мъже са в койките си, лежат напрегнато и мълчаливо и броят секундите, очаквайки следващия взрив.
	Фрейзър още седеше и трепереше до вратата.
	— Върни се в леглото, докато това свърши — каза му Дънкан.
	— А ако не свърши? Или свърши, но и ние с него?
	— Тези бомби са на мили разстояние от тук — каза Дънкан. — Дворовете правят нещата да изглеждат по-лошо, отколкото действително са — измисли си той. — Правят взривовете по-силни, отколкото са наистина.
	— Така ли мислиш?
	— Да. Не си ли забелязал, когато човек вика от прозореца си, как отеква гласът му?
	Фрейзър кимна, вкопчвайки се в тази идея.
	— Вярно е. Забелязал съм. Така е, прав си. — Той обаче продължаваше да трепери и след минута започна да разтрива ръцете си. Беше облечен само с пижамата си, а килията бе леденостудена.
	— Върни се в леглото — повтори Дънкан. Фрейзър обаче не помръдна и той стана на крака и се качи на стола, за да дръпне черната завеса. Докато го правеше, Дънкан погледна през прозореца и видя двора и крилото на затвора отсреща, осветени от луната. Един прожектор се движеше в небето като трескав, напред-назад, а някъде на изток — може би в Мейда Вейл или дори чак в Юстън — се виждаше слабият, непостоянен блясък на пламващ пожар. Дънкан погледна пукнатината на прозореца. Тя представляваше съвършена арка, изобщо не приличаше на нещо, направено със сила или удар. Но когато сложи пръсти на нея, Дънкан усети как тя поддава и разбра, че ако натисне малко по-силно, прозорецът ще се счупи.
	Той улови завесата, дръпна я и я закрепи за рамката на прозореца. След това човек можеше да си представи каквото пожелае и килията, потънала в почти пълна тъмнина, да се превърне във въображението му в някоя съвсем различна стая, да се намира навсякъде или никъде. Завесата приглуши огряващата я отзад лунна светлина. Но тук-там светлината проникваше през по-тънките места на тъканта и рисуваше по пода и стените блестящи звезди, петна и полумесеци, като тези на мантията на някой сценичен факир.
	Дънкан се върна в леглото. Той чу как Фрейзър направи две-три крачки и се наведе да вдигне одеялото си от земята. Но след това отново спря, сякаш се колебаеше, явно още се страхуваше… Накрая той каза много тихо:
	— Нека легна при теб, а, Пиърс? Да легна в твоята койка, имам предвид. — И когато Дънкан не отговори, Фрейзър добави просто: — Това е от проклетата война. Не мога да понеса да лежа сам.
	Така че Дънкан отметна одеялата и се премести по-близо до стената, а Фрейзър се мушна до него и легна неподвижно. Не говореха, но всеки път, когато падаше бомба или се чуваше гърмежът на противовъздушните оръдия, Фрейзър потреперваше и се напрягаше — като човек, измъчван от болка, като някой, който го удрят и подритват. Скоро и Дънкан започна да се напряга заедно с него, не заради собствения си страх, а понеже се бе вживял в този на Фрейзър.
	Фрейзър усети това и се разсмя.
	— Господи! — каза той с треперещи зъби. — Съжалявам, Пиърс.
	— Няма за какво да съжаляваш — отвърна Дънкан.
	— Сега, като почнах да треперя, изглежда не мога да спра.
	— Така става обикновено.
	— Да, но карам и теб да трепериш.
	— Няма значение. Скоро ще се стоплиш и ще се оправиш.
	— Не треперя само от студ, Пиърс — поклати глава Фрейзър.
	— Няма значение.
	— Все това повтаряш. Напротив, има ужасно голямо значение. Не разбираш ли?
	— Какво да разбирам? — попита Дънкан.
	— Мислиш ли, че никога не разсъждавам за… за страха? Това е най-лошото нещо, най-лошото от всичко. Мога да се явя на колкото искаш военни трибунали. Мога да понеса жените да ме наричат страхливец на улицата. Но когато си мислиш наум, че трибуналите и жените може да са прави, и постоянно те гризе съмнение: Наистина ли вярвам в това, или просто съм… един проклет страхливец?… — Той отново изтри лицето си и Дънкан разбра, че потта на бузите му е примесена със сълзи. — Хората като мен няма да го признаят — продължи Фрейзър вече не толкова уверено. — Но това чувстваме, Пиърс, знам, че е така… А междувременно човек вижда най-обикновени хора, такива като Грейсън и Райт, които отиват бодро да се бият. Те ли са по-малко смелите, храбростта им просто на глупост ли се дължи? Мислиш ли, че не се питам как ще се чувствам, когато войната свърши, като знам, че навярно съм още жив заради хора като тях? А ето ме мен тук, заедно с Уотлинг, Уилис и Спинкс, и другите криминални престъпници във всички затвори на Англия. И ако… — Един самолет прелетя шумно отгоре. Фрейзър отново се стегна, докато той отмине. — И ако ние бъдем изгорени от някоя петролна бомба, това ще ни направи ли смели хора?
	— Аз мисля, че това, което ти си направил, е смело — каза Дънкан. — Всеки ще си помисли така.
	— Лесна е тази смелост, да не правиш нищо! — Фрейзър си изтри носа. — Ти си по-смел човек от мен, Пиърс.
	— Аз ли?
	— Ти си направил нещо, не е ли така?
	— Какво имаш предвид?
	— Направил си това… това, за което говореше и заради което си тук.
	Дънкан трепна и обърна глава.
	— За това се е искала един вид смелост, не е ли така? — продължи Фрейзър. — Господ ми е свидетел, че то иска повече смелост, отколкото аз имам.
	Дънкан отново се размърда и вдигна ръка, като че ли дори в мрака искаше да отблъсне с нея погледа на Фрейзър.
	— Не знаеш нищо за това — каза той дрезгаво. — Мислиш… О! — Дънкан почувства някакво отвращение от себе си. Защото дори сега, когато Фрейзър трепереше до него, той не можеше да се накара да му признае простата истина. — Не говори за това. Млъкни — каза той вместо това.
	— Добре. Извинявай.
	След това двамата замълчаха. Бученето на самолетите още се чуваше силно над главите им, гърмежът на зенитните оръдия беше ужасяващ. Но следващата експлозия беше по-далеч, по-следващата още по-далеч — явно бомбардировачите се отдалечаваха…
	Фрейзър се успокои. След минута се чу сирената за край на въздушното нападение и той потръпна за последен път, изтри с ръкав лицето си и после продължи да лежи неподвижно. В корпуса цареше тишина. Никой не стоеше на прозореца си да свирка или да вика. Мъжете, които сигурно лежаха сковано като него или се бяха свили на топки, сега повдигаха глави, опъваха ръце и крака, сякаш за да изпитат тишината на нощта, и се отпускаха на възглавниците си изтощени.
	Само пазачите се размърдаха и заслизаха като бръмбари изпод камък. Дънкан ги чу как вървят по покрития със сгурия двор — бавни и често спиращи стъпки, сякаш пазачите бяха учудени, че са излезли и са видели затвора още цял.
	Той знаеше кой ще бъде следващият звук — треперливия екот на металните площадки, съпровождащ обиколката на г-н Мънди. След момент той започна и Дънкан повдигна глава, за да го чува по-добре. Ивицата светлина под вратата сега изглеждаше по-бяла, защото килията бе толкова тъмна. Той видя как г-н Мънди дойде и отмести капачето на шпионката. Знаеше, че и Фрейзър го е видял. Но когато последният отвори уста, Дънкан я запуши с ръката си, за да му попречи да каже нещо. И когато г-н Мънди попита шепнешком „Наред ли е всичко?“, Дънкан не отговори. Въпросът се чу втори и трети път, преди г-н Мънди да се откаже и с нежелание да продължи нататък обиколката си.
	Ръката на Дънкан още беше върху устата на Фрейзър. Той почувства дъха му върху пръстите си и бавно я отдръпна. Никой не каза нищо. Сега Дънкан усещаше по-ясно от преди тялото на Фрейзър, топлината му и местата, в които то се допираше до неговото — стъпалата, бедрата, ръцете и раменете. Койката беше тясна. Дънкан бе лежал сам в нея почти три години. Той ходеше насам-натам в затвора и като всички останали понякога се случваше да го блъскат или удрят. Беше стискал пръстите на Вив през масата в стаята за посещения. И веднъж се беше ръкувал със затворническия свещеник. Затова би трябвало да му се струва странно да бъде притиснат толкова плътно до някой друг човек. Но не му се струваше така. Той обърна глава и каза шепнешком:
	— Добре ли си?
	— Да — отговори Фрейзър.
	— Не искаш ли да се върнеш горе?
	— Още не — поклати глава Фрейзър.
	Не, изобщо не беше странно. Те се приближиха един към друг, вместо да се раздалечат. Дънкан протегна ръка, а Фрейзър вдигна глава, за да може той да я промуши под тила му. Прегърна го — и сякаш не се бе случило нищо, сякаш това беше нещо лесно. Сякаш те не бяха две момчета в затвора в един град, разбит на парчета. Сякаш това беше най-естественото нещо на света.


	— Защо даде на това момиче пръстена си? — обърна се Мики към Кей.
	Кей смени гладко скоростите и каза:
	— Не знам. Дожаля ми за нея. Това е само пръстен, в края на краищата. Какво е един пръстен във времена като тези.
	Тя се опитваше да говори небрежно, но истината беше, че вече съжаляваше, задето си бе дала пръстена. Чувстваше ръката си — там, където тя стискаше кормилото — някак гола и непривична и това сякаш вещаеше нещастие.
	— Може би ще се върна утре в болницата да видя какво става с нея — продължи Кей.
	— Надявам се тя още да е там — отвърна Мики двусмислено.
	— Тя сама искаше да рискува — каза Кей, без да я погледне. — Решението беше нейно, не наше.
	— Тя не знаеше какво говори.
	— Напротив, знаеше. Ако искам да пипна някого, това е отвратителната свиня, която е оплескала операцията й. Този, а също и приятеля й. — Тя стигна до една пресечка: — По кой път да минем?
	— Не по този — каза Мики, взирайки се в улицата настрани. — Мисля, че е затворен. Давай до следващата пресечка.
	Това беше най-тежката им нощ от седмици заради луната. След като оставиха Вив в болницата, те се върнаха на Долфин скуеър и веднага бяха отпратени на нов адрес. Един участък от железопътната линия в техния район беше ударен и трима мъже, които я поправяха след предишното нападение, убити, а още шест бяха ранени. Те взеха четирима от тях на един курс, след това бяха изпратени до някаква кооперация, чиято фасада беше отнесена и в която бе погребано едно семейство. Измъкнаха две жени и едно момиче живи, друго момиче и едно момче бяха намерени мъртви. Кей и Мики откараха труповете.
	Сега отново бяха изпратени на адрес и пътуваха към една улица малко на изток от Слоун скуеър. Кей зави и усети, че гумите на фургона започнаха да мачкат нещо. По пътя имаше ситни камъчета, пръст и счупени стъкла. Тя забави и запълзя едва-едва напред, а когато се появи патрул, Кей спря и свали прозорчето на кабината си.
	Мъжът вървеше, без да бърза.
	— Късно ли е вече? — предположи тя.
	Човекът кимна. После ги заведе до труповете.
	— Господи! — каза Мики.
	Имаше два трупа — мъж и жена, убити на връщане от някакво парти. Патрулът каза, че къщата им била само на петдесет метра нататък. Улицата беше с форма на полумесец, прорязана от една тънка градина, и именно тя бе пострадала най-много от бомбата. Един чинар, висок десетина метра, беше станал, кажи-речи, на трески. Къщите бяха без прозорци и входни врати, а на някои им бяха паднали и плочи от покрива, но иначе стояха незасегнати. Мъжът и жената обаче бяха хвърлени във въздуха. Мъжът беше паднал върху плочника на едно тясно дворче пред сутерена на една къща. Жената бе изхвърлена върху оградата на улицата отгоре, забодена с гърдите напред на тъпите върхове на железните колове. Тя още стоеше отпусната там. Патрулът само я бе покрил с едно перде, това беше всичко. Сега той вдигна пердето, за да могат Кей и Мики да видят по-добре тялото. Кей погледна само веднъж и се извърна.
	Палтото и шапката на жената бяха изчезнали, а косата й висеше разпиляна над лицето й. Вечерните й ръкавици още стояха опънати и напълно непокътнати на увисналите й ръце. Копринената й рокля, посребрена от лунната светлина, се бе разпиляла около нея по тротоара, като че ли жената правеше реверанс. Но плътта на голия й гръб се бе издула там, където железният кол я натискаше отвътре.
	— Последната желязна ограда на улицата — каза патрулът, когато ги поведе по стълбите към вътрешното дворче. — Какъв късмет, а? Струва ми се, оставиха коловете тук, защото бяха ръждиви. Ще ви кажа честно, че не ми се щеше да се опитвам да я преместя. Но видях, че е мъртва. Била е убита още в началото, надявам се. Мъжът й, вярвате или не, седеше жив допреди двайсет минути и разговаряше с мен. От него знам адреса. Но вижте го сега.
	Патрулът отмести няколко отломки и те видяха тялото на мъжа — той седеше с притиснати до гърдите крака и с гръб, облегнат на стената на дворчето. Както жената, и той беше облечен с официални вечерни дрехи, папийонката му бе вързана на тясна фльонга около яката му, но самата тя и по-голямата част от предницата на ризата му бяха ужасно почервенели от кръвта. Върху брилянтина по косата му като кепе беше полепнала прах, но когато светлината на фенерчето се плъзна отстрани по главата му, Кей видя разкъсания му скалп и още кръв, на дебел и проблясващ като мармалад слой.
	— Хубава картинка за съседите, като погледнат от къщата, няма що. — Патрулът изцъка с език и огледа Кей и Мики. — Това не е работа за жени. Имате ли нещо, с което да ги увием?
	— Само одеяла.
	— Хубава каша ще направят те от одеялата — каза патрулът по характерния си начин на постоянно оплакващ се човек, докато тримата се изкачваха по стълбите. Той си проправи път по улицата, разритвайки отломъците, но изведнъж се натъкна на нещо. — Вижте тук, какво е това? Пелерината на жената, издухана от гърба й. Бихме могли… О, по дяволите!
	Той и Кей инстинктивно се наведоха. Но взривът беше на една-две мили разстояние някъде на север — чу се не толкова гръм, колкото нещо като приглушен удар, последван от серия трясъци по-наблизо: падащи греди, хлъзнали се покривни плочи, почти мелодичния звук на разбито стъкло. Две кучета започнаха да лаят.
	— Какво беше това? — извика Мики. Тя беше отишла до фургона и вадеше носилките. — Избухна ли нещо?
	— Така прозвуча — отвърна Кей.
	— Газопровод?
	— Фабрика, басирам се — каза патрулът, като търкаше брадичката си.
	Те погледнаха към небето. Пречейки на погледа, там танцуваха лъчите на прожекторите, изтънели от лунната светлина. Но когато лъчите угаснаха, патрулът посочи:
	— Вижте!
	По долната страна на облаците се появиха първите отблясъци на голям пожар. В нездравата тъмнорозова светлина се издигаха кълбящи се вълма от дим.
	— Страхотна гледка за фрицовете — каза патрулът.
	— Къде мислите, че е това? — попита го Мики. — Кингс крос?
	— Възможно е — отговори той колебливо. — Но може да е и по на юг. Според мен беше Блумсбъри.
	— Блумсбъри ли? — повтори Кей.
	— Познавате ли този район?
	— Да. — Тя присви очи, разглеждайки внимателно хоризонта, внезапно уплашена. Гледаше за някакви познати ориентири — църковни кули, комини, изобщо нещо, което да познава. Но нищо не можа да види. Объркана от извивката на улицата, за момент тя не можеше да разбере накъде гледа — дали на северозапад, или на североизток. После лъчите на прожекторите отново светнаха и небето се превърна във феерия от светлини и сенки. Кей се обърна, върна се при тялото на жената и извика Мики: — Ела.
	Сигурно гласът й бе прозвучал особено, защото Мики я погледна и каза:
	— Какво има?
	— Не знам. Просто ме сви сърцето, това е всичко. Господи, това е ужасно! Ще ми помогнеш ли? Не можем просто да я вдигнем, там има шипове. Сигурно е забучена на тях.
	Те успяха да освободят тялото на жената, като го клатеха напред-назад. Но стърженето на желязото в ребрата й и щръкналият под кожата на гърба й връх на кола бяха ужасни за слушане и пипане. Когато го откачиха, трупът изджвака като мокра обувка. Те не обърнаха жената, не се опитаха да затворят очите й, а я сложиха бързо на носилката и я завиха със скъсаното перде, което я покриваше преди. Косата й беше светла и оплетена като след сън — каквато бе тази на Хелън, когато се събуждаше или ставаше от леглото, след като бяха правили любов, помисли си Кей.
	— Господи! — каза отново тя и изтри уста с ръкава си. — Това е гадно!
	Отиде настрани и запали цигара. Но докато стоеше там и пушеше, бе обзета от тревога. Отново погледна небето. Играта на цветовете беше дива като преди, блясъкът ту се усилваше, ту отслабваше, докато пламъците, които го създаваха, навярно се снишаваха и издигаха отново, подклаждани от лекия вятър. Кей пак почувства страх, без да разбира добре защо. Тя хвърли цигарата, след като беше дръпнала само два-три пъти. Патрулът видя това и каза „Хей!“, след което я вдигна и я допуши.
	Кей взе втората носилка, която се намираше до тялото на жената, и я свали по стълбите на вътрешното дворче. Тя носеше и руло бинт, с който превърза главата на мъртвеца. Мики дойде да й помогне и придържаше главата му доста боязливо, докато Кей я превързваше. След това те сложиха носилката на земята и се опитаха да вдигнат трупа в нея. Нямаше много пространство, а земята беше отрупана с изхвърлени от градината буци пръст, с клонки и счупени плочи от покрива. Двете започнаха да разритват боклука. Докато го правеха, те се задъхаха, започнаха да мърморят и да ругаят. Въпреки това, когато някой произнесе името на Кей на улицата горе — притеснено, но без да вика или крещи, — тя го чу. Чу го и разбра. Изправи се и за секунда замръзна на място. После просто прекрачи тялото на мъжа и тръгна бързо по стълбите нагоре.
	Някой говореше с патрула. Тя го позна в тъмнината по слабото лице и по очилата. Това беше Хюс от тяхната станция, който явно бе тичал. Беше свалил шапката си, за да не му пречи, и я притискаше до крака си. Щом я видя, той каза:
	— Кей… — Това направи нещата още по-лоши, защото тя не си спомняше някога преди Хюс да я беше наричал така. Обикновено я наричаше Лангриш. — Кей…
	— Какво има? — попита тя. — Кажи ми!
	Той издиша силно.
	— Бях с Коул и О’Нийл на три улици оттук. Обадиха се на патрула от станция 58… Съжалявам, Кей. Смятат, че е било пакет от три бомби, който е трябвало да удари сградата на Би Би Си, но е паднал малко по на изток. Едната е била потушена, преди да нанесе големи поразии. Другите две са запалили пожари…
	— Хелън — каза тя.
	— Исках да ти съобщя — продължи той, като я хвана за мишницата. — Но те не можеха да кажат къде по-точно е станало. Кей, може и да не е…
	— Хелън — повтори тя.
	От това именно се беше страхувала през всеки един ден от войната и си бе казвала, че ще се успокои чак когато то наистина се случи. Сега разбра, че за нея страхът е бил нещо като договор: беше си въобразявала, че ако страхът й е достатъчно остър и постоянен, в замяна ще спечели безопасност на Хелън. Но това беше глупост. Тя се страхуваше, а ето че въпреки това ужасното нещо се бе случило. Как би могла да бъде спокойна? Тя дръпна ръката си от тази на Хюс и покри лицето си. Цялата се разтрепери. Искаше да се свлече на колене, да вика. Този тежък пристъп на слабост я ужаси. После тя си помисли: „С какво ще помогне това на Хелън?“ Свали длани от лицето си и видя, че Мики е дошла и в момента протягаше ръка към нея, както бе направил Хюс. Кей отблъсна ръката й и закрачи напред.
	— Трябва да отида там — каза тя.
	— Недей, Кей — отвърна Хюс. — Дойдох, защото не исках да чуеш това от някой друг. Но не можеш да направиш нищо там. Това е районът на петдесет и осма станция. Остави го на тях.
	— Те ще оплескат нещо — каза Кей. — Ще объркат всичко! Трябва да отида там.
	— Много е далеч! Не можеш да направиш нищо повече.
	— _Хелън е там!_ Не разбираш ли?
	— Естествено, че разбирам. Затова и дойдох. Но…
	— Кей — каза Мики, като грабна ръката й. — Хюс е прав. Много е далеч.
	— Няма значение — отвърна Кей почти гневно. — Ще тичам. Ще… — Тогава тя видя линейката и каза по-спокойно: — Ще взема фургона.
	— Кей, недей!
	— Кей…
	— Хей — каза патрулът, който през цялото време гледаше това безмълвно, — а какво ще стане с тези тела?
	— Да вървят по дяволите — отвърна Кей.
	Тя се затича. Мики и Хюс я последваха, опитвайки се да я спрат.
	— Лангриш — каза Хюс, който вече се ядоса, — не ставай идиотка.
	— Махни се от пътя ми — отвърна Кей.
	Тя отиде първо до гърба на линейката, за да затвори вратите й. След това изтича до кабината и се качи вътре. Хюс застана на вратата, опитвайки се да я убеди да не тръгва:
	— Лангриш, за бога, помисли какво правиш!
	Тя потърси опипом ключа, напразно. Тогава срещна погледа на Мики над рамото на Хюс.
	— Мики — каза тя спокойно, — дай ми ключа.
	— Недей, Кармайкъл — обърна се Хюс към Мики.
	— Дай ми ключа, Мики.
	— Кармайкъл…
	Мики се поколеба, местейки поглед от Кей към Хюс и обратно. Тя извади ключа, продължавайки да се колебае. След това го подхвърли. Намерението й беше честно като на малко момче — който успее… Хюс се опита да хване ключа, но Кей беше тази, която успя да го улови. Тя го сложи в гнездото и запали двигателя.
	— По дяволите! — каза Хюс и удари металната рамка на вратата. — Вървете по дяволите и двете! Ще ви изхвърлят от службата за това! Ще ви…
	Кей го удари с юмрук. Удари го напосоки и попадна на бузата и ръба на очилата му. Той падна по гръб, а тя освободи ръчната спирачка и потегли. Вратата се залюля, Кей я хвана за дръжката и я затвори. Каската й беше паднала ниско над веждите. Тя дръпна ремъка й и я махна от главата си, при което веднага се почувства по-добре. Хвърли поглед в огледалото и видя Хюс, седнал на пътя с ръце на лицето си, а Мики стоеше до него отпуснато, без да прави нищо, и гледаше след нея, докато тя се отдалечаваше… Кей бе принудена да кара изключително внимателно по покритата с пръст и стъкло улица, а после, когато пътят стана по-равен, даде газ.
	Докато караше, тя си представяше Хелън. Представяше си я така, както я беше видяла последния път преди няколко часа — жива и здрава. Видя я в ума си толкова ясно, че разбра, че тя не може да е мъртва или дори ранена. „Не може да е Ратбоун плейс — помисли си Кей, — трябва да е на някоя друга улица. Не може да е! А ако е тя, значи Хелън е чула сирената и е отишла до някое убежище. Сигурно е отишла до някое убежище заради мен, само този път…“
	Тя беше излязла на пътя към Бъкингамския дворец и сега мина бързо покрай гара Виктория. Зави в парка, при което рязко намали и гумите изсвириха по повърхността на пътя, а нещо в задната част на фургона се плъзна от мястото си, прекатури се и се разби. Но отпред беше този блясък, пулсиращ неравномерно като загасващ живот — ужасно, ужасно. Тя смени скоростите и подкара по-бързо. Въздушното нападение продължаваше и алеята в парка Сейнт Джеймс, разбира се, беше празна. Само на Чаринг крос тя видя някакво движение — патрулът и няколко полицаи бяха застанали пред мястото на друга злополука, те я чуха, че идва, и й махнаха с ръка, мислейки, че им е пратена от станцията на Бърза помощ.
	— Нататък по пътя — извикаха те, сочейки на изток по Странд.
	Тя кимна, но не помисли дори за момент да спре и да им помогне. Когато след малко друг един мъж, виждайки полумесеца на Бърза помощ на предницата на фургона й, се приближи, залитайки от тротоара, с ръце на главата и потъмняло от кръв лице, тя сви край него и продължи нататък.
	Чаринг крос роуд беше затворен, защото един водопровод бе ударен тук преди три дена. Тя тръгна на запад към Хеймаркет, отиде до Шафтсбъри авеню и продължи по Уордър стрийт, смятайки да стигне до Ратбоун плейс по този начин. Но входът към Оксфорд стрийт беше затворен от дървени магарета и въжета и охраняван от полицаи. Тя удари бясно спирачка и започна да обръща. В това време един полицай дотича до прозорчето й.
	— Къде се опитвате да стигнете? — попита той. Тя каза името на някогашния конезавод. — Мислех, че вашите хора вече са там — отвърна полицаят незабавно. — Не можете да минете оттук.
	— Лошо ли е положението там? — попита тя.
	Той премига, доловил нещо в гласа й.
	— Складовете са отнесени, доколкото знам. Не ви ли съобщиха подробности от Контролния център?
	— Складът за мебели? — каза тя, пренебрегвайки въпроса му. — Тези на „Палмър“?
	— Не знам.
	— Господи, сигурно е той! О, Господи!
	Тя беше свалила прозореца, за да говори с полицая. И изведнъж долови миризмата на изгоряло. Превключи на друга скорост и полицаят отскочи назад. Двигателят изръмжа, докато тя даваше на заден. Кей отново смени скоростта, като превключи два пъти предавката както обикновено, но не можа да улучи добре момента и задра зъбците — псувайки, разгневена от нескопосността на механизма; почти се разплака. „Не плачи, глупачко!“, каза си тя и се удари силно по бедрото с юмрук. Фургонът поддаде и се плъзна встрани. „Не плачи, не плачи…“
	Сега тя тръгна на юг, но видя една непреградена улица отляво и рязко сви в нея. Малко по-нататък Кей успя отново да завие наляво и излезе на Дийн стрийт. Тук за пръв път видя върховете на огнените езици, отскачащи в небето. Започнаха да се носят сажди — черни, крехки мрежи от рееща се пепел, която полепваше по предното стъкло. Тя натисна силно педала на газта и подкара бързо напред. Но измина само сто метра, преди пътят да бъде блокиран отново. Кей подаде глава през прозореца и извика на полицаите там:
	— Пуснете ме да мина!
	Те направиха отрицателни жестове с ръце и отвърнаха:
	— Няма начин. Връщайте се.
	Тя обърна и в отчаяние подкара отново на изток към Сохо скуеър. И тук пътят беше затворен. Но на това място имаше по-малко полицаи. Тя спря фургона и дръпна ръчната спирачка, после слезе, затича се и просто прескочи загражденията.
	— Хей! — извика някой зад нея. — Ти, без каската! Луда ли си?
	Тя изтръска искрите от раменете си и извика задъхана:
	— Бърза помощ! Бърза помощ!
	— Хей! Върни се!
	Но след секунда гласовете заглъхнаха. Вятърът се беше обърнал и изведнъж Кей се оказа покрита с пушек. Тя извади кърпичката си и я притисна към носа и устата си, но продължи да тича. Пушекът идваше на кълба, така че в разстояние само на стотина метра Кей мина през редуващи се състояния на слепота и ослепяваща светлина. Веднъж я заля дъжд от искри, който опърли косата и изгори лицето й. Малко по-късно падна и докато се изправяше на колене, загуби чувство за ориентация — изтича няколко стъпки напред и се озова пред една стена. Обърна се, продължи нататък и почти веднага се натъкна на друга… Накрая нещо профуча покрай главата й — парче горяща хартия, помисли си тя, когато се отдръпна встрани. После видя, че това беше гълъб с горящи крила. Свали ръка от лицето си и избяга по-надалеч от гълъба, препъвайки се ужасена, изпусна кърпичката си и задържа дъх, когато нова вълна пушек я покри и задуши. Кей продължи, залитайки, и изведнъж се озова на някакво празно място, обгърнато от горещина и хаос. Тя сложи ръце на бедрата си, закашля се и се изплю. После погледна нагоре.
	Беше стигнала много близо до сърцевината на пожара, но не можа да познае нищо. Сградите около нея, които би трябвало да познава, тичащите пожарникари, локвите вода на земята, извитите като змии пожарникарски маркучи — всичко беше обляно с ослепителна, неестествена светлина, или пък скрито от скокливи черни сенки. Кей се опита да извика на един мъж, но той не можа да я чуе над бученето на огъня и туптенето на помпите. Тя отиде при друг човек, хвана го за раменете и изрева в лицето му:
	— Къде съм? Къде, по дяволите, съм? Къде е Пимс ярд?
	— Пимс ярд? — отвърна той, като я отблъсна и тръгна напред. — Това е Пимс ярд!
	Тя сведе очи и видя чакъл под обувките си, а като се огледа отново, започна да забелязва дребни познати детайли. Накрая разбра, че складът на „Палмърс“ трябва да е точно тук, пред нея, близо до центъра на блестящата светлина. И че причината да не може да различи собствената си сграда бе, че едната страна и част от покрива на „Палмърс“ беше паднала върху нея и я бе изравнила със земята.
	Тази мисъл направо я смаза. Тя стоеше, неспособна да помръдне, и просто се взираше в пламъците. Един пожарникар я хвана за ръката и я блъсна встрани:
	— Махнете се от пътя, а?
	Кей направи няколко стъпки и после отново застана отпуснато. Накрая някой я извика по име. Това беше Хенри Варни, патрулът на Гудж стрийт, с почернели от сажди лице и ръце — само очните му кухини бяха бели, там, където ги бе търкал с ръка. Изглеждаше като уличен певец от някой театър.
	Той я хвана за раменете и каза удивено:
	— Мис Лангриш! Откога сте тук?
	Тя не можа да отговори. Той започна да я измъква по-далеч от огъня. При това свали каската си и се опита да я сложи на нейната глава, но каската беше гореща като съд за печене.
	— Елате по-надалеч от пламъците — каза той. — Изгорена сте, вие… Елате по-назад от огъня, мис Лангриш!
	— Дойдох да взема Хелън — отвърна тя.
	— Елате по-назад! — повтори той. После забеляза погледа й и отклони очи. — Съжалявам. Складът… Сградата пламна като прахан. Убежището също.
	— И убежището ли?
	— Един Господ знае колко хора е имало вътре — кимна той.
	Той я беше отвел до перваза на един счупен прозорец и сега я накара да седне и клекна до нея, уловил ръката й.
	— Сигурно ли е това за убежището, Хенри? — попита го тя след малко.
	— Съвсем сигурно. Много съжалявам.
	— И никой не е бил спасен?
	— Никой.
	Един пожарникар се приближи и каза грубо на Кей:
	— Вие от Бързата помощ трябваше да сте се омели оттук още преди четирийсет минути! Няма нищо за вас, не разбрахте ли?
	Хенри се изправи и му каза нещо. Мъжът наведе глава и се отдалечи.
	— Господи! — чу го Кей да казва.
	— Трябва да ви оставя, мис Лангриш — каза Хенри, като отново я хвана за ръката. — Много ми е неприятно, че се налага да го направя. Не искате ли да отидете до пункта за първа помощ? Или имате ли някой… някой приятел… когото да извикам?
	— Моята приятелка беше там, Хенри — кимна тя към огъня.
	Той стисна ръката й, отдалечи се и само след секунда вече тичаше и викаше нещо… Огънят обаче беше достигнал връхната си точка преди пристигането на Кей. Пламъците вече не отскачаха в небето. Бученето беше отслабнало, горещината бе може би по-голяма отпреди, но стените на склада изгоряха, свиха се в средата на пожара и скоро, с един последен облак от искри, потрепериха и се сринаха. Пожарникарите се движеха от едно място на друго. Водата течеше мръсна по чакъла или се издигаше нагоре като дебела пара от киселина. По едно време земята потрепери в поредица от тътнежи и глухи тъпи удари, които сигурно идваха от паднали наблизо бомби. Взривът подейства като разравяне на въглените с гигантски ръжен — огънят отново пламна ярко за десет-петнайсет минути, след което започна да затихва. Едната от пожарните беше изключена и маркучите й прибрани. Ярката светлина отслабна, както и трясъкът на помпите. Луната беше залязла или бе покрита от облак. Нещата загубиха острите си ръбове, нереалния си вид. Малките подробности избледняха в сенките като молци, прибрали крила.
	Повече никой не дойде при нея. Може би тъмнината постепенно я бе погълнала. Тя седеше с отпуснати ръце и просто гледаше горещото, неподвижно ядро на пламтящата сграда. Видя как огънят смени цвета си от бездънно бяло до жълто, оранжево и накрая червено. Втора пожарна беше изключена и потегли нанякъде. Някой извика някому, че се е чула сирената за край на въздушното нападение и пътищата вече са отворени.
	Кей си помисли за пътища и движение и това й се стори някаква безсмислица. Тя сложи ръце на главата си. Косата й изглеждаше странно — някак грапава, опърлена от искрите. Кожата на лицето й беше чувствителна там, където я докосваше. Кей смътно си спомни, че някой й бе казал, че е изгорена.
	След това отново дойде Хенри Варни и сложи ръка на рамото й. Тя се опита да го погледне, дори просто да мигне, и едва успя да го направи, защото очите й бяха изсъхнали, почти опечени от горещината на огъня.
	— Мис Лангриш — каза той като преди, но сега гласът му беше нежен, задавен и особен. Тя го гледаше в лицето и видя как по бузите му се стичат сълзи, които правеха криви бели улеи между саждите. — Виждате ли? — попита я той. — Погледнете натам.
	Той беше вдигнал ръка и Кей накрая разбра, че й сочеше нещо. Тя обърна глава и видя две фигури. Те стояха малко настрана и изглеждаха неподвижни и неми като нея. Угасващият огън ги освети, изтръгна ги от мрака — първото, което тя забеляза, беше неестествената бледност, особено на това почерняло място, на лицата и ръцете им. После едната от фигурите направи стъпка напред и Кей видя, че това е Хелън.
	Тя покри с ръце очите си. Не стана. Хелън трябваше да дойде до нея и да й помогне да се изправи. Дори след това не можа да махне ръцете на Кей от лицето й. Тя остави Хелън да я прегърне несръчно, опря чело на рамото й и се разплака като дете в косата й. Не чувстваше облекчение или радост. Чувстваше само толкова остра смесица от болка и страх, че си помисли, че това ще я убие. Трепереше и трепереше в обятията на Хелън. Накрая вдигна глава.
	През парещия тънък слой на сълзите си видя Джулия. Тя стоеше назад, сякаш се страхуваше да се приближи или като че ли чакаше нещо. Кей я погледна в очите, поклати глава и отново се разплака.
	— Джулия — каза тя объркано, защото в този момент не разбираше нищо, освен че Хелън й беше отнета и после върната. — Джулия. О, Джулия! Благодаря на Бога! Мислех, че съм я загубила.


>	1941

	Вив беше във влака някъде между Суиндън и Лондон, неясно къде точно, защото той често спираше на места, които може би не бяха гари. А и нямаше смисъл човек да се опитва да види нещо през прозореца, понеже затъмняващите пердета бяха спуснати, а и така или иначе всички имена на гарите бяха покрити с боя или махнати. През последните четири часа Вив седеше с още седем души в едно купе от втора класа, предназначено за шест човека. Настроението й беше ужасно. Двама войници се закачаха със запалени клечки кибрит, опитвайки се да си подпалят косите един на друг, а някаква прекалено сериозна офицерка от Военновъздушните сили постоянно ги караше да спрат. Друга жена плетеше, а топчетата в края на иглите й удряха бедрата на седящите до нея. Една от тях, момиче с панталони, тъкмо й беше казала:
	— Извинявайте, но тези панталони не бяха евтини. Иглите ви се забиват в тях.
	Плетящата жена направи кисела физиономия и отговори:
	— Забиват ли се? Не смятате ли, че точно сега има доста по-важни неща, за които да се тревожим?
	— Не, всъщност не смятам.
	— Е, бих искала да знам какви панталони мислите, че ще можете да си купите, ако нацистите нахлуят.
	— Ако нацистите нахлуят, предполагам, така или иначе няма да ме е грижа за това. Но докато не са нахлули…
	— Нацистите ще ви изпоженят, всички момичета като вас, за нула време — каза жената. — Как ще ви се хареса да имате един есесовец за мъж?
	Спорът продължи, но Вив се извърна и престана да слуша. Вляво от нея седеше момиче на около тринайсет години, непохватно и сериозно, явно от заможно семейство. То държеше албум, пълен със снимки на коне, и постоянно го подаваше през купето на баща си, офицер от флота с ширит на ръкава.
	— Този е също като на Синтия, тате — казваше тя от време на време. Или: — Този е като на Мейбъл, породисто животно, нали? Този има точно главата на Уайт Бой. Уайт Бой има само малко по-пълни страни, нищо повече…
	Баща й поглеждаше бегло снимката и изсумтяваше. Той попълваше кръстословицата в някакъв вестник, като от време на време почукваше с химикалката си по листа. Освен това през изминалите два часа се опитваше да привлече погледа на Вив. Всеки път, когато тя погледнеше към него, той намигаше. Когато Вив кръстосаше крака, мъжът плъзгаше поглед нагоре и надолу по прасците й. Веднъж той извади кутия с цигари и се наклони напред, за да й предложи, но много сериозната офицерка от Военновъздушните сили го спря, като каза:
	— Страхувам се, че страдам от астма. Ако смятате да пушите, ще ви бъда благодарна да отидете в коридора.
	Той се облегна назад на мястото си и започна да се хили съучастнически на Вив, сякаш жената от BBC ги беше превърнала в нещо като двама заговорници.
	— Виж този страшен звяр, тате. Прилича на онзи, който видяхме веднъж у полковник Уебстър. Тате! Не гледаш!
	— За бога, Аманда — каза той раздразнено, — има ограничен брой понита, които един баща може да понесе.
	— Бащите трябва да са доста глупави тогава, само това мога да кажа. Както и да е, това не са понита, а коне.
	— Е, каквото и да са, отегчен съм до смърт от тях. А и виж. — Вив междувременно се беше изправила, понеже искаше да отиде до тоалетната. — Тази млада дама също е отегчена до смърт от тях. Не бих се изненадал, ако е толкова отегчена от тях, че смята да намери някой отворен прозорец и да се хвърли от него. Аз също като едното нищо бих могъл да се присъединя към нея. — Той стана, хвана Вив за лакътя и й каза: — Мога ли да ви помогна с нещо?
	— Не, благодаря — отговори тя, като отдръпна ръката си.
	— Татко, колко отвратителен си! — извика дъщеря му.
	— Ще има Kinde, Kirche* — казваше в това време плетящата жена на момичето с панталоните, — и повече никакво тичане насам-натам в панталони, гарантирам ви…
	[* „Деца“, „църква“ на развален немски. — Б.прев.]
	Вив пристъпи неуверено към вратата на купето и я дръпна. Тя погледна надолу по коридора и се поколеба малко, защото той беше претъпкан. В Суиндън се беше качила група канадци от Военновъздушните сили — те се бяха облегнали на прозорците или седяха на пода, играеха карти и пушеха. Синьото на униформите им изглеждаше много наситено в индиговата светлина на влака, а димът на цигарите им ги караше да изглеждат като увити в реещи се във въздуха топове коприна. Всъщност те й се сториха, поне за един момент, доста красиви, някак неземни.
	Но когато видяха, че Вив тръгна по тесния коридор, те изведнъж се оживиха — отдръпваха се назад старателно, за да може тя да мине, изправяха се на крака. Топовете коприна сякаш се надигаха на талази, късаха се и се разплитаха в острите очертания на енергичните им движения. Чуха се подсвирвания и подвиквания:
	— Оп! Гледай! Направете път на дамата, момчета!
	— Не са ли налети, Богородичке? — каза един от тях, кимайки към гърдите на Вив.
	Друг я подкрепи с ръка, когато движението на влака я накара да залитне:
	— Един танц?
	— Искате да си напудрите носа? — каза едно момче, когато тя стигна до края на коридора и се огледа. — Има подходящо място за това тук. Моят приятел го пази топло за вас.
	Тя поклати глава и продължи напред. По-скоро не би отишла до тоалетната изобщо, отколкото да го направи при толкова много мъже пред вратата. Но те я хванаха за ръцете, опитвайки се да я дръпнат обратно.
	— Не ни напускай, Сузи! Разбиваш ни сърцето!
	Предложиха й бира и глътка уиски. Тя отново поклати глава, усмихвайки се. Тогава те й подадоха шоколад.
	— Следя фигурата си — каза тя накрая, като се отскубна.
	Те извикаха след нея:
	— И ние също! Прекрасна е!
	Следващият коридор беше по-спокоен, а по-следващият още повече — някои от лампите му бяха изгорели и тя премина през него почти в тъмнина. И тук имаше войници, но те навярно бяха започнали пътуването си по-скоро от другите — не искаха да се шегуват, седяха на земята с присвити до гърдите крака, със закопчани мундири и наведени глави, опитвайки се да спят. Вив трябваше да мине внимателно между тях, стъпвайки неуверено, при което се хващаше за дръжките на вратите и прозорците, докато влакът се тресеше и люлееше.
	В края на този коридор имаше още две тоалетни и ключът на едната от тях, както Вив видя с облекчение, беше завъртян в посока „Свободно“. Но когато хвана топката на бравата и натисна, вратата се отвори малко навътре, след което беше бързо затворена. Вътре имаше човек — войник в униформа. Тя го зърна бегло в огледалото над мивката, докато той се обръщаше. Вив видя тревожното изражение на лицето му, когато вратата се отвори. Тя си помисли, че го е сварила да пикае и се притесни. Отдалечи се назад до връзката между вагоните и зачака.
	Вратата на тоалетната остана затворена още почти минута. След това тя видя как топката на бравата бавно се завърша и вратата внимателно се отваря назад. Войникът показа глава малко по малко, като човек, който очаква вражеска стрелба. Когато погледите им се срещнаха, той се изправи и излезе бързо.
	— Съжалявам за това.
	— Всичко е наред — каза Вив, все още малко притеснена. — Ключалката не е разбита, нали?
	— Ключалката ли? — Той изглеждаше разсеян. Оглеждаше се на едната и другата страна и захапа единия си нокът. Вив видя, че по пръстите му имаше къси къдрави косми, черни като на маймуна. Бузите му изглеждаха синкави — трябваше да се обръсне. Очите му бяха зачервени в ъглите и по крайчетата си. Докато тя минаваше край него, той се наклони към нея и каза доверително: — Виждали ли сте кондуктора наоколо?
	Тя поклати глава.
	— Те са като проклети акули — продължи той.
	Казвайки това, мъжът свали ръка от устата си, вдигна палеца си като перка и го раздвижи, наподобявайки риба във вода. След това отвори и затвори пръсти, което изобразяваше бързо захапване. Но го направи без особена възбуда, продължавайки да се оглежда. Накрая отново захапа нокътя си, намръщи се и тръгна. Тя влезе в тоалетната, затвори вратата и я заключи, след което почти го забрави.
	Вив използва тоалетната клекнала, а не седнала на мръсната дъска. Люлееше се заедно с влака и усещаше опънатите мускули в прасците и бедрата си. После си изми ръцете, като разгледа в мъглявото огледало детайлите на лицето си и си помисли както винаги, че носът й е твърде тесен, а устните й твърде тънки. Въобрази си, че на двайсет вече е започнала да остарява, изглежда уморена… После освежи грима си и се среса. Изтегли космите, които останаха между зъбите на гребена, сви ги на топка и ги хвърли бързо в кошчето под мивката.
	Тъкмо прибираше гребена в чантата си, когато някой почука на вратата. Тя погледна за последен път в огледалото и извика:
	— Момент!
	Човекът отвън отново почука, по-силно от преди.
	— Момент! Само секунда!
	Тогава онзи се опита да отвори вратата. Вив чу глас, мъжки глас, който се опитваше да говори шепнешком:
	— Мис! Отворете, може ли?
	„Господи!“, помисли си тя. Предполагаше, че е някой от канадците, който се закача с нея. В краен случай би могъл да е бащата на онова лудо по конете момиче. Но когато дръпна резето и отвори вратата, една ръка се мушна в пролуката, за да попречи на Вив отново да я затвори. Тя позна късите черни косми по пръстите. След това се показа неговият ръкав в цвят каки, рамото му, небръснатата му брадичка и кървясалите му очи. Беше свалил кепето си.
	— Мис — каза той, — може ли да ми направите услуга? Кондукторът идва насам. Загубил съм си билета и той ще ми създаде голямо главоболие…
	— Тъкмо излизам — отвърна тя. — Стига да ми позволите.
	Той поклати глава, като й пречеше както да отвори вратата, така и да я затвори.
	— Виждал съм този тип и честна дума, той е истински татарин — каза мъжът. — Чух го по-рано да се разправя с някакъв нещастник, чиято карта не беше валидна. Ако почука и чуе моя глас, ще продължи да ми иска билета.
	— Какво тогава искате да направя?
	— Не може ли просто да остана при вас, докато той отмине?
	— Да останете тук, с мен? — погледна го тя удивено.
	— Само докато той отмине. И когато почука, вие можете да му плъзнете билета си под вратата. Моля ви, мис. Това е нещо, което момичетата постоянно правят за войниците.
	— Сигурно. Но не и това момиче.
	— Хайде, умолявам ви. Принуден съм от обстоятелствата. Получих извънредна отпуска, само за четиридесет и осем часа. Вече изгубих половината от нея да мръзна… Да мръзна на гарата в Суиндън. Ако той ме изхвърли, с мен е свършено. Бъдеше добро момиче. Вината не е моя. Държах билета си в ръка и го оставих на едно място само за половин минута. Мисля, че някое момче от флота ме е видяло и…
	— Преди минута казахте, че сте го изгубили.
	— Загубил съм го, отмъкнали са ми го, какво е разликата? — Той докосна косата си объркано. — Бягам напред-назад по този влак като някой проклет лунатик, навсякъде влизам и излизам от тоалетните. Търся някой човек с добро сърце да ми окаже малко помощ. Нищо няма да ви стане от това, не е ли така? Можете да ми вярвате, кълна се в Бога. Аз не съм… — Той спря и дръпна назад глава. След това лицето му отново се появи и той изшътка. — Ето го, идва!
	Преди тя да може да направи каквото и да е, той се мушна забързано в тоалетната, като в хода на това изблъска Вив навътре. После пусна резето и застана с ухо на процепа на вратата, захапал долната си устна.
	— Ако си мислите… — каза Вив.
	— Шшш. — Сложи той пръст на устата си. Ухото му още беше притиснато до вратата и сега той започна да движи глава нагоре-надолу по нея като лекар, който отчаяно се опитва да намери пулса на гърдите на умиращ човек.
	След това се чу силно, авторитетно _чук-чук-чук_ по вратата, което го накара да подскочи, като че ли го бяха застреляли.
	— _Всички билети, моля!_
	Войникът погледна Вив и направи ужасна гримаса. Той разигра някаква бясна пантомима, изобразявайки как вади билет от джоба си, навежда се и го плъзга под вратата.
	— Всички билети! — повтори високо кондукторът.
	— Тоалетната е заета! — извика най-накрая Вив. Гласът й беше смутен, прозвуча глупаво.
	— Знам, че е заета — дойде отговорът от коридора. — Трябва да видя билета ви, мис, ако обичате.
	— Не може ли да почакате?
	— Трябва да го видя сега, моля.
	— Добре. Само минута.
	Какво можеше да направи? Ако отвореше вратата, кондукторът щеше да види войника и да си помисли най-лошото. Затова тя извади билета си и изсъска „Махнете се“, махайки нервно с ръка. Войникът направи крачка назад от вратата, за да може Вив да се наведе и да мушне билета под нея. Тя присви срамежливо крака, осъзнавайки колко малко е пространството, в което бяха двамата, и че като се навежда, го прави още по-тясно. Усети как бедрото й се отърка в коляното му, при което вълнената й рокля се залепи моментално за неговите панталони с цвят каки.
	За секунда билетът й лежа в сянката под вратата и после, сякаш сам по себе си, трепна и се плъзна навън. Настъпи напрегнат момент. Тя остана неловко приклекнала, без да вдига поглед. Накрая отвън се чу:
	— Много добре, мис!
	Билетът й беше върнат, перфориран с малка дупка, а контрольорът продължи нататък.
	Вив се изправи, направи крачка назад, сложи билета в чантата си и закопча с щракане катарамата й.
	— Доволен ли сте сега?
	Войникът триеше с ръкав челото си.
	— Мис, вие сте ангел! — каза той. — От момичетата, които връщат на човека вярата в живота, кълна се в Бога. От момичетата, за които пишат песни.
	— Е, можете да напишете една сега и да си я изпеете — отвърна тя и тръгна да излиза.
	— Какво? — Той сложи ръка на вратата. — Още не можете да излезете. Представете си, че онзи приятел с билетите се върне. Изчакайте поне още една минута. Вижте… — Той пъхна ръка в джоба на куртката си и извади измачкан пакет цигари „Уудбайнс“. — Правете ми компания една цигара време, това е всичко, което искам. Дайте на онзи време да стигне до първа класа. Кълна се в Бога, ако знаехте какво пътуване съм имал, през какви препятствия трябваше да премина…
	— Това си е ваша работа.
	— Ще подкрепите военното усилие — усмихна се той. — Мислете за това по този начин.
	— С колко момичета сте използвали този израз?
	— Вие сте първата. Кълна се!
	— Първата днес, имате предвид.
	Той почти се беше ухилил. Устните му се разтвориха и тя видя зъбите му, които привличаха погледа като магнит — много прави, равни и бели, а сега на фона на наболата брада на страните му изглеждаха още по-бели. Изведнъж и останалата част от лицето му започна да изглежда хубава. Тя забеляза лешниковия цвят на очите му, плътните черни мигли. Косата му беше черна, по-тъмна дори от нейната, и намазана с гел, но отделни кичури под него се бяха надигнали и извили назад в къдрици.
	Униформата му обаче изглеждаше така, сякаш беше спал с нея. Куртката беше на петна и му стоеше зле. Крачолите бяха намачкани на хоризонтални ивици като опънати акордеони. В момента той държеше умолително пакета „Уудбайнс“ пред нея. Тя си представи празното си място в претъпканото купе, човекът от флота, който я задяваше, астматичната жена от ВВС, лудото по конете момиче.
	— Добре — каза тя накрая. — Дайте ми една цигара за минутка. Сигурно трябва да отида да си прегледам главата, обаче!
	Той се усмихна по-широко с облекчение. Тя си помисли, че сега зъбите му привличаха вниманието повече от всякога — като ги видиш така широко открити. Той запали клечка кибрит и Вив се наклони към пламъка. Но после се отдръпна назад и застана предпазливо, с една ръка на гърдите си, пъхнала китка под лакътя на другата и опряла здраво тока на обувката си в стената като опора срещу люлеенето на влака. Трудно беше да се пренебрегне присъствието на порцелановата тоалетна чиния, над която, в края на краищата, преди малко тя бе стояла наведена с голо дупе. Но пък като всички останали и тя се беше научила напоследък да споделя странни места с непознати хора. При едно друго пътуване с влак преди два месеца започна въздушно нападение и се наложи всички пътници да залегнат на пода. Тя трябваше да лежи четиридесет минути с лице почти в скута на един мъж. Той се притесни ужасно…
	Този мъж поне изглеждаше съвършено спокоен. Той се облегна на плота, на който бе закрепена мивката, и започна да се прозява. Прозявката се превърна в нещо като ниско тиролско провикване и когато това свърши, сложи цигарата между устните си и разтри лицето си по онзи енергичен, неосъзнат начин, по който мъжете винаги се отнасят с лицата си, а момичетата — никога.
	След малко влакът започна да забавя скорост. Вив погледна тревожно към прозореца и каза:
	— Това не е Падингтън, нали?
	— Падингтън! Господи, щеше ми се да е той! — Мъжът се наклони към черната завеса и я отмести малко, за да погледне навън, но беше невъзможно да се види каквото и да било. — Един Господ знае къде сме — каза той. — Малко след Дидкот, мисля аз. Ето, тръгваме. — Той за малко не залитна. — Устройват ни возене като в лунапарк, при това безплатно.
	Влакът беше тръгнал бързо за момент, но после рязко забави. Сега се движеше с поредица от друсания. Войникът и Вив подскачаха насам-натам като мятащи се зърна боб. Тя протегна ръце, търсейки ръкохватките на стените. Ситуацията беше смешна, невъзможно бе да не се усмихнеш. Войникът поклати глава изненадан.
	— Така ли беше през целия път? Къде се качихте?
	След известно, по-скоро привидно, колебание тя му каза: Тонтън. Беше ходила да види сестра си и нейното бебе. Те били отишли там, по-далеч от бомбите. Той слушаше и кимаше.
	— Тонтън. Веднъж съм ходил там. Имат две чудесни кръчми, доколкото си спомням. Едната се казва „Пръстенът“. Били ли сте някога там? Собственикът е бил боксьор навремето. — Той сви пръстите си в юмруци. — Дребен човек, но с голям сплескан нос. Държи чифт боксьорски ръкавици в една стъклена кутия на бара. Господи! Какво не бих дал да съм там сега! — Той въздъхна и скръсти ръце, понеже влакът тръгна по-равно. — Чаша „Блек енд Уайт“ до лакътя ми, огънят пука в камината… Случайно да носите някакво уиски с вас?
	— Уиски ли? — повтори тя. — Не, нямам!
	— Добре, не го приемайте така. Ще се изненадате колко много алкохол разнасят дамите в чантичките си според моя опит. Предполагам, че момичетата пият, за да не ги е страх от бомбите. Но вие, разбира се, нямате нужда от това, при нерви като вашите.
	— Нерви като моите?
	— Видях ръката ви, когато бутахте билета отдолу. Твърда като скала. От вас ще излезе добър шпионин. — Той присви очи и я огледа от глава до пети. — А всъщност може и да сте такава. Някоя шпионка, като Мата Хари.
	— Тогава по-добре внимавайте — отговори тя.
	— Но откъде знаете, че и аз не съм шпионин? — продължи той. — Или не шпионин, а онзи приятел, когото шпионите преследват. Няма ли винаги един такъв? Някакъв беден нещастник, който има в себе си тайно съобщение, понеже по случайност е обул обувките на някой друг или е взел погрешка нечий чужд чадър. Той и момичето винаги свършват вързани на някой стол с възел, който изглежда като направен от лош бойскаут.
	Той се засмя сам, очарован от идеята — „харесва звука на собствения си глас“, помисли си тя с ирония. Но истината беше, че той имаше хубав глас, и тя откри, че също доста го харесва.
	— Как ще се почувствате, ако ви вържат на един стол с мен? — продължи той. — Питам просто от любопитство, между другото. Не ви свалям или нещо подобно.
	— Наистина ли?
	— О, не. Аз обичам да опозная малко някое момиче, преди да започна да го свалям.
	Тя дръпна от цигарата си и отвърна:
	— А ако тя не ви остави да я опознаете?
	— О, има хиляди подробности, които човек може да разбере за някое момиче само като го гледа. Да вземем вас например. — Той кимна към ръката й. — Не сте омъжена. Това значи, че сте умна. Аз харесвам умните жени. Ноктите ви са доста дълги, значи не работите в някоя ферма или фабрика. — Той наведе поглед и после бавно го вдигна. — Твърде хубави крака, за да ги носите в панталони. Твърде хубава фигура, за да ви скрият на някоя работа в задната стая. Бих казал, че сте секретарка на някоя важна птица. Някой адмирал от флота, нещо подобно. Близо ли съм?
	— Ни най-малко — поклати глава тя. — Аз съм обикновена машинописка, това е всичко.
	— Машинописка? А… Да, това се връзва. Къде работите? В някое правителствено учреждение?
	— Просто на едно място в Лондон.
	— Просто на едно място в Лондон, разбирам. А как се казвате? Или и това е тайна?
	Тя се поколеба, но само за момент, след това си помисли „Какво лошо?“ и му каза. Той кимна и се замисли, загледан в лицето й.
	— Вивиан — каза той накрая. — Да, подхожда ви.
	— Така ли?
	— Това е име за очарователно момиче, не е ли така? Нямаше ли една лейди Вивиан, или нещо подобно? По времето на крал Артур. Като бях дете, знаех всички тези истории. Но вече съм ги забравил. Както и да е, моето име е Реджи. — Той се наведе напред, за да се ръкува с нея. — Реджи Негри. Да, знам, знам, че е странно. И го нося със себе си през целия си живот. Момчетата в училище ме наричаха „Негър“. Сега момчетата в лагера ми викат „Мусо“. Иди, че разбери. Старият ми дядо дошъл тук от Неапол. Трябва да видите снимките му! Ей такива мустаци, жакет, кърпа около врата. Само маймуната липсва. Продавал дреболии от една сергия на колела на улицата. Имам едни втори братовчеди, или нещо такова, които сега се бият за другия отбор, в Италия. Те сигурно са толкова запалени по тази проклета война, колкото и аз… Имате ли братя, Вивиан?… Нали не възразявате да ви наричам Вивиан? Бих ви наричал мис Пиърс, но това звучи старомодно в днешно време… Та имате ли някакви братя?
	— Един — кимна Вив.
	— По-голям или по-малък?
	— По-малък — отвърна тя. — На седемнайсет.
	— На седемнайсет! Басирам се, че всичко това много му харесва, нали? Няма търпение да се присъедини.
	Тя си помисли за Дънкан.
	— Ами…
	— И аз бих желал, ако бях на неговите години. Но… съм почти на трийсет и вижте ме. Преди две години продавах леки коли в Мейда Вейл и се справях много добре. След това започна войната и — бинго! — с този бизнес беше свършено. Работих малко при един приятел в бизнеса с нескъпоценни украшения. Не беше много зле. Сега съм забит в една проклета школа за младши офицери в Уелс, където ме учат от кой край на пушката излизат куршумите. Там съм от четири месеца и кълна се в Бога, валеше всеки ден. На нашия командващ офицер си му е добре, той живее в хотел. Но аз съм в една барака с тенекиен покрив.
	Той продължи в същия дух и й разказа за задълженията си в лагера, за безнадеждните си другари от взвода, за безнадеждните кръчми и хотелски барове, за безнадеждното време… Накара я да се смее. Момчетата на нейна възраст, с които тя се срещаше, бяха въодушевени от войната — те искаха да говорят за различните видове самолети и кораби, за басовете в армията и кавгите във флота. Той беше отвъд всичко това. Беше отвъд хвалбите. Прозя се и отново разтърка очи, и самата му умора изглеждаше някак привлекателна. Хареса й небрежният начин на възрастен човек, по който той каза „като бях дете“. Хареса й начинът, по който произнесе името й, и че го обмисли и каза, че то й подхожда. Хареса й, че той знаеше кой е крал Артур. Харесваше й дори фактът, че униформата не му подхожда. Представи си го в обикновено сако, с риза, вратовръзка и жилетка. Тя погледна отново маймунските му ръце и си помисли за останалата част от него: мургав, набит, с къдрави косми на гърдите, на раменете, на хълбоците и краката…
	Някой опита да отвори вратата и той изведнъж млъкна. Чу се почукване и после нечий глас:
	— Хей! Какво правиш там толкова време?
	Това беше един от канадците. Реджи не отговори в първия момент. Но после отново се почука и той извика:
	— Тази е заета, приятел! Опитай друга!
	— Стоиш вътре от половин час!
	— Не може ли човек да получи малко време на спокойствие?
	— Майната ти! — Десантникът ритна вратата и се отдалечи.
	Реджи се изчерви и извика:
	— Върви по дяволите!
	Той изглеждаше по-скоро притеснен, отколкото ядосан. Погледът му срещна този на Вив и се отклони встрани.
	— Чудесно момче, няма що — промърмори той.
	Вив вдигна рамене и каза:
	— Не се притеснявай. Чувам и по-лоши неща от момичетата в машинописната зала.
	Тя допуши цигарата си, пусна я на земята и я стъпка с обувка. Когато вдигна поглед, видя, че той я гледа. Изчервяването му беше отминало и изражението му се бе променило леко. Усмихваше се, но беше събрал вежди, като че ли бе озадачен от нещо.
	— Знаеш ли, ти наистина си много хубаво момиче — каза той след малко. — А и моят късмет е такъв. Имам предвид да се окажа в някаква дупка с някое хубаво момиче, на единственото място, където не мога да кажа учтиво „Моля, седнете“.
	Това отново я накара да се разсмее. Реджи гледа известно време лицето й и също се засмя.
	— Хей, това не беше лошо за човек, който едвам се крепи на крака от умора, нали така? Трябва да ме чуеш, когато съм се наспал добре. Казвам ти, истински убиец съм. — Той захапа устна и на лицето му пак се появи онова изражение на лека почуда. — Ти не си някоя халюцинация, нали?
	— Не, доколкото знам — поклати глава тя.
	— Е, това е, което ти казваш. Халюцинациите са умни точно по този начин. Ако питаш мен, възможно е още да съм на някоя пейка на гарата в Суиндън и да спя дълбоко. Трябва ми някакъв шок. Да пуснеш ключ във врата ми или… Сетих се. — Той се обърна, смачка цигарата си в мивката, после нави ръкава си и протегна ръка: — Ощипи ме, става ли?
	— Да те ощипя?
	— Само за да ми докажеш, че съм буден.
	Вив погледна голата му китка. Равната бяла плът в основата на палеца постепенно отстъпваше на окосмената част от ръката му. Тя отново си помисли — без желание, но не и без удоволствие — за неговите мургави ръце и крака… протегна се и го щипна леко с пръсти. Но ноктите й се забиха в плътта му и той бързо отдръпна ръка.
	— Ох! Сигурно си упражнявала това! Мисля, че наистина си зла шпионка! — Реджи разтри мястото, което тя беше ощипала, после го духна. — Виж това. — Той й показа белега. — Като се прибера вкъщи, ще си помислят, че съм участвал в сражение. А аз ще трябва да им кажа: „Не беше войник, беше едно момиче, с което се заговорих в тоалетната на влака.“ Това ще мине добре, с оглед на обстоятелствата.
	— Какви обстоятелства? — попита тя, смеейки се отново.
	— Не ти ли казах? — отвърна той, като продължи да духа китката си. — Получих извънредна отпуска. — Той вдигна китката си до устата си и засмука ощипаното място, след което каза над възглавничката на дланта си: — Жена ми току-що роди.
	Тя помисли, че той се шегува, и продължи да се усмихва. Но когато видя, че той говори сериозно, усмивката й замръзна и тя се изчерви от яката до косата.
	— О — каза Вив и скръсти ръце. Можеше да се досети от възрастта му и дори от държанието му, че той е женен, но не беше помислила за това. — О. Момче ли е, или момиче?
	— Момиченце — отговори той, като свали ръка. — Вече имаме момче, тъй че предполагам, би могло да се каже, че вече сме попълнили отбора.
	— Това е много хубаво за теб — каза тя учтиво.
	— Хубаво е за жена ми — отвърна той, като вдигна леко рамене. — Прави я щастлива. Но знам, че няма да ни направи богати. Вижте тук. Погледнете това. Това е първото ни дете.
	Той отново бръкна в джоба си и измъкна оттам портфейла си, разрови книжата в него, извади една снимка и й я подаде. Снимката беше малко мърлява и скъсана в ъглите. Показваше жена и момченце, седнали заедно, може би в някоя градина. Беше ярък летен ден. Постелка на цветни квадрати върху окосената трева. Жената бе засенчила очи с ръка, лицето й бе полускрито, светлата й коса падаше свободно. Момченцето бе наклонило настрани глава и се мръщеше срещу светлината. То държеше някаква домашно направена играчка в ръка — детска количка или влакче. Друга подобна играчка лежеше в краката му. Едва видима, в долния десен ъгъл на квадратната снимка беше сянката на човека — навярно самият Реджи, — който беше направил снимката.
	— Хубаво момченце — каза Вив и му върна снимката. — Тъмен е като теб.
	— Той е добро хлапе. Момиченцето е по-светло, така ми казват. — Той се загледа в снимката, после я прибра. — Но какъв свят, да раждаш бебета в него, а? Ще ми се жена ми да беше направила като сестра ти и да се бе омела от Лондон. Постоянно мисля за малките нещастници, как растат и всяка вечер спят под масата, и смятат, че това е нормално.
	Той закопча джоба си и известно време двамата стояха мълчаливо — спомниха си за Лондон, за войната, всичко това. Вив отново осъзна факта, че се намират в тоалетната — изглеждаше много по-странно да стоят там мълчаливо, отколкото когато Реджи говореше, оплакваше се и я караше да се смее. Сега той отново беше почнал да хапе кожичката около нокътя си, а след малко свали длан, събра ръце една в друга пред себе си и се загледа унило в пода. Тя си помисли, че това прилича на загасването на светлина. И усети сякаш за пръв път движението и тътена на влака и болката в краката и в сводовете на ходилата си заради дългото стоене неподвижна.
	Тя се раздвижи и промени позата си, при което той вдигна поглед.
	— Нали не си тръгваш?
	— Трябва, не е ли така? Някой друг така или иначе ще се опита да влезе, ако не си тръгнем. Още ли се притесняваш от кондуктора? Наистина ли си загуби билета?
	— Няма да те лъжа — отклони поглед той. — Наистина имах карта за влака, но един тип ми я взе при игра на карти… Но не, кондукторът може да отиде да се обеси, ако питаш мен. Истината е… ами, истината е, че не искам да изляза и да се сблъскам с тези проклети войници от Военновъздушните сили. Те ме гледат така, като че ли съм старец. И аз наистина съм старец, сравнен с такива момчета! — Той срещна погледа й и издиша шумно. После каза просто с уморен глас: — Писна ми да съм старец, Вив. Писна ми тази гадна война. На път съм от сряда сутринта, за да си отида вкъщи да видя жена си. Ще имаме време тъкмо за един скандал, преди да трябва да се връщам. Там ще бъде и сестра й, която ме мрази от сърце. Майка й също няма кой знае колко високо мнение за мен. Момченцето ми ме нарича „чичо“. Той вижда по-често патрула за въздушните нападения, отколкото мен, а не бих се изненадал, ако и жена ми го прави… Е, кучето поне ще се зарадва, че съм си дошъл, стига още да е там. Те говореха нещо да го застрелят последния път. Казват, че чакането на опашка за конско месо им идвало в повече. — Той отново разтърка зачервените си очи и прокара ръка по брадичката си. — Трябва ми баня. Трябва и да се обръсна. До онези дървари там отвън изглеждам като проклетия Чарли Чаплин. Но някак… — той се поколеба, после се усмихна. — Някак си тъкмо аз се оказах заключен в едно помещение с такова красиво момиче. Най-разкошното красиво момиче, което, струва ми се, съм виждал през целия си живот. Нека да се порадвам на това още само няколко минути. Не ме карай да отварям тази врата. Моля те. Виж…
	Настроението му отново бе започнало да се подобрява. Той пристъпи напред, нежно хвана ръката й и повдигна пръстите й до устните си. Жестът беше сълзливосантиментален, но имаше и нещо сериозно в него. И когато се засмя, тя го направи главно от смущение, защото усети много силно ръката му — нейната мъжественост, приятния й допир, четвъртитостта на дланта, окосмените пръсти и късите твърди нокти. Брадичката му изглеждаше твърда като шкурка върху кокалчетата й, но устата му беше мека.
	Той отново я гледаше как се смее и се усмихна от удоволствие. Тя пак видя равните му бели зъби. По-късно си казваше: Влюбих се първо в зъбите му.
	Когато се опитваше да мисли за жена му, за сина му, за бебето, за дома, към който го отнасяше влакът, тя не можеше да го направи. Те й изглеждаха като сън или призраци. Вив наистина беше много млада.


	Едно постоянно _чук-чук-чук_ се чуваше зад прозореца в спалнята на Дънкан. _Чук-чук-чук._ Странното беше, че той бе свикнал със сирените, със стрелбата и бомбите, но този звук — толкова незначителен, като кълването на птица — го събуди и почти му изкара ума от страх. _Чук-чук-чук…_ Той се протегна до нощната масичка и включи фенерчето си. Ръката му трепереше и когато насочи лъча към прозореца, сенките в сгъвките на завесата сякаш се издуха, като че ли някой я буташе отзад. _Чук-чук-чук…_ Сега това звучеше не толкова като птичи клюн, колкото като нокътя на някое животно. _Чук-чук-чук…_ За момент той си помисли да побегне при баща си.
	Тогава чу някой да вика дрезгаво името му:
	— Дънкан! Дънкан! Събуди се!
	Дънкан позна гласа и това промени всичко. Той отметна завивките, претърколи се бързо през леглото и дръпна завесата. Алек беше там, до съседния прозорец — този на всекидневната, където Дънкан спеше през уикендите. Алек продължаваше да почуква по стъклото и да вика на Дънкан да се събуди. Но сега той видя светлината на фенерчето му, обърна се и лъчът го удари в лицето, което го накара да отстъпи назад, да сбие очи и да ги заслони с ръка. На тази светлина лицето му изглеждаше жълтеникаво. Косата му беше вчесана назад, гладко прилепнала към главата му от брилянтина, а деликатните, остри линии на челото и скулите очертаваха дълбоки сенки по лицето му. Приличаше на вампир. Той изчака Дънкан да свали фенерчето, след това дойде до прозореца му и зажестикулира оживено към резето:
	— Отвори!
	Дънкан вдигна прозореца. Ръцете му още трепереха и прозорецът постоянно заяждаше, докато се издигаше, а стъклото тракаше в рамката. Той го движеше бавно, за да не вдига много шум.
	— Какво има? — прошепна той, когато най-сетне отвори прозореца.
	— Какво правиш тук? — Алек се опита да надникне покрай него в стаята. — Чуках на другия прозорец.
	— Вив не се върна. Спя тук. Кога дойде? Събуди ме. Изплаши ме до смърт! Какво става?
	— Лоша работа, Дънкан, това става — каза Алек по-високо. — Лоша работа!
	В небето зад него избухнаха светлинни ракети и се чу серия от изпуквания. Дънкан погледна в небето уплашен. Помисли си, че се е случило нещо ужасно със семейството на Алек или с къщата му.
	— Какво има? Какво е станало?
	— Лоша работа! — каза отново Алек.
	— Престани да го повтаряш! Какво имаш предвид? Какво ти става?
	Алек потръпна, сякаш с усилие си налагаше да бъде спокоен.
	— Повиквателната ми дойде — отвърна той накрая.
	Дънкан пак се уплаши, но по различен начин.
	— Не е възможно! — каза той.
	— Е, мамка му, оказа се, че е възможно! Няма да отида, Дънкан. Няма да ме накарат. Сериозно ти говоря. Решил съм го, но никой не ми вярва…
	Той изтри устата си. Блесна светкавицата на нова бомба и се чуха още експлозии. Дънкан отново погледна небето.
	— Откога продължава нападението? — попита той. Изглежда беше проспал предупредителната сирена. — По време на нападението ли дойде?
	— Изобщо не ме интересува проклетото нападение! — отвърна Алек. — Радвах се, когато то започна. Надявах се да ме уцелят! Бях на Мичъм лейн, по средата на пътя. — Той се наведе през перваза и хвана ръката на Дънкан. Дланта му беше леденостудена. — Излез с мен.
	— Не ставай смешен — каза Дънкан и дръпна ръката си. Той погледна вратата на спалнята. Трябваше да събуди баща си, когато започне нападението. Двамата смятаха да отидат надолу по улицата до убежището. — Трябва да събудя баща си.
	Алек отново се вкопчи в ръката му.
	— Направи го след малко. Първо излез с мен. Имам нещо да ти кажа.
	— Какво? Кажи ми сега.
	— Излез.
	— Много е късно. И е много студено.
	Алек дръпна ръка, вдигна я до устата си и започна да си хапе пръстите.
	— Тогава ме пусни вътре — каза той след малко. — Пусни ме вътре при теб.
	Дънкан се отмести от прозореца и Алек се набра на перваза, покатери се с колената и стъпалата си на него и тупна в стаята. Направи го тромаво, както винаги правеше такива неща, и се приземи тежко, при което дъските на пода издумкаха, а шишенцата и гърненцата на тоалетката на Вив изщракаха и се разлюляха.
	Дънкан затвори прозореца и дръпна завесата. Когато включи лампата, двамата с Алек примигнаха. Под светлината всичко изглеждаше по-странно. От нея изглеждаше дори, че е по-късно, отколкото действително беше. Човек имаше чувството, че някаква болест витае в къщата… Изведнъж Дънкан си спомни живо майка си, когато беше болна — как баща му извика леля му, после лекаря, как хората влизаха и излизаха и шептяха през нощта, спомни си възбудата от това и как тя се превърна в бедствие…
	Той започна да трепери от студ. Сложи си чехлите и халата. Докато завързваше колана му, погледна с какво беше облечен Алек — яке с цип, тъмни памучни панталони и мръсни платнени обувки. Видя голите му костеливи глезени и каза:
	— Не си си сложил чорапи!
	Алек продължаваше да мижи срещу светлината.
	— Трябваше да се облека наистина бързо — каза той и седна на ръба на леглото. — Направо се побърках, толкова исках да ти кажа! Ходих до „Франклинс“ този следобед да те търся, но те нямаше. Къде беше?
	— До „Франклинс“ ли? — намръщи се Дънкан. — По кое време дойде?
	— Не знам. Някъде към четири.
	— Ходих да нося едни колети на господин Манинг. Никой не ми каза, че си ме търсил.
	— Аз не попитах никого, само погледнах. Просто влязох и погледнах. Никой не ме спря.
	— Защо не дойде тази вечер след чая?
	— Защо мислиш? — отвърна Алек с огорчено изражение. — Скарах се с проклетия си баща. Той… — Гласът му отново се повиши: — Той ме удари, Дънкан! Виж! Виждаш ли? — Той обърна глава и показа на Дънкан лицето си. Високо на бузата му имаше бледо червено петно. Дънкан забеляза също, че очите му бяха много зачервени. Беше плакал. Алек видя, че Дънкан го наблюдава внимателно, и отново обърна глава. — Той е гадно животно — каза тихо, сякаш се срамуваше от това.
	— Ти какво направи?
	— Казах им, че няма да отида, че не могат да ме накарат. Изобщо нямаше да им кажа за повиквателната, ако пощальонът не беше вдигнал такъв шум, когато я донесе. Майка ми взе писмото първа. Въпреки че й казах „Тук пише моето име, мога да направя с това, каквото искам“…
	— Какво представлява? Какво пише в него?
	— Нося го, виж.
	Той свали ципа на якето си и извади бледожълтеникав плик. Дънкан седна до него на леглото, за да може да вижда. Пликът беше адресиран до А. Дж. С. Плейнър. Казваха му, че в съответствие с Разпоредбите за военната служба той е призован в Териториалната армия и трябва да се яви след две седмици в Кралския полк за обучение на артилеристи в Шубъринес. Имаше информация как да стигне до там и какво да носи. Както и пощенски запис за четири шилинга — аванс от първата му войнишка заплата. Страниците бяха покрити с печати и числа, но бяха целите в ръбове, като че ли Алек ги беше смачкал и после ги бе изправил.
	— Какво си направил с тях? — каза ужасен Дънкан, гледайки ръбовете по хартията.
	— Няма значение, нали така?
	— Не знам. Те може… Може да го използват против теб.
	— Да го използват против мен ли? Звучиш като майка ми! Да не би да мислиш, че ще отида? Казах ти… — Алек взе листовете от ръцете му и с жест на отвращение ги смачка и ги хвърли на пода. После, като отпусната пружина, отново ги грабна, изправи ги и ги скъса, дори и пощенския запис. — Ето! — каза той. Беше се разтреперил, със зачервено лице.
	— Я гледай! — каза Дънкан, чийто ужас се превърна във възхищение. — Наистина го направи!
	— Казах ти, нали така?
	— Ти си абсолютно луд!
	— Предпочитам да съм луд, отколкото да правя това, което те ме карат — отвърна Алек, като рязко отметна глава назад. — Те са лудите. И правят на луди всички останали, а никой не се опитва да ги спре. Всички действат, като че ли това е нормално. Като че ли е в реда на нещата да те направят войник и да ти сложат пушка в ръката. — Той стана и възбудено приглади назад вече намазаната си с брилянтин коса. — Не мога да търпя това повече. Излизам от играта, Дънкан.
	— Нали няма да отидеш да се регистрираш като нежелаещ да служи във войската? — втренчи се в него Дънкан.
	Алек изсумтя.
	— Нямах предвид това. То е толкова лошо, колкото и другото. Да трябва да застанеш в онази зала и да кажеш твоята причина, пред всички онези непознати хора. Защо трябва да го правя? Какво ги засяга другите, ако аз отказвам да се бия? Във всеки случай — добави той — проклетият ми баща би ме убил за това.
	— Какво мислиш да правиш тогава?
	Алек отново вдигна ръка до устата си и започна да си хапе пръстите.
	— Не се ли сещаш? — отвърна той, като погледна Дънкан в очите.
	Каза го така, сякаш потискаше възбудата си — сякаш въпреки всичко му се искаше да се разсмее. Дънкан почувства как сърцето му се сви.
	— Нали няма… няма да избягаш?
	Алек не отговори.
	— Не можеш да избягаш! Не е добра идея! Не можеш да го направиш. Нямаш нищо у себе си. Ще ти трябват пари, купони, ще трябва да си купуваш храна. Къде ще отидеш? Нали не… Да не смяташ да отидеш в Ирландия? — Те бяха говорили преди за това. Но смятаха да го направят заедно. — Те имат начини да те намерят дори и в Ирландия.
	— Пет пари не давам за тъпата Ирландия! — каза Алек, изведнъж ядосан. — Не ме е грижа какво ще стане с мен. Просто няма да отида, това е всичко. Знаеш ли какво ти правят там? — Той подръпна с пръсти ъгълчетата на устата си. — Правят ти мръсни неща! Разкарват те насам-натам, гледат те, бъркат в задника ти и между краката. Цяла тумба такива, разправя Майкъл Уорън. Тумба възрастни мъже, които те разглеждат целия от глава до пети. Това е отвратително! Възрастни мъже! За тях това е добре. Добре е за баща ми и за твоя баща. Те са си изживели живота. Сега искат да вземат нашия живот. Имали са една война и сега си направиха друга. Не ги е грижа, че ние сме млади. Искат да ни направят стари като тях самите. Не ги е грижа, че това не е наша война…
	Гласът му се повиши, затова Дънкан каза:
	— Престани да викаш!
	— Те искат да ни убият!
	— Млъкни, чу ли?!
	Дънкан се помисли за хората на горния етаж и за баща си. Баща му беше глух като пън, но имаше нещо като радар у себе си по отношение на Алек. Алек млъкна. Той продължи да си хапе пръстите и закрачи напред-назад из стаята. Навън звуковете от нападението се усилиха и се сляха в дълбоко, ниско бучене. Стъклото на прозореца на Дънкан започна леко да вибрира.
	— Излизам от играта — каза Алек отново, докато крачеше напред-назад. — Излизам. Сериозно ти говоря.
	— Няма да бягаш — отвърна Дънкан твърдо. — Това просто не е добра идея.
	— Нищо вече не е добра идея.
	— Не можеш. Не можеш да ме оставиш в Стретъм с тъпия Еди Пари, Родни Милс и други такива момчета…
	— Излизам от играта. Писна ми.
	— Би могъл… Алек! — каза Дънкан, изведнъж въодушевен. — Би могъл да останеш тук! Мога да те скрия тук! Мога да ти нося вода и храна.
	— Тук? — Алек се огледа намръщен. — Къде ще се крия?
	— Можеш да се скриеш в някой гардероб, нещо такова, не знам. Ще трябва да го правиш само докато баща ми е тук. А през нощите, когато Вив я няма, ще излизаш. Ще спиш при мен. Можеш да го правиш дори когато Вив е тук. Тя няма да има нищо против. Ще ни помогне. Ще бъдеш като… като граф Монте Кристо! — Дънкан са замисли за това. Представи си как слага ядене в чинията, след като е запазил месо, чай и захар от собствената си дажба. Представи си как тайно споделя леглото си с Алек всяка нощ…
	Но Алек изглеждаше разколебан.
	— Не знам. Това ще продължи дълги месеци, не е ли така? Ще трябва да продължи чак до края на войната. А ти също ще получиш повиквателна следващата година. И дори по-рано, ако свалят възрастта. Може да я получиш още през юли! Какво ще правим тогава?
	— Има цяла вечност до юли — отговори Дънкан. — Всичко може да се случи до тогава. Сигурно ще ни тресне някоя бомба до юли!
	— Няма — каза Алек и поклати горчиво глава. — Знам, че няма. Ще ми се да би станало така! Но вместо това умират децата, стариците, бебетата и глупаците — глупаците, които нямат нищо против войната. Момчета, които са твърде глупави, за да възразят срещу това да станат войници, твърде глупави, за да видят, че това не е тяхна война, а на правителството. То не е и наша война. Но ние трябва да страдаме в нея. Трябва да правим нещата, които те ни кажат. Те дори не ни казват истината! Не ни казаха за Бирмингам. Всички знаят, че Бирмингам е бил практически разрушен до основи. С колко други големи и малки градове се е случило това? Не ни казват за оръжията, които Хитлер има, за ракетите и газа. Ужасен газ, който не те убива, а смъква кожата ти. Газ, който прави нещо на мозъка ти и те превръща в робот, тъй че Хитлер може да те вземе и да те превърне в роб. Той ще натика всички ни в лагери, знаеш ли това? Ще ни накара да блъскаме в мини и фабрики, всички мъже ще копаят и ще работят на машини, а жените ще раждат бебета. Той ще ни накара да спим с жените един след друг само за да ги забременим. А всички старци и старици просто ще избие. Направил е това в Полша. Навярно го е направил и в Белгия и Холандия. Те не ни казват за това. Не е честно! Ние никога не сме искали да ходим на война. Трябва да има някакво място за хора като нас. Трябва да оставят глупавите хора да се бият, а останалите — тези, които се интересуват от важни неща като изкуството и прочее — трябва да могат да отидат да живеят някъде по собствена воля, а Хитлер да върви по дяволите…
	Той ритна една от обувките на Дънкан, след това продължи да ходи напред-назад и да хапе пръстите си. Хапеше ги бясно, като размахваше ръка, когато сдъвчеше жестоко някое парче кожа или нокът, и започваше да прави същото с другата. Погледът му постепенно остана втренчен в празното пространство. Лицето му отново побеля и зачервените му очи заблестяха като на луд.
	Дънкан отново се сети за баща си. Представи си какво ще си помисли той, ако видеше Алек така. „Това момче е напълно откачено — беше му казвал той неведнъж. — Това момче трябва да порасне. Той е загуба на време. Ще ти набие разни глупави идеи в главата, това момче.“
	— Спри да си хапеш пръстите така, а? — каза Дънкан неспокойно. — Изглеждаш като побъркан.
	— Побъркан? — прошепна Алек. — Няма да се изненадам, ако се побъркам! Толкова се ядосах тази вечер, че помислих, че ще ми стане лошо. Трябваше да изчакам всички да си легнат. Тогава ми се стори, че има някой в къщата. Причуваха ми се разни мъже, които се движеха наоколо, стъпки и шепот. Помислих си, че баща ми е извикал полицията.
	— Той не би направил това, нали? — попита Дънкан разтревожен.
	— Би могъл. Толкова ме мрази.
	— Посред нощ?
	— Разбира се, че тогава! — отвърна Алек нервно. — Те идват тъкмо по това време! Не знаеш ли? Когато най-малко очакваш.
	Изведнъж и двамата млъкнаха. Дънкан погледна вратата и отново си спомни болестта на майка си, пак се почувства странно и почти очакваше да чуе как някакви хора се промъкват, стаени в коридора… Но вместо това чу постоянното бучене на самолетите и монотонното _бум-бум_ на бомбите, последвано от сриването на сажди в комина.
	Той погледна обратно към Алек и се притесни повече от всякога. Защото Алек най-сетне беше свалил ръце и изведнъж бе започнал да изглежда неестествено спокоен. Когато срещна погледа на Дънкан, направи леко театрален жест — сви тесните си рамене, обърна глава и показа деликатния си, красив профил.
	— Това е загуба на време — каза той, сякаш между другото.
	— Кое? — попита уплашен Дънкан. — Какво имаш предвид?
	— Казах ти, не е ли така? По-скоро ще умра, отколкото да направя това, което те искат. По-скоро ще умра, отколкото да ги оставя да ми сложат пушка в ръката и да ме накарат да застрелям някое германско момче, което се чувства точно като мен. Излизам от играта. Ще го направя сам, вместо да оставя това на тях.
	— Но какво да направиш? — попита го глупаво Дънкан.
	Алек отново направи театралния жест, сякаш за да покаже, че това е нищо за него, тъй или иначе.
	— Ще се самоубия — каза той.
	Дънкан се втренчи в него.
	— Не можеш!
	— Защо не?
	— Просто не можеш. Не е честно. Какво… Какво ще си помисли майка ти?
	— Просто е извадила лош късмет — изчерви се Алек. — Не е трябвало да се омъжва за глупавия ми баща. Той, във всеки случай, ще бъде доволен — сигурен съм, че иска да ме види мъртъв.
	Дънкан не го слушаше. Мислеше за чутото и се насълзи.
	— А какво ще стане с мен? — каза той със задавен глас. — За мен ще бъде по-трудно, отколкото за всеки от тях, знаеш го! Ти си най-добрият ми приятел. Не можеш да се самоубиеш и да ме оставиш тук.
	— Тогава и ти го направи — отвърна Алек.
	Той каза това тихо. Дънкан си триеше носа с ръкава и не беше сигурен, че го е чул добре.
	— Какво? — попита той.
	— Направи го и ти — повтори Алек.
	Те се спогледаха. Лицето на Алек беше силно зачервено. Беше отворил устни непредпазливо в нервна усмивка и между тях се показаха кривите му зъби. Той се премести по-близо до Дънкан и сложи ръка на раменете му, тъй че гледаше Дънкан право в лицето от съвсем близо. Стисна го силно, почти го бутна. Погледна го право в очите и каза възбудено:
	— Това ще им даде да се разберат, не е ли така? Помисли си как ще изглежда! Можем да оставим писмо, в което казваме защо сме го направили! Ще бъдем двама млади хора, отнели живота си. Това ще влезе във вестниците. Ще се появи навсякъде! По дяволите, това може да спре проклетата война!
	— Мислиш ли? — попита Дънкан, изведнъж обзет от същата възбуда. Беше впечатлен и поласкан. Искаше му се да повярва в това, но продължаваше да се страхува.
	— А защо не?
	— Не знам. Млади хора умират през цялото време. Това не е променило нищо. Защо с нас да е различно.
	— Глупак — каза Алек, като сви устни, дръпна ръка, стана и се отдалечи. — Ако не разбираш… Ако не си готов на това… Ако те е шубе…
	— Не съм казал това.
	— Аз ще го направя сам.
	— Няма да те оставя да го направиш сам! — отвърна Дънкан. — Казах ти, че няма да те оставя да ме напуснеш.
	Алек се върна при него.
	— Тогава ми помогни да напиша писмото — каза той, отново възбуден. — Можем да го напишем. Виж. — Той се наведе и вдигна едната половина от скъсаната повиквателна. — Можем да го напишем на гърба на това. Ще бъде символично. Дай ми писалката си, а?
	Несесерът за писмени принадлежности на Дънкан беше на пода до леглото. Той направи автоматично крачка към него, но се спря. Вместо това, ужким случайно, отиде до камината, взе от полицата й един молив и го протегна към Алек. Но той не го взе.
	— Не това. Ще си помислят, че го е писало някакво глупаво дете, ако използвам това. Дай ми писалката си.
	— Не е тук — каза Дънкан, като премига и отклони поглед.
	— Проклет лъжец, знам, че е тук!
	— Ако държиш на писалката си, не трябва да я даваш на други хора да я използват — отвърна Дънкан.
	— Винаги казваш това! Сега то няма значение, не е ли така?
	— Не искам да я използваш, това е всичко. Използвай молива. Сестра ми ми купи тази писалка.
	— Тя ще се гордее с теб — каза Алек. — Сигурно ще сложат тази писалка в някаква рамка, след като ни намерят! Мисли за това по този начин. Хайде, Дънкан.
	Дънкан се поколеба още малко, после с нежелание отвори ципа на несесера и извади писалката. Алек винаги го беше молил да я изпробва и сега я взе от него с видимо задоволство, като бавно отви капачето, разгледа писеца и опита тежестта на писалката върху дланта си. Той взе и несесера, после седна на ръба на леглото, като го постави на коленете си, и изглади листа хартия, опитвайки се да изправи гънките му. Когато го изглади, доколкото бе възможно, той започна да пише.
	— _До всеки заинтересован._ — Той погледна Дънкан. — Така ли да напиша? Или да напиша _„До мистър Уинстън Чърчил“_?
	Дънкан помисли малко.
	— _„До всеки заинтересован“_ звучи по-добре — каза той. — Така може да се отнася и до Хитлер, Гьоринг и Мусолини.
	— Вярно е — отвърна Алек, комуто тази идея хареса. Той помисли за няколко секунди, захапал устната си, като същевременно почукваше с писалката по нея, след това започна да пише. Той пишеше бързо и красиво — като Кийтс* или Моцарт, помисли си Дънкан, — като плъзгаше писеца с малки заврънкулки по листа и от време на време спираше и със свъсени вежди поглеждаше какво е написал, а след това продължаваше със същия красив почерк…
	[* Джон Кийтс (1795–1821), английски романтически поет. — Б.прев.]
	Когато свърши, той подаде писмото на Дънкан и захапа кокалчетата на пръстите си, докато приятелят му четеше.
C>
	До всеки заинтересован. Ако четете това, значи ние, Алек Дж. С. Плейнър и Дънкан У. Пиърс, от Стретъм, Лондон, Англия, сме успели в намеренията си и вече не сме сред живите. Не предприемаме това действие лекомислено. Знаем, че мястото, на което отиваме, е там „зад гроба, в неоткритата страна, отдето никой пътник се не връща“*1. Но ние правим това заради Младежта на Англия и в името на __Свободата, Честността__ и __Истината__. По-скоро ще отнемем живота си свободно, отколкото да го оставим да ни бъде откраднат от __Търгашите на войната__. Молим само за една епитафия, а именно тази: че като великия Т. Е. Лорънс*2 ние „прегърнахме в ръцете си човешката вълна и начертахме завещанието си на звездното небе“.
	[*1 Цитат от монолога на Хамлет в едноименната пиеса на Шекспир. Превод Валери Петров. — Б.прев.]
	[*2 Томас Едуард Лорънс, или Лорънс Арабски (1888–1935), английски военен и разузнавач, известен с дейността си в Близкия изток през Първата световна война. Следващият цитат е от стихотворението му „Посветено на С. А.“. — Б.прев.]
C$
	Дънкан погледна Алек удивен и каза:
	— Това е направо магическо!
	Алек се изчерви и отвърна малко срамежливо:
	— Наистина ли смяташ така? Измислих част от него още по пътя насам.
	— Ти си гений!
	Алек се засмя. Смехът му приличаше на момичешко хихикане.
	— Добре е, нали? Хубаво ще им даде да се разберат, във всеки случай! — Той протегна ръка: — Дай ми го да се подпиша. После и ти се подпиши.
	Те добавиха имената си, след това и датата. Алек вдигна листа и го разгледа добре, наклонил глава настрани.
	— Тази дата ще стане като онези, за които са ни говорили в училище — каза той. — Не е ли забавно? Не е ли забавно как децата ще ги карат да я помнят и след сто години?
	— Да — отвърна Дънкан неопределено. Той си мислеше за нещо друго и слушаше с половин ухо. Докато Алек отново приглаждаше листа, Дънкан попита нерешително: — Не можем ли да сложим нещо и за нашите семейства вътре?
	— Нашите семейства! — сбърчи устни Алек. — Разбира се, че не можем, не ставай глупав.
	— Мисля си за Вив. Тя ще бъде страшно разстроена от всичко това.
	— Казах ти, че ще се гордее с теб — отвърна Алек. — Всички ще се гордеят. Дори баща ми. Той ме нарича жалък страхливец. Иска ми се да видя лицето му, когато това излезе във вестниците! Ние ще бъдем като… като мъченици! — Той се замисли. — Всичко, което остава сега, е да решим как ще го направим. Предполагам, че бихме могли да се задушим с газ.
	— Газ! — възкликна Дънкан ужасен. — Това ще продължи много дълго, не е ли така? Ще отнеме цяла вечност. А и газът ще излезе из цялата къща. Накрая може да задушим и баща ми. Той е стар мръсник, но нали разбираш, това няма да е много честно.
	— Да, няма да е спортсменско — отвърна Алек.
	— Няма да е почтено, друже.
	Те се засмяха. Смееха се толкова силно, че трябваше да запушат устите си с длани. Алек падна по гръб на леглото и зарови глава във възглавницата на Дънкан.
	— Можем да се отровим — каза той, продължавайки да се смее. — Да глътнем арсеник. Като онази стара проститутка мадам Бовари.
	— Възхитителен план, мистър Холмс — отвърна Дънкан с престорено простоват глас, — но с един сериозен недостатък. Баща ми не държи арсеник вкъщи.
	— Нямате арсеник? И наричаш това модерна, добре обзаведена къща? А какво ще кажеш за отрова за мишки, моля?
	— Няма и отрова за мишки. Пък и няма ли много да ни боли от отровата?
	— Ще боли много, глупако, каквото и да направим. Не би било значителен жест, ако не болеше.
	— Дори и така да е…
	Алек беше спрял да се смее. Той лежа замислен известно време, после седна.
	— Какво ще кажеш да се удавим? — попита той сериозно. — Ще видим живота си да пробягва като на лента пред очите ни. Не че искам много да видя моя, животът ми беше противен, но…
	— Ще видя майка си отново — каза Дънкан.
	— Хубаво. Човек трябва да види майка си, преди да умре. Може да я попиташ защо, по дяволите, се е омъжила за баща ти.
	Те отново се засмяха.
	— Но как бихме могли да го направим? — попита накрая Дънкан. — Трябва да намерим някакъв канал или нещо такова.
	— Не, няма нужда. Човек може да се удави в десет сантиметра вода. Мислех си, че всеки го знае. Това е научен факт. Тук не държите ли ваната си пълна в случай на пожар?
	Дънкан го погледна изненадано и каза:
	— По дяволите, прав си!
	— Хайде да го направим, Дънкан Пиърс!
	Те се изправиха на крака.
	— Вземи писмото и едно кабарче — каза Дънкан. — Чакай! Нека да се среша.
	— Човекът иска да си вчеше косата в такъв момент! — присмя му се Алек.
	— Млъкни!
	— Давай, Лесли Хауърд*.
	[* Английски актьор (1893–1943). — Б.прев.]
	Дънкан застана пред огледалото до тоалетката и бързо се оправи. После, колкото се може по-тихо, двамата с Алек излязоха от спалнята, минаха по коридора и през всекидневната и отидоха в кухнята. Вратите бяха отворени в случай на взрив. Дънкан ги затвори много тихо. В същото време той чуваше как баща му хърка като банциг.
	— Баща ти звучи като същински „Месершмит“! — каза Алек.
	Това отново ги накара да се разсмеят.
	Те включиха светлината в кухнята. Лампата без абажур беше доста слаба и стаята се разкри под нея с лишени от дълбочина, еднообразни цветове — изпъстреното с петна бяло на мивката, сивите и жълти парчета на линолеума на пода, кафявите като сос от печено дървени повърхности. Ваната беше до кухненската маса и опираше до стената. Бащата на Дънкан още преди години й беше направил сандък от пак така кафяво като сос дърво, както и капак. Капакът се ползваше като дъска за сушене, на него имаше различни кухненски съдове и бельо на Дънкан и баща му, накиснато в сода за пране в голям цинков леген. Когато видя това, Дънкан се изчерви и бързо махна легена. Алек пък премести съдовете един по един на кухненската маса.
	След това те хванаха от двете страни капака на ваната и го вдигнаха.
	Водата отдолу беше отпреди няколко дена, когато бащата на Дънкан се бе къпал. Тя беше мътна и пълна с малки косми, груби и къдрави, по-засрамващи дори от бельото, така че, щом ги видя, Дънкан се извърна и сви ръцете си в юмруци. Ако сега баща му беше пред него, той щеше да го удари.
	— Тази свиня!
	— Изглежда е достатъчно, във всеки случай — каза Алек колебливо. — Но как ще го направим? Не можем и двамата да легнем в нея едновременно. Предполагам, че можем да си държим главите един на друг, а?
	От мисълта, че може да потопи главата си в тази мръсна вода, която се беше плискала около краката, срамните части и задника на баща му, на Дънкан му се повдигна.
	— Не искам — отговори той.
	— Е, и аз не искам много — каза Алек. — Но виж, не можем да си позволим да бъдем придирчиви.
	— Хайде да пробваме с газ, в края на краищата, да рискуваме с това.
	— Така ли да направим?
	— Да.
	— Добре. Или… Чакай, сетих се! — Алек щракна с пръсти. — Хайде да се обесим!
	Тази идея им подейства почти като облекчение. Дънкан вече нямаше нищо против как ще го направят, стига то да не включва мръсната вода на баща му. Те върнаха капака на ваната на мястото му, после огледаха тавана и стените в търсене на куки, изобщо на нещо, на което да вържат въжето. Накрая решиха, че скрипецът на въжетата за прането може да понесе тежестта на единия от тях. А за другия решиха, че може да се обеси на закачалката за палта на гърба на кухненската врата.
	— Имаш ли въже? — попита след това Алек.
	— Имам — каза Дънкан в изблик на просветление. Имаше предвид колана на халата си. Той го развърза, извади го от клуповете му и провери здравината му с ръце. — Мисля, че това ще ме издържи.
	— В такъв случай ти си готов. Ами аз? Сигурно нямаш друг, нали?
	— Имам много колани и такива неща. И много вратовръзки.
	— Да, вратовръзка ще свърши работа.
	— Да отида ли да донеса една? Каква искаш?
	— Черна, предполагам — намръщи се Алек. — Или не! Онази на сини и златни райета. Тя прилича на университетска връзка.
	— Какво значение има това?
	— Може да направят снимки. Тя ще бъде по-впечатляваща.
	— Добре — каза Дънкан с нежелание, защото, между другото, той изпитваше точно към тази вратовръзка долу-горе същите чувства, които изпитваше и към писалката си: че е много хубава и принадлежи само нему. И какъв беше смисълът да използват такава, когато и някоя съвсем обикновена би свършила работа? Но сега не му се спореше за това. Той се върна тихо през всекидневната и коридора, влезе в спалнята и извади вратовръзката. Чу баща си, който продължаваше да хърка, и спря за момент в мрака с връзката в ръка, като почти му се прииска да влезе и да срита баща си, да извика, да изкрещи в лицето му: „Проклет стар глупак! Аз смятам да се самоубия! Ще отида в кухнята и наистина ще го направя! Събуди се, не можеш ли?“
	Баща му продължи да хърка. Дънкан се върна тихо при Алек.
	— Баща ми звучи като проклет изтребител! — каза той, докато затваряше кухненската врата.
	Но Алек не отговори. Той беше оставил колана на халата и стоеше до мивката, полуобърнат към него. Беше вдигнал нещо иззад кранчетата на чешмата.
	— Дънкан — каза той със странен нисък глас, — виж това.
	Алек държеше в ръка старомодния бръснач на бащата на Дънкан. Беше извадил острието и го гледаше като хипнотизиран — трябваше с мъка да откъсне очи от него, за да се обърне към Дънкан.
	— Аз ще използвам това — каза той. — Така ще направя. Ти можеш да се обесиш, ако искаш. Но аз ще използвам това. То е по-хубаво от въжето. По-бързо е и по-чисто. Ще си прережа гърлото.
	— Ще си прережеш гърлото? — повтори Дънкан. Той погледна тънкия бял врат на Алек, сухожилията и адамовата му ябълка, която изглеждаше твърда, а не нещо меко, дето можеш лесно да прережеш…
	— Остър е, нали? — Алек докосна острието, после бързо дръпна пръста си и го засмука. — Господи! — засмя се той. — По-остро от това не би могло да бъде. Няма да боли изобщо, ако го направим достатъчно бързо.
	— Сигурен ли си?
	— Разбира се, че съм сигурен. Нали така убиват животните? Ще го направя още сега. Ти ще трябва да си втори. Имаш ли нещо против? Боя се, че тук може малко да се пооплеска. Най-добре ще е да не гледаш много-много. Ако имахме два! Тогава можехме да го направим едновременно… Виж какво. — Той махна с бръснача към парчето хартия, на което бяха написали писмото си. — Бъди добро момче и закачи това на стената. Някъде, където ще го видят.
	Дънкан взе писмото и кабарчето. Той погледна тревожно бръснача и каза:
	— Не го прави, докато съм с гръб, става ли? — Дънкан се страхуваше да се обърне… Огледа се бързо за място и накрая закрепи писмото за вратичката на един шкаф. — Така добре ли е?
	— Да, добре е — кимна Алек.
	Той беше затаил дъх. Още държеше отворения бръснач, сякаш просто много му се възхищаваше. Но сега, докато Дънкан го гледаше, той стисна дръжката му по-здраво с двете си ръце, вдигна острието и го притисна плътно до гърлото си. Сложи го точно под извивката на дясната си челюст, където кожата трептеше леко, отмервайки пулса му.
	Дънкан неволно пристъпи към него и каза нервно:
	— Нали няма да го направиш веднага?
	— Ще го направя до минута — отвърна Алек, чиито клепачи трепереха.
	— Какво е чувството?
	— Добро е.
	— Страх ли те е?
	— Малко — каза Алек. — А теб? Побелял си като чаршаф! Не припадай, преди да дойде твоят ред. — Той прехвърли бръснача в другата си ръка, затвори очи и застана неподвижно… После, със здраво затворени очи и с малко по-различен глас от преди, попита: — Какво ще ти липсва, Дънкан?
	— Не знам — прехапа устна Дънкан. — Нищо! Не, ще ми липсва Вив… А на теб?
	— Ще ми липсват книгите, а също музиката и изкуството, и хубавите сгради — отвърна Алек, при което на Дънкан му се прииска и той да беше казал това, а не онова за сестра си. — Но с тези неща така или иначе е свършено. След година хората ще започнат да забравят, че някога изобщо е имало такива неща.
	Той отвори очи и преглътна, после отново прехвърли бръснача в другата си ръка. Дънкан виждаше, че пръстите му са се изпотили, виждаше следите, които те бяха оставили на дръжката на бръснача от черупка на костенурка. Сега той не искаше Алек да го прави. Цялата работа беше напреднала твърде бързо. Отново почти му се прииска баща му да се събуди, да излезе от стаята си и да ги спре. Какъв е смисълът да имаш баща, ако той те оставя да правиш неща като това? За да накара Алек да продължи да говори и за да подреди в ума си нещата, той каза:
	— Какво мислиш, че ще стане с нас, след като умрем?
	Алек се замисли за това, все така държейки острието близо до врата си.
	— Нищо — отговори той тихо след малко. — Просто ще изгаснем като светлини. Не може да има нищо друго. Не може да има Бог. Един Бог би спрял войната! Не може да има рай, ад или нещо такова. Това тук е адът, ние сме в него. А ако там има някакво място, ще бъдем в него заедно, във всеки случай. — Той срещна погледа на Дънкан с блесналите си зачервени очи. — Това би било най-лошото, нали? — каза той просто. — Да бъдем там сами.
	— Да — кимна Дънкан. — Да, това би било ужасно.
	Алек задържа дъх. Пулсът на врата му започна да бие по-бързо, почти подскачаше срещу острието. Но когато проговори, той го направи почти небрежно, тъй че Дънкан си помисли, че Алек се шегува, и за малко не се засмя. Той каза:
	— Ще се видим там, Дънкан.
	После стисна по-силно бръснача и повдигна лактите си, сякаш искаше да удари топка с бейзболна бухалка. След това си преряза гърлото.


	— Насам — каза патрулът. Кей и Мики го последваха внимателно по отломъците.
	Доскоро тези отломъци бяха четириетажна къща в района Пимлико. В почти непрогледната тъмнина изглеждаше, че къщата е спретнато извадена от редицата с нейни близнаци. Една жена беше убита веднага при взрива и тялото й вече беше отнесено от друга кола. Но краката на едно момиче още бяха затиснати от отломъците. Спасителите смятаха да докарат кран, за да вдигнат затисналите я греди. Те обаче не можеха да направят това, докато не извадят една жена и момче, които изглежда бяха затрупани в мазето.
	— Изпратихме хора за прожектори — каза патрулът, — но момчетата копаят вече половин час. Единият успя да се пореже много лошо.
	— След колко време ще стигнат до мазето? — попита Кей.
	— Един час според мен. Може би два.
	— А заклещеното момиче?
	— Да, погледнете я, ако може. Тя изглежда добре, но това може да е от шока, не знам. Ей там е. Единият от мъжете е с нея, опитва се да й поддържа духа.
	Той показа на Кей накъде да вървят. Тя остави Мики да прегледа порязания човек, а сама тръгна към задната част на къщата. Някакви стъкла се чупеха под краката й. Веднъж една дъска под нея поддаде и тя потъна в бъркотия от гипс и дървении почти до бедрото. Когато се счупи, дъската изпука остро и Кей чу как едно момиче извика при този звук.
	— Всичко е наред — каза някой тихо.
	Кей вдигна фенерчето си и видя фигурата на мъж, клекнал в отломъците на 5–6 метра разстояние. Той беше сложил ръце на коленете си, а каската му бе бутната небрежно на тила. Щом видя Кей да идва, мъжът вдигна ръка:
	— От линейката ли сте? Тук сме. Внимавайте за тази дивотия. — Той посочи към някакъв бледен предмет, белеещ в тъмнината, със странна форма, който седеше на пътя й. Отне й известно време да разбере, че това е клозетна чиния. — Била е изтръгната цялата от мястото си — каза мъжът, като се изправи. — Но е останала без седалка.
	Той протегна ръка, за да помогне на Кей да мине през последните няколко стъпки между развалините. Когато се приближи към него, тя забеляза нещо в краката му. Отначало го взе за купчина пердета или чаршафи. Но докато гледаше, чаршафите се издуха и разлюляха, сякаш нещо ги буташе отзад, и от тях се показаха ръка и бяло лице, почти толкова бледни, колкото отнесената от мястото си клозетна чиния. Това беше затиснатото младо момиче. То беше покрито със слой мазилка и затрупано до кръста от смесица от греди и тухли. Трябваше да се надигне на ръце, за да погледне Кей. Тя отиде до нея и клекна, като мъжа преди това.
	— Бих казала, че добре сте се подредили — каза й Кей, като същевременно кимна на мъжа и той се отдалечи.
	Момичето сложи ръка на коляното на Кей.
	— Моля ви, можете ли да ми кажете? — Гласът й беше дрезгав и отслабнал от страх. Тя се закашля. — Ще дойдат ли да ме измъкнат?
	— Да, веднага щом могат — отговори Кей. — Но сега аз трябва да видя дали сте добре. Може ли да проверя пулса ви? — Тя взе покритата с мазилка ръка на момичето. Пулсът й беше бърз, но доста силен. — Добре. А сега имате ли нещо против да светна с това фенерче в очите? Ще продължи само секунда.
	Тя сложи ръка на брадичката на момичето, за да закрепи неподвижно лицето й. Момичето премигна в очакване. Крайчетата и ъглите на очите й изглеждаха розови като на заек на белия фон на мазилката, а зениците й се свиха от лъча светлина. Тя изглеждаше млада, но не толкова, колкото я бе помислила Кей отначало. Може би бе на двайсет и четири-пет. Тя завъртя глава, преди Кей да свали фенерчето, и се взря през развалините.
	— Какво правят? — попита тя за мъжете в другия край.
	— Смятат, че може да има хора, жена и момче, затрупани в мазето на къщата ви — отговори Кей.
	— Мадлен и Тони?
	— Така ли се казват? Ваши приятели ли са?
	— Мадлен е дъщерята на мисис Финч.
	— Мисис Финч?
	— Моята хазяйка. Тя…
	Момичето не продължи. Кей се досети, че мисис Финч е жената, която е била убита. Тя започна да опипва ръцете и раменете на момичето.
	— Мислите ли, че сте ранена? — каза Кей, докато го правеше.
	Момичето преглътна и отново се закашля, после отвърна:
	— Не знам.
	— Можете ли да движите краката си?
	— Мисля, че можах, преди минута. Не искам да опитвам, за да не би да разместя нещата и те да ме смажат.
	— Чувствате ли стъпалата си?
	— Не знам. Те са студени. Това е само от студа, нали? Какво друго може да е? Не е нещо по-лошо, нали?
	Тя бе започнала да трепери. Беше облечена в нещо, което сигурно бе нощница и халат, но човекът от спасителния отряд я беше загърнал с едно одеяло за допълнителна топлина. Кей придърпа одеялото по-плътно до нея, после се огледа за още нещо. Намери една, както изглеждаше, хавлия за къпане. Но тя беше подгънала и черна от сажди. Кей я хвърли и после видя възглавница, чийто пълнеж от конски косми се беше измъкнал през една цепка в кадифената й калъфка. Тя я сложи отстрани на момичето, където предполагаше, че острите ръбове на отломките може да я бодат или притискат.
	Момичето не забеляза това. То продължаваше да се взира и каза възбудено:
	— Какво е това? Да не са пуснали прожекторите? Кажете им, че не трябва!
	Беше дошъл камион, който докара прожектор и малък генератор, а спасителите ги свързаха и пуснаха. Те се опитаха да заглушат отчасти светлината на прожектора, като опънаха парче брезент над него. Но светлината обливаше цялото място на злополуката и променяше вида и формата на нещата. Кей се огледа и видя много ясно предмети, които преди малко я бяха озадачавали — една дъска за гладене със счупени крака, кофа, малка кутия, която някой беше облепил с черупки от миди… Клозетната чиния бе загубила седефения си блясък и ясно показваше петната си. Оказа се, че стените на къщите, издигащи се от двете страни на купчината отломки, всъщност не са стени, са зейнали стаи с легла, столове, маси и камини в тях, всички непокътнати.
	— Кажете им да изключат светлините! — повтаряше момичето. Но и то като Кей се оглеждаше и сякаш разбираше за пръв път какво представлява хаосът, който го беше уловил в капана си, и може би виждаше фрагменти от предишния си живот в него. — О! — извика, когато мъжете започнаха да удрят с чукове, потрепвайки при всеки техен удар. — Какво правят?
	— Трябва да работят бързо — отвърна Кей. — Нали разбирате, мазето може да се пълни с газ или вода.
	— Газ или вода? — повтори неразбиращо момичето, а после примигна в синхрон със следващия удар. То сигурно усещаше ударите през отломките. Започна да плаче. Потърка лицето си, а слоят мазилка се изду от сълзите си.
	Кей сложи ръка на рамото й.
	— Боли ли ви?
	— Не знам — поклати глава момичето. — Не мисля. Просто… съм много уплашена. — Закри очи с двете си ръце и накрая замълча и застина почти напълно неподвижна. Когато махна ръцете си и проговори отново, гласът й се беше променил, прозвуча по-спокойно и някак остарял: — Сигурно ме смятате за голяма страхливка.
	— Ни най-малко — отвърна нежно Кей.
	Момичето изтри очите и носа си с ъгълчето на одеялото. То се намръщи, когато почувства вкуса на мръсотията на езика си, и каза:
	— Предполагам, не можете да ми дадете цигара.
	— Страхувам се, че не, защото наоколо може да има газ.
	— Разбира се, че не. О! — Мъжете отново започнаха да удрят с чуковете и тя се вцепени.
	Кей я наблюдаваше и също се вцепени от симпатия към нея.
	— Сигурно ви боли — каза тя накрая. — Докторът скоро ще дойде. Още малко смелост.
	После и двете обърнаха глави. Мики си пробиваше път към тях и дъските пукаха под обувките й, както когато Кей бе идвала.
	— Божичко! — възкликна Мики, като видя клозетната чиния. След това тя забеляза момичето. — Божичко отново! Наистина сте в неприятно положение.
	— Нали ще ни извиниш, ако не станем да те посрещнем? — каза й Кей. После се обърна към момичето: — Това е моята голяма приятелка мис Ирис Кармайкъл. Виждали ли сте някога в живота си нещо, което по-малко да прилича на ирис? Бъдете мила с нея и тя може да ви позволи да я наричате Мики.
	Момичето гледаше нагоре и мигаше. Мики клекна, хвана ръката й и стисна пръстите й.
	— Нещо счупено? Радвам се да го чуя. Как се чувствате?
	— Точно сега не чак толкова добре — каза Кей, когато Мики не получи отговор. — Но скоро ще бъдем по-добре. Каква лоша домакиня съм обаче! — Тя се обърна отново към момичето: — Така и не си дадох труда да разбера името ви.
	Момичето преглътна и отвърна задавено:
	— Джинивър.
	— Дженифър?
	— Джинивър — поклати глава момичето. — Хелън Джинивър.
	— Хелън Джинивър — повтори Кей, сякаш опитваше как звучи това име. — Мисис или мис?
	Мики се разсмя.
	— Остави момичето на мира — каза тя меко.
	— Мис — отвърна Хелън неразбиращо.
	Кей поклати глава, както беше направила и Мики, и се представи. Хелън я погледна в лицето, после се обърна към Мики:
	— Помислих си, че сте момче — каза тя и отново се разкашля.
	— Всички така си мислят — отговори Мики. — Свикнала съм с това. Ето, пийте малко вода.
	Тя извади манерката си. Докато Хелън пиеше, Кей измъкна един болничен формуляр от джоба на якето си и попълни различните подробности, след което го закачи за яката й.
	— Ето. Така сте като колет.
	После двете с Мики се изправиха и известно време гледаха мъжете, които разчистваха развалините.
	Мъжете се движеха влудяващо бавно — защото, както каза Мики, имаше нещо странно в начина, по който беше паднала къщата, и това правеше работата по-трудна, отколкото бяха предполагали. Но накрая оставиха чуковете си настрани, бързаха с въжетата една паднала част от стената и започнаха да я теглят. Стената беше вдигната и застана странно изправена за момент. После въжетата я дръпнаха назад и тя падна и се разби, изпращайки във въздуха нов облак прах.
	В парчето новоосвободена земя изглежда имаше само още отломки и бъркотия от изкривени тръби. Но един човек се придвижи бързо до тръбите, взе парче тухла и почука с нея няколко пъти по тях. Той вдигна ръка. Някой друг извика рязко за тишина. Малкият генератор беше изключен и мястото отново потъна в тъмнина и тишина. Разбира се, чуваше се бученето на самолетите и глухите гърмежи на зенитните оръдия от Хайд парк и другаде, но тези звуци сякаш присъстваха непрестанно от шест месеца — Кей забеляза, че човек ги филтрираше като бученето на кръвта в ушите си.
	Човекът с тухлата каза нещо, но твърде тихо, за да може Кей да го долови. Той отново почука по тръбите… И тогава, много слабо, се дочу вик, като мяукането на котка, изпод отломките.
	Кей беше чувала такива звуци и преди — те бяха възбуждащи и притеснителни, много повече от гледката на откъснати крайници и осакатени тела. Звуците я накараха да потрепери. Тя изпусна дъха, който беше задържала. Мястото отново оживя и стана шумно, сякаш в отговор на някакъв малък електрически удар. Генераторът беше включен и прожекторът отново светна, а мъжете влязоха между отломките и започнаха да работят с нов устрем.
	Приближи се кола, подскачайки по разбитата земя, с бял блестящ кръст на капака. Мики отиде да я посрещне. Кей се поколеба, после отново коленичи до Хелън.
	Тя се беше притиснала неудобно в отломките, след като също бе напрегнала слух да чуе нещо.
	— Тези гласове бяха на Мадлен и Тони, нали? Те добре ли са?
	— Надяваме се, че са добре — отговори Кей.
	— Ще се спасят, нали? Но как е възможно? Мисис Финч… — Хелън поклати глава. — Аз ги видях как я изнасят, преди да дойдете. Бяхме навън в кухнята. Тя поиска очилата си, това беше всичко. Аз казах, че ще изтичам горе да й ги взема. Те бяха на масичката до леглото й. Държах ги ето тук. — Вдигна ръка и се взря в дланта си, после се огледа, сякаш изведнъж объркана. — Тя не искаше аз да ходя. Искаше Тони да го направи, той да отиде.
	Гласът й беше започнал да трепери. Погледна Кей с широко отворени очи. После внезапно каза:
	— Вижте, имате ли нещо против да хвана ръката ви?
	— Да имам нещо против ли? — отвърна Кей, трогната от простотата на молбата. — За бога! Щях да ви го предложа още отначало. Но нали разбирате, не исках да изглеждам натрапчива.
	Тя хвана пръстите на Хелън и започна да ги разтрива със своите. После ги вдигна и започна да духа в тях, бавно и упорито, по кокалчетата и дланта.
	В това време Хелън я гледаше в лицето, все така с широко отворени очи.
	— Сигурно сте много смела — каза тя. — И вие, и приятелката ви. Аз никога не бих могла да бъда толкова смела.
	— Глупости — отвърна Кей, като продължаваше да разтрива ръката й. — Така по-добре ли е? Просто е по-лесно да бъдеш навън в суматохата, отколкото да седиш вкъщи и да слушаш какво става.
	Пръстите на Хелън изглеждаха студени и прашни в нейните, но дланта и възглавничките на пръстите й бяха меки, податливи. Кей ги притисна по-силно и после ги пусна.
	— Ето го доктора — каза тя, като чу отново пукащите дъски. След това добави тихо: — Това беше тайна, между другото, че е по-лесно да бъдеш навън.
	Лекарката беше чевръста, хубава жена на около 45 години. Беше облечена в работен комбинезон и с кърпа на главата.
	— Здравейте — каза тя, като видя Хелън, — какво имаме тук?
	Кей застана настрани, когато жената клекна до Хелън. Тя чу нейния шепот и долови част от отговорите на Хелън:
	— Не… Не знам… Малко… Благодаря ви…
	— Не може да се каже в каква степен е пострадала, докато не освободим краката й — каза докторката, когато отново застана до Кей, изтривайки прахта от ръцете си. — Не мисля, че има загуба на кръв, но тя изглежда има силна треска, което може да е от болка. Дадох й малко морфин, да престане да мисли за това.
	Тя се протегна и направи гримаса.
	— Тежка нощ? — попита Кей.
	— Може да се каже. Девет мъртви от снаряд на Виктория стрийт, още четирима в Челси. И един тук, доколкото разбрах. Казаха ни, че тази жена и момчето й ще бъдат извадени, когато дойдем. Сега нямаме време да се мотаем тук. Има един приятел с откъснати ръце, както изглежда, във Воксхол.
	Докато тя говореше, един от спасителите извика, че няма опасност от газ, и лекарката веднага бръкна в джоба си и извади пакет цигари, отвори го и го протегна към Кей.
	— Дайте ми две, може ли? — каза Кей.
	— Напориста жена сте.
	Кей се засмя.
	— Първата е за мен, втората е с медицински цели. — Тя запали и двете цигари от запалката на лекарката, върна се при Хелън и каза ведро: — Хей, вижте какво имам.
	После сложи едната цигара между устните на Хелън, взе ръката й и просто я задържа като преди. Димът накара Хелън да присвие очи, които сега изглеждаха по-тъмни, а гласът й отново се беше променил:
	— Колко сте добра — каза тя.
	— Не говорете така.
	— Изглежда съм пияна. Как е възможно това?
	— Предполагам е от морфина.
	— Колко мила беше тази лекарка!
	— Да, нали?
	— Не искате ли да бъдете лекарка?
	— Не много — отвърна Кей. — А вие?
	— Познавам едно момче, което иска да стане лекар.
	— Така ли?
	— Едно момче, в което бях влюбена.
	— О.
	— Той ме заряза заради друго момиче.
	— Глупаво момче.
	— Сега е в армията. Вие не сте влюбена в никого, нали?
	— Не — каза Кей. — Някой друг е влюбен в мен, оказва се. Също забележителна личност… Но това е друга тайна. Казвам ви го заради морфина, нали разбирате. Разчитам на него, че няма да можете да си спомните нищо от това.
	— Защо това е тайна?
	— Обещах на човека, че ще бъде така, това е всичко.
	— Но вие няма да го обикнете в отговор?
	— Човек би предположил, че ще го направя, нали? — усмихна се Кей. — Но не е ли забавно, че ние изглежда никога не обичаме хората, които трябва, не мога да разбера защо…
	— Няма да пуснете ръката ми, нали?
	— Никога.
	— Държите ли я? Не я чувствам.
	— Ето! Почувствахте ли това?
	— Да, почувствах го. Дръжте я така, може ли? Просто така.
	Те продължиха да пушат в мълчание и след малко Хелън изглежда се унесе — цигарата увисна забравена в ръката й, тъй че Кей я взе леко от пръстите й и я допуши. Спасителите продължаваха да работят. От време на време бученето на самолетите и глухите гърмежи на снарядите се усилваха, а в небето проблясваха живописни светлини, зелени и червени, съпроводени и от въртящи се сигнални ракети. От време на време Мики идваше, сядаше до Кей и се прозяваше. Два-три пъти Хелън се събуди и промърморваше, или пък казваше съвсем ясно:
	— Тук ли сте? Не ви виждам. Къде сте?
	— Тук съм — отговаряше Кей всеки път и стискаше ръката й малко по-силно.
	— Ще бъде твоя до живот — каза Мики.
	Накрая спасителите разровиха едно паднало стълбище и когато го вдигнаха с лебедката, жената и синът й бяха открити отдолу почти невредими. Момчето се измъкна първо с главата напред, както сигурно бе излязло от утробата, но сега беше вцепенено, сухо, прашно и с побеляла като на старец коса. Той и майка му излязоха и застанаха навън неподвижно, напълно поразени.
	— Къде е майка? — чу Кей да казва жената.
	Мики отиде при тях с одеяла, а Кей се изправи на крака.
	Хелън усети движението й, събуди се и протегна ръка към нея:
	— Какво има?
	— Освободиха Мадлен и Тони.
	— Добре ли са те?
	— Така изглежда. Виждате ли? Сега мъжете ще дойдат и ще ви освободят.
	— Не ме оставяйте — поклати глава Хелън. — Моля ви!
	— Трябва да вървя.
	— Моля ви, недейте.
	— Трябва да се махна, за да могат мъжете да ви освободят.
	— Страх ме е от това!
	— Трябва да закарам жената и сина й до болницата.
	— Приятелката ви може да го направи, нали така?
	— Хайде сега, да не би да искате да ме изритат от службата? — засмя се Кей.
	Тя сложи ръка на главата на Хелън, за да вдигне прашната коса от веждите й. Направи го съвсем непреднамерено, но тревожното изражение на Хелън — големите й потъмнели очи над побелелите от мазилката бузи — я накара да се разколебае.
	— Само секунда — каза тя. — Трябва да изглеждате добре заради мъжете от спасителния отряд.
	Кей изтича до Мики и се върна при Хелън с манерката с вода. Извади кърпичката си, намокри я и започна много нежно да изтрива прахта от лицето на Хелън. Започна от челото й и продължи надолу.
	— Само си затворете очите — прошепна Кей.
	Тя почисти миглите на Хелън, после малките вдлъбнатини от двете страни на носа й, браздата над устната й, ъгълчетата на устата й, бузите и брадичката й.
	— Кей! — извика Мики.
	— Добре! Идвам!
	Прахта беше изтрита. Кожата отдолу беше розова, мека, удивително гладка. Кей я потърка още малко, след това сложи ръка на извивката на челюстта на Хелън и я обхвана с дланта си — наистина никак не й се искаше да я остави. Не можеше да повярва на очите си. Не можеше да повярва, че нещо така свежо и неопетнено се е появило от целия този грамаден хаос.
