P>
	Притекох се, бързо спасих глухонемия.
	Отместих го, път на колите да стори.
	А той за благодарност, без извинение
	слуха ми открадна и ме събори…

	Слепият чукаше с бастун по оградата,
	но на бордюра се спря като пред бездна.
	С ръка го преведох, а той за награда
	ограби очите ми и с тях изчезна…

	Изправих сакатия, затънал в локва.
	Той с благодарност ми стисна ръката.
	Но мигом с бастун ме удари жестоко,
	открадна краката ми и с тях избяга…

	И вече глух, и сляп, и сакат — окаян,
	аз плача от скръб на тъмната улица.
	Подхвърлят ми хората по някой залък
	и аз го споделям с братята кучета…
P$
