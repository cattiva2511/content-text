P>
	Говори класният. Едва усмихнат.
	Горчи тъга по влажните очи.
	За първи път гласът му тъй е стихнал.
	За първи път класът така мълчи.

	Как трудно е да се прекрачи прагът,
	когато ще е за последен път…
	Очите им по чиновете бягат,
	оглеждат всеки ъгъл, всеки кът…

	Как странно е устроено сърцето:
	навън примамва ги животът млад,
	а тъй е мила стаята, където
	остава чуден юношески свят…

	И нивга вече дружното им ято
	не ще се събере така във клас.
	И няма да послуша в тишината
	познатия и скъп до болка глас.

	Дори на срещата след пет години
	едва ли всички ще се съберат.
	Ще трябва някой срочно да замине,
	а друг ще бъде на далечен път…

	Звънецът!… Бие на раздяла!…
	Напира във сърцето млада кръв…
	А стаята във тишина е цяла.
	О, кой ще стори тая крачка пръв!
P$
