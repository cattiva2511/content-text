>	Пролог

	Мъртвият кораб беше едновременно красива и неприятна гледка.
	Скейд обикаляше около него в спираловидна псевдоорбита; двигателите на нейната корвета издаваха бързо ритмично барабанене при всяка корекция на посоката на движение. Звездният пейзаж се въртеше зад кораба, слънцето на системата изчезваше и се появяваше отново при всяка извивка на спиралата. Вниманието на Скейд се задържа върху слънцето малко по-дълго, отколкото трябваше. И в резултат на това усети заплашително стягане в гърлото, предвестник на звездната морска болест.
	Това бе последното, което й трябваше.
	Раздразнена, Скейд визуализира мозъка си в подобната му на стъкло триизмерна сложност. Тя отстраняваше слой след слой мозъчната кора, сякаш белеше плод, отказвайки се от тези части на разума си, които не я интересуваха в момента. Сребристата имплантирана пластинка, идентична с родната й синаптична мрежа, осъществяваше нервния трафик. Информационни пакети пробягваха от неврон към неврон със скорост един километър в секунда, десет пъти по-бързо от пълзенето на биологичните нервни сигнали. Тя не можеше да усети движението на тези сигнали — необходимо беше ускоряване на съзнанието, което пък изискваше дори още по-бърз нервен трафик — но по този начин можеше поне да види кои части на мозъка й са най-активни.
	Скейд зумира едно определено място, където се помещаваше мозъчната функция, наречена _Area Postrema_, древна плетеница от нервната верига, която се справяше с конфликтите между зрението и равновесието. Вътрешното й ухо усещаше само упоритото налягане от ускоряването на совалката, но очите й виждаха циклично променящата се гледка на въртящия се зад кораба фон. Древната част от главния й мозък можеше да помири това несъответствие само като заключи, че Скейд халюцинира. И затова бе изпратила сигнал до друга част на мозъка, еволюирала с цел да защити тялото от вкарването на отрова.
	Скейд знаеше, че няма смисъл да обвинява мозъка си, че предизвиква това гадене. Връзката халюцинация/ отрова бе вършила добра работа в продължение на милиони години, позволявайки на предците й да правят експерименти със своята храна и да разширят спектъра й в по-голяма степен, отколкото иначе би било възможно. Тя просто нямаше място тук и сега, в леденостудените, опасни покрайнини на друга слънчева система. Според нея беше най-разумно подобни характеристики да се премахват чрез умело създаване на нови връзки в основната топология, но реализирането не беше толкова лесно, колкото звучеше. Главният мозък беше холографски и изключително объркан, като безнадеждно свръхусложнена компютърна програма. Затова Скейд беше наясно, че като „изключи“ тази част от мозъка си, която предизвикваше гаденето, със сигурност щеше да въздейства и на други мозъчни участъци, отговарящи за други функции, защото невронната им верига съвпадаше в определена своя част. Но това тя можеше да понесе; беше правила подобни неща вече хиляди пъти и рядко получаваше страничен ефект.
	Така. Виновният участък запулсира в яркорозово и се отдели от веригата. Гаденето изчезна, а тя се почувства значително по-добре.
	Остана гневът от собственото й безгрижие. Когато й се налагаше да действа като оперативен работник в неприятелска територия, никога не бе оставяла нещата да стигнат дотук, за да осъществи такава незначителна нервна настройка. Беше станала немарлива, а това бе непростимо. Особено сега, когато корабът се бе върнал: събитие, което можеше да се окаже също толкова значимо за Майка Нест, колкото която и да е от последните военни кампании.
	Вече се чувстваше по-концентрирана. Ето това бе предишната Скейд; просто от време на време трябваше да й отупват праха и да я смазват.
	[Скейд, ще внимаваш, нали? Ясно е, че с този кораб се е случило нещо наистина странно.]
	Гласът, който чу, беше тих, женски и ограничен само в собствения й череп. Тя му отговори беззвучно:
	„Зная.“
	[Идентифицира ли го? Знаеш ли кой от двата е или е бил?]
	„На Галиана.“
	Сега, след като го бе обиколила, в зрителния й кортекс се бе образувало съвсем реално триизмерно изображение на кораба, придружено от обяснителни бележки, докато от корпуса му се извличаше все нова и нова информация.
	[На Галиана ли? На въпросната Галиана? Сигурна ли си?]
	„Да. Между трите кораба, които потеглиха заедно, съществуват някои дребни разлики в конструкцията и въпреки голямата му прилика с другите два, които все още не са се върнали, той определено отговаря на всички характеристики на нейния.“
	Присъствието не отговори веднага, както се случваше понякога.
	[Това е и нашето заключение. Но нещо очевидно се е случило с този кораб, след като е напуснал Майка Нест, не мислиш ли?]
	„И то не само едно нещо, ако питаш мен.“
	[Нека започнем от предната част и да вървим назад. Виждат се доказателства за увреждане, при това значително: вдлъбнатини и дълбоки драскотини, цели части от корпуса като че ли са били отстранени, като болна тъкан. Май става въпрос за чума, как смяташ?]
	Скейд поклати глава при спомена за неотдавнашното си пътуване до Казъм сити. „Виждала съм последствията от Смесената чума отблизо. Не ми се струва същото.“
	[Съгласни сме. Нещо друго е. Въпреки това трябва да се наложи абсолютна карантина, за всеки случай; нищо чудно да имаме работа с някакъв заразен агент. Сега ще се съсредоточиш ли върху задната му част?]
	Гласът, различен от гласовете на другите конджоинъри, които бе чувала, придоби остри, покровителствени нотки, сякаш вече знаеше отговорите на поставените от него въпроси.
	[Какво ще правиш със запазените структури, забити в корпуса, Скейд?]
	Тук-там по корпуса безразборно бяха струпани черни кубове с различни размери и ориентация. Бяха забити в него като в мокра глина, така че предните им части бяха полускрити в материала, от който бе изработен той. От тях излизаха извиващи се опашки от по-малки кубове, които образуваха елегантни дъги.
	„Според мен това са тези, които са опитвали да се отделят другаде. Очевидно не са били достатъчно бързи, за да се справят с всички.“
	[Мнението ни съвпада. Каквото и да са, към тях определено трябва да се отнасяме извънредно предпазливо, макар да не е изключено вече да не са активни. Може би Галиана е съумяла да спре разпространението им. Нейният кораб е успял да стигне дотам, макар да се връща у дома на автопилот. Сигурна ли си, че на борда не е останал нито един жив човек?]
	„Не, няма да бъда, преди да сме отворили кораба. Но не изглежда обещаващо. Вътре няма никакво движение, никакви очевидни точици топлина. Корпусът е прекалено студен, което показва, че не се осъществяват никакви животоподдържащи процеси, освен ако не носят криоаритметичен двигател.“ Скейд се поколеба, докато в главата й на заден план преминаха още няколко симулации.
	[Скейд…?]
	„Признавам, оцелелите няма как да бъдат много — основната част от екипажа несъмнено е във вид на замръзнали трупове. Възможно е да успеем да извлечем паметта на някой и друг от тях, но дори това звучи доста оптимистично.“
	[Нас ни интересува само един труп, Скейд.]
	„Дори нямам представа дали Галиана е на борда… И даже да е, даже да насочим всичките си усилия, за да я върнем към живот… може да не успеем.“
	[Разбираме. Времената все пак са тежки. Макар че ще бъде прекрасно да успеем, провалът би бил най-лош, ако не опитаме да направим каквото и да е. Поне в очите на Майка Нест.]
	„Това ли е обмисленото решение на Нощния съвет?“
	[Всичките ни решения са обмислени, Скейд. Видимият провал не може да бъде толериран. Но това не означава, че няма да направим всичко, което сме в състояние. Ако Галиана е на борда, ще направим всичко възможно, за да си я върнем. Но това трябва да се направи в пълна тайна.]
	„Колко пълна?“
	[Завръщането на кораба няма как да се скрие от останалите на Майка Нест. Но можем да им спестим вълненията на надеждата. Ще докладваме, че е мъртва, без възможност да бъде върната към живота. Нека мъката на нашите съотечественици да бъде кратка и ярка, като нова. Така усилията им срещу врага ще бъдат още по-ожесточени. А междувременно ние ще работим върху нея с усърдие и любов. Ако я върнем към живота, появата й ще бъде равносилна на чудо. Ще ни простят, че сме изопачили истината тук и сега.]
	Скейд се усети, преди да се бе изсмяла на глас. „Изопачили истината ли? На мен това ми се струва чиста лъжа. И как ще направите така, че Клавейн да се придържа към вашата история?“
	[Защо смяташ, че Клавейн ще бъде проблем, Скейд?]
	Тя отговори на въпроса с друг въпрос. „Само не казвайте, че възнамерявате да не информирате и него?“
	[Във война сме, Скейд. Има един стар афоризъм, свързан с истината и броя на жертвите, но сега няма да те бавим с него; сигурни сме обаче, че разбра за какво става дума. Клавейн е голяма придобивка в тактическия ни арсенал. Мисленето му се различава от мисленето на всички други конджоинъри и благодарение на това ни помага да имаме непрестанно предимство пред врага. Той ще потъжи кратко, няма да му бъде лесно. Но после ще дойде на себе си, точно когато ще имаме най-голяма нужда от него. Не мислиш ли, че така е по-добре, отколкото да му стоварим един продължителен период на надежда и, най-вероятно, смазващо разочарование?]
	Гласът промени тона си, може би усещаше, че все още не я бе убедил.
	[Клавейн е емоционален човек, Скейд, много повече от останалите. Беше стар, когато дойде при нас, по-стар в неврологичен смисъл от всички останали новобранци, които сме вербували някога. Умът му все още е затънал в стария начин на мислене. Не трябва да забравяме никога този факт. Той е уязвим и се нуждае от нашите грижи, като нежно парниково цвете.]
	„Но пък да го излъжем за Галиана…“
	[Може никога да не се стигне до това. Прекалено избързваме. Първо трябва да огледаме кораба — възможно е Галиана изобщо да не е там.]
	Скейд кимна. „Това би било най-доброто, нали? Тогава ще знаем, че тя е все още някъде там.“
	[Да. Но тогава ще трябва да се заемем с решаването на дребния въпрос какво се е случило с третия кораб.]
	През деветдесет и петте години от появата на Смесената чума, конджоинърите бяха научили много за това как да се справят със заразата. Като една от последните човешки фракции, разполагащи с действително ценни технологии от времето преди атаката на чумата, те се отнасяха извънредно сериозно към карантината. В мирно време най-безопасният и най-лесен начин за изследване на кораба беше _in situ_*, докато се носеше в пространството в покрайнините на системата. Съществуваше обаче прекалено голям риск демаршистите да забележат тази активност, затова разследването трябваше да се проведе под прикритието на камуфлажа. Майка Нест вече беше оборудвана да приема заразени кораби, така че това бе съвършената цел.
	[* На място. — Б.пр.]
	Но въпреки всичко пак трябваше да се вземат предпазни мерки, в това число да се работи в открития Космос. Първо слугите отстраниха двигателите, режейки с лазери през лонжероните, които ги закрепваха от всяка страна на издължения коничен корпус на лайтхъгъра. Възможно бе Майка Нест да бе унищожена от повреда във функциите на двигателите и макар подобно нещо да бе почти немислимо, Скейд бе решила твърдо да не пренебрегва нищо, докато случилото се с кораба оставаше загадка. Междувременно тя нареди ракети-влекачи да пренасят огромни парчета непречистен черен кометен лед до дрейфуващия кораб, които след това слугите нанасяха по корпуса на слой с дебелина един метър. Те вършеха работата си пъргаво, без да влизат в пряк контакт с корпуса. Корабът, който бе черен още в самото начало, сега стана непоносимо черен.
	След като това бе привършено, Скейд изстреля куки, които се забиха в леда и така се превърнаха в котви, застопоряващи ракетите-влекачи около корпуса. Тъй като ледът щеше да понесе цялото структурно натоварване от движението на кораба, трябваше да прикрепи към него хиляда влекача, за да предотврати напукването на някоя част от повърхностния леден слой. Когато всички се запалиха, гледката беше извънредно красива: хиляда точици със студен син пламък, излизащи от подобния на шпил корпус на дрейфуващия кораб. Тя поддържаше бавно ускорение и изчисленията й се оказаха толкова точни, че се наложи да направи само една незначителна корекция, за да се приближи до Майка Нест. Всяка промяна в движението на моторите бе изчислена така, че да съвпада с моментите, в които демаршистите не получаваха информация за състоянието в пространството, моменти, за които те смятаха, че конджоинърите нямат представа.
	Вече в Майка Нест, увреденият кораб бе изтеглен в широкото пет километра, облицовано с керамика пристанище. То бе специално предназначено за заразени с чума кораби и можеше да побере един лайтхъгър с отстранени двигатели. Керамичните стени бяха дебели трийсет метра и всички машини в пристанището бяха специално защитени срещу познатите щамове на чумата. Камерата се запечатваше, щом корабът влезеше в нея, заедно с грижливо подбрания от Скейд екип, който трябваше да го изследва. Тъй като въпросното пристанище имаше съвсем слаба информационна връзка с останалата част от Майка Нест, екипът трябваше да бъде специално обучен да се справя с изолацията си от милионите други конджоинъри в Нест. Изискването се отнасяше за оперативните работници, които не бяха винаги сред най-стабилните. Колкото до Скейд, тя не можеше да се оплаче — беше сред най-редкия вид; конджоинър, който бе в състояние да действа съвсем сам, дълбоко в тила на врага.
	След като корабът бе закрепен, в камерата пуснаха аргон, за да се създаде налягане от две атмосфери. От кораба свалиха съвсем тънък слой лед чрез деликатно отмиване, като останалият слой трябваше да се разтопи в продължение на шест дни. Ято сензори надвисна над него като чайки, душейки аргона, за да открие евентуално наличието на чужда материя. Но не забелязаха нищо необичайно освен частици от корпуса.
	Скейд не бързаше, решена да вземе всички необходими предпазни мерки. Не се докосна до кораба преди да бе станало абсолютно необходимо. Край корпуса се носеше изображение на гравитометър с форма на обръч, сондиращ вътрешната му структура, за да се запознае в подробности с нея. В по-голямата си част това, което Скейд видя, съвпадаше с очакванията й, създадени от запознаването с плана на кораба, но забеляза също странни неща, които не би трябвало да бъдат там: издължената им черна маса се носеше спираловидно из вътрешността му. Напомняха й пътя на куршумите, представяни в специалните изображения при разследване на криминални случаи, или на модела на движение на субатомните частици, които се образуваха при преминаването си из специалните камери. Там, където черните маси стигаха до външния корпус, Скейд откриваше неизменно някоя от полупотъналите в него кубични структури.
	Но въпреки това все още не бе изключено в кораба да има оцелели, макар засега нищо да не го показваше. Неутринният радар и сканирането с гама-лъчи показваха все по-голяма част от структурата, но Скейд все още не можеше да види най-важните детайли. Тя неохотно премина към следващия етап от своето изследване: физическия контакт. Прикрепи десетки механични чукове около корпуса и залепи стотици микрофони. Чуковете започнаха да действат, ударите им отекваха. Тя чуваше трясъка чрез скафандъра си, предаван от аргона. Все едно армия ковачи работеше в някаква далечна леярна. Микрофоните се вслушваха в металическото ехо, докато акустичните вълни се разпространяваха през кораба. Една от по-старите й невронни програми извличаше информацията, скрита във времето на пристигане на ехото, и съставяше карта на томографската плътност на кораба.
	Скейд виждаше всичко в призрачни сиво-зелени нюанси. Това не противоречеше на нищо, което вече бе научила и увеличаваше познанията й в определени области. Но явно нямаше да види нищо повече, ако не влезеше вътре, а това нямаше да бъде лесно. Всички люкове бяха запечатани отвътре с тапи от разтопен метал. Тя ги сряза, бавно и нервно, с лазери и бормашини с наконечници от хипердиамант, усещайки страха и отчаянието на екипа. Когато отвори първия люк, изпрати разузнавателен отряд от силно укрепени слуги, раци с керамични черупки, екипирани с разум, точно колкото за извършването на зададената им задача. Те изпратиха към черепа й образи.
	Това, което откриха, ужаси Скейд.
	Екипажът беше изклан. Някои бяха изкормени, премазани, с отрязани крайници, превърнати на каша, разпарчетосани. Други бяха изгорени, задушени или замразени. Касапницата очевидно не бе извършена бързо. Докато асимилираше детайлите, Скейд започна да си представя как вероятно се бе случило това: поредица от ожесточени схватки и последни постове на съпротива в различни части на кораба, издигане на импровизирани барикади срещу нашествениците. Самият кораб бе направил всичко възможно, за да предпази поверените му хора, като бе пренареждал многократно разпределението на помещенията и преградите, за да задържа врага. Беше опитал да наводни определени участъци със замразяваща или създаваща високо налягане атмосфера и там Скейд откри труповете на странни, тромави машини — конгломерати от хиляди черни геометрични форми.
	В главата й се оформи хипотеза. Кубовете се бяха прилепили към външността на кораба на Галиана. Бяха се размножили и разраснали, абсорбирайки и преработвайки многократно външната му обвивка. В това отношение те действително напомняха чумата. Но чумата беше микроскопична; човек никога не виждаше отделните елементи на спората с невъоръжено око. Това беше по-брутално и механистично по начина, по който се възпроизвеждаше. Чумата поне пропиваше трансформираната материя с нещо от по-ранните си характеристики, създавайки химерични фантазии от машина и плът.
	„Не“ — каза си Скейд. Това определено не беше Смесената чума, колкото и успокояваща да започваше да й се вижда вече тази перспектива.
	Кубовете си бяха пробили път в кораба и после бяха образували атакуващи отряди — войнишки конгломерации. И тези войници бяха убивали, напредвайки бавно напред от всяка инфектирана точка. Ако се съдеше по останките, те бяха с неравна повърхност и асиметрични, напомняха по-скоро гъсти рояци стършели, отколкото отделни единици. Вероятно бяха в състояние да се провират през най-малките отвори и след това да се събират от другата страна. Въпреки всичко битката бе отнела време. Според Скейд за окончателното превземане на кораба бяха отишли много дни. Може би дори много седмици.
	Тази мисъл я накара да потръпне.
	Ден след влизането си нейните слуги откриха почти цели човешки тела, само главите им бяха потънали като в черни шлемове в наобиколилите ги кубове. Чуждоземната машинария изглеждаше инертна. Слугите отстраниха части от шлемовете и откриха, че прораснали от машината остриета са проникнали в черепите на жертвите през очните ябълки, ноздрите или ушните канали. По-нататъшното изследване показа, че остриетата се разклоняваха многократно, докато достигнат микроскопични размери. Те достигаха дълбоко в мозъка на мъртвите и установяваха връзка с конджоинърските им импланти.
	Но сега както машините, така и техните приемници, бяха мъртви.
	Скейд опитваше да си обясни какво се бе случило; корабната документация бе здраво объркана. Очевидно Галиана се бе натъкнала на нещо враждебно, но защо кубовете просто не бяха унищожили кораба й наведнъж? Инфилтрирането бе осъществено бавно и прилежно и можеше да бъде обяснено, само ако кубовете бяха искали да го запазят невредим колкото се може по-дълго.
	Имаше и друг кораб: два вече ги нямаше, но какво се бе случило с този?
	[Някакви идеи, Скейд?]
	„Да. Но нищо, което да ми допада.“
	[Мислиш, че кубовете са искали да научат колкото се може повече, нали?]
	„Не се сещам за друга причина. Поставили са средства за разчитане на нервните им устройства. Събирали са информация.“
	[Да. Съгласни сме. Кубовете явно са научили много за нас. Трябва да гледаме на тях като на заплаха, макар все още да не знаем къде е била Галиана, когато са я открили. Но все пак съществува някаква искрица надежда, какво ще кажеш?]
	Скейд не успяваше да види тази искрица. От векове човечеството издирваше извънземен разум. Засега бе успяло да намери само вълнуващи следи — патърн джъглърите, шраудърите, археологически останки на други осем-девет мъртви култури. Все още не бяха откривали друг, съществуващ в настоящето, използващ машини разум, нищо, с което да може да се мери.
	Досега.
	А този използващ машини разум очевидно преследваше, инфилтрираше се и избиваше, а след това нахлуваше в черепите.
	Според Скейд това определено не беше плодотворна първа среща.
	„Надежда ли? Сериозно ли говорите?“
	[Да, Скейд, защото не знаем дали кубовете са били в състояние да предадат това знание на онова, което ги е изпратило, каквото и да представлява то. Корабът на Галиана все пак успя да се върне у дома. Трябва тя да го е докарала дотук и нямаше да го направи, ако е смятала, че довеждането на врага представлява опасност за нас. Клавейн ще бъде горд, струва ми се. Тя не е престанала да мисли за нас, да мисли за Майка Нест.]
	„Но е рискувала…“
	Гласът на Нощния съвет я прекъсна остро.
	[Корабът е предупреждение, Скейд. Това е имала предвид Галиана и точно така трябва да го изтълкуваме и ние.]
	„Предупреждение?“
	[Че трябва да бъдем готови. Те са все още някъде там и рано или късно ще ги срещнем отново.].
	„Като ви слуша, човек ще рече, че сте очаквали пристигането им.“
	Но Нощният съвет не отговори.
	Измина повече от седмица, преди да открият Галиана, защото корабът беше голям и интериорът му бе претърпял съществени промени, което правеше невъзможно бързото му изследване. Скейд също влезе вътре, заедно с други разузнавателни екипи. Върху нормализиращите налягането скафандри всички носеха тежки керамични брони, които правеха движенията непохватни, ако човек не бе изключително внимателен и не предвиждаше всеки свой ход. След неколкоминутно суетене и заемане на пози, от които можеше да излезе само чрез мъчителен заден ход, Скейд написа схема за бързо осъществяване на последователността изображение на тялото/движение и й даде команда да действа в няколко бездействащи нервни вериги. Нещата се улесниха, макар тя да имаше неприятното усещане, че я ръководи някаква неизвестна нейна част. Скейд реши да прегледа сценария по-късно и да се погрижи движенията да изглеждат напълно резултат от собствената и воля, колкото и илюзорно да бе това.
	Слугите от своя страна направиха всичко, на което бяха способни. Те подсигуриха големи пространства от кораба, напръскаха с епоксидна смола с диамантени влакна останките на извънземните машини и после взеха мостри ДНК от повечето трупове в изследваните зони. Самоличността на всяка отделна проба генетичен материал беше удостоверена въз основа на данните за екипажа в Майка Нест, пазени от заминаването на изследователската флота, но още много от имената по списъка предстоеше тепърва да бъдат идентифицирани чрез проби ДНК.
	Несъмнено Скейд никога нямаше да успее да идентифицира някои от имената. Когато първият кораб, този, на който се намираше Клавейн, се завърна, Майка Нест бе научила, че далече в Космоса бе взето решение експедицията да се раздели. Една част от хората искаха да се върнат у дома, защото до тях бяха стигнали слухове за войната срещу демаршистите. Освен това те смятаха, че вече бе време да доставят събраната до този момент информация, която бе прекалено много, за да се изпрати.
	Разделението не бе направено сред озлобление и взаимни нападки. Да, не липсваха тъга и съжаление, но не и усещане за разединение. След обичайния период на дебати, типичен за всеки процес на вземане на решение при конджоинърите, на това разделяне започна да се гледа като на най-естествения развой на нещата. То позволяваше на експедицията да продължи нататък и същевременно да осигури завръщането на вече наученото. Но макар да знаеше кой точно бе решил да остане далеч в Космоса, Скейд нямаше как да знае какво се бе случило след това. Можеше само да прави догадки за размените, осъществени между двата оставащи кораба. Това бе корабът на Галиана, но съвсем не означаваше, че тя е останала на него, затова Скейд се подготви за неизбежното разочарование, което щеше да я обземе, ако случаят се окажеше именно такъв.
	Нещо повече, то щеше да бъде разочарование за цялата Майка Нест. Галиана се бе превърнала в техен символ. Именно тя бе създала конджоинърите преди четиристотин години и на единайсет светлинни години оттук, в намиращи се под повърхността на Марс лаборатории. Беше отсъствала почти два века, достатъчно дълго, за да й бъдат придадени митологичните атрибути, срещу които винаги се съпротивляваше, докато се намираше сред тях. И се беше върнала — ако действително се намираше на борда на кораба — по време на дежурството на Скейд. Почти нямаше значение, че най-вероятно беше мъртва като всички останали. За Скейд щеше да бъде достатъчно да отнесе у дома нейните останки.
	Но откри не само останки.
	Мястото, където почиваше Галиана, ако можеше да се нарече така, се намираше далече от централната част на кораба. Беше се укрепила зад армирани барикади, далече от другите. Внимателните изследвания установиха, че връзките между нейното местонахождение и останалите от кораба бяха умишлено унищожени отвътре. Очевидно бе опитала да се изолира, да откъсне ума си от останалите конджоинъри в кораба.
	„Саможертва или самоопазване?“ — запита се Скейд.
	Галиана се намираше в криокамера, охладена до точката, в която всички метаболитни процеси се преустановяваха. Но черните машини въпреки всичко бяха стигнали до нея. Бяха разбили керамичната обвивка на криокамерата и се бяха натъпкали вътре в нея, така че образуваха подобна на мумия чисто черна черупка около тялото й. Нямаше съмнение, че това е тя: сканирането през тази своеобразна какавида установи, че наличната костна структура отговаря съвсем точно на костната структура на Галиана. Намиращото се вътре тяло като че ли не бе понесло никакви поражения по време на полета, а сензорите успяха дори да доловят слаби сигнали от имплантираната в нея мрежа. Макар те да бяха прекалено слаби, за да позволят свързване на ниво ум с ум, явно нещо в тази какавида бе все още способно да мисли и да прониква навън.
	Вниманието бе насочено към самата какавида. Химическият анализ на кубовете стигна до задънена улица: те като че ли не бяха „направени“ от нищо, нито пък имаха атомен строеж. Лицата им бяха просто черни стени от чиста енергия, прозрачна за определени форми радиация. Бяха много студени… и въпреки това активни по начин, по който нито една от другите машини не беше. Отделните кубове не се съпротивляваха срещу отделянето им от масата, а след това се смаляваха бързо до микроскопични размери. Екипът на Скейд насочи скенерите към самите кубове, опитвайки да хвърли поглед върху това, което се намираше под повърхността им, но не беше достатъчно бърз. На мястото на кубовете откриваха само няколко микрограма димяща пепел. Вероятно в сърцевината им имаше механизми, програмирани да предизвикват саморазрушение при определени обстоятелства.
	Щом отстрани по-голямата част от обвивката около Галиана, екипът на Скейд успя да я отнесе до специалното помещение, намиращо се в една от стените на космическото пристанище. Работеха при изключително ниски температури, за да не й причинят още по-големи от вече нанесените щети.
	После, безкрайно грижливо и търпеливо, Скейд се зае да отстрани останалия пласт от извънземната машинария.
	Сега, когато вече почти се бяха освободили от възпрепятстващата гледката материя, те започнаха да добиват все по-ясна представа за случилото се с Галиана. Черните машини бяха проникнали насила в главата й, но сякаш по не така отвратителен начин, както бяха постъпили с другите членове на нейния екипаж. Имплантите й бяха отчасти отстранени, за да се направи път за нахлуващите машини, но нямаше следи от увреждане на големи и важни мозъчни структури. Скейд остана с впечатление, че до този момент кубовете се бяха учили как да проникват в черепи и че с Галиана най-сетне бяха открили как да го постигнат, без да навредят на домакина.
	И сега Скейд усети, че я изпълва оптимизъм. Черните структури бяха инертни и концентрирани на определени места. С подходящите клетъчни машинки беше възможно, дори тривиално лесно, да бъдат отделени, куб по куб.
	„Можем да го направим. Можем да си я върнем, каквато беше преди.“
	[Внимавай, Скейд. Все още не сме си вкъщи, на сигурно.]
	Както се оказа, Нощният съвет имаше право да изисква предпазливост. Екипът на Скейд се зае да отделя последния слой кубове, започвайки от стъпалата на Галиана; с удоволствие установи, че тъканите под тях бяха почти неувредени, и продължи работата си, докато стигна до врата. Всички бяха уверени, че ще могат да я затоплят до нормалната телесна температура, дори това упражнение да се окаже малко по-трудно от нормалното съживяване на замразени в криокамерите хора. Но когато започнаха да разкриват лицето й установиха, че работата им съвсем не е на приключване.
	Кубовете се раздвижиха и запълзяха без предупреждение. Плъзгаха се и се преобръщаха едни върху други, подобно на предизвикващи гадене вълни; последната част от какавидата се хлъзгаше по Галиана като живо нефтено петно. Черната вълна се всмука през отворите на устата, носа, ушите и очните ябълки, като остана около клепачите й малко по-дълго, докато се просмуче навътре.
	Тя изглеждаше така, както се бе надявала Скейд: сияйна, прибираща се у дома кралица. Дори дългата й черна коса бе недокосната, замръзнала и чуплива в момента, но точно същата, каквото бе при заминаването и. Черната машинария обаче се бе настанила отново в главата й, уголемявайки вече присъстващата там формация. Сканирането изясни, че мозъчната й тъкан бе леко разместена, но повечето й импланти бяха отстранени, за да се направи място за нашественика. Черният паразит приличаше на рак, разпрострял подобните си на щипки нишки в различни части на мозъка.
	Бавно, в продължение на много дни, връщаха Галиана до температура, непосредствено под нормалната за тялото. През цялото време екипът на Скейд не изпускаше от очи нашественика, но той не се промени, дори когато останалите импланти на Галиана започнаха да се затоплят и да възвръщат контакта си с размразяващата се мозъчна тъкан.
	Скейд все още се осмеляваше да се надява, че в крайна сметка щяха да победят.
	Оказа се, че бе почти права.


	Тя чу глас. Беше човешки, женски, лишен от тембър — или със странната, богоподобна липса на тембър — което обикновено означаваше, че гласът е вътре в главата й. Този глас бе произведен от човешки ларинкс и пренесен през определено количество метри през въздуха, преди да бъде декодиран от човешка слухова система, събирайки по пътя си всевъзможни тънки несъвършенства. Този тип глас не бе чувала от много дълго време.
	Гласът произнесе:
	— Здравей, Галиана.
	„Къде съм?“
	Не последва отговор. След малко гласът додаде мило:
	— Ще трябва да говориш, ако можеш. Не е необходимо да правиш нещо повече от опит за оформяне на звука. Системата ще свърши останалото, улавяйки намерението за изпращане на електрически сигнали от твоя ларинкс. Но ако оформяш само наум отговорите си, няма да излезе нищо — между твоя и моя ум не съществува директна връзка.
	Струваше й се, че на думите им трябва цяла вечност, за да стигат до нея. Изговарянето бе ужасяващо бавен процес след векове на нервно свързване, макар граматиката и синтаксисът да й бяха познати.
	Понечи да говори и чу усиления си от системата глас:
	— Защо?
	— Ще стигнем и дотам.
	— Къде съм? Коя си ти?
	— Жива, здрава и в безопасност. У дома си, на Майка Нест. Влязохме в кораба ти и те върнахме към живота. Името ми е Скейд.
	Галиана виждаше само неясни сенки, но сега помещението изведнъж се окъпа в светлина. Тя лежеше по гръб, но не напълно в хоризонтално положение, а под известен ъгъл. Намираше се в ковчег, много подобен на тези, в които слагаха хората в криокамерите, само че без капак, и в резултат бе изложена на въздуха. С периферното си зрение виждаше разни неща, но не можеше да помръдне нито една част от тялото си, дори очите. Замъглената фигура пред нея се фокусира и се наведе над отворения ковчег.
	— Скейд ли? Не те помня.
	— И няма откъде — отвърна непознатата. — Аз станах една от конджоинърите едва след твоето заминаване.
	Имаше нужда да зададе много въпроси, хиляди въпроси. Но нямаше как да ги зададе всичките наведнъж, още повече пък по този остарял, тромав начин на общуване. Все пак трябваше да започне отнякъде.
	— Колко време съм отсъствала?
	— Сто и деветдесет години, с точност почти до месец. Замина през…
	— Две хиляди четиристотин и петнайсета година — довърши вместо нея Галиана.
	— … Да. А сега сме две хиляди шестстотин и пета.
	Галиана не помнеше доста неща и не беше сигурна, че иска да си спомни много от тях. Но главното бе ясно. Беше повела три кораба от Майка Нест в Космоса. Намерението беше да се изследва далече зад добре картографираните от човешкия род граници, в непосещавани досега светове, в търсене на сложни форми на извънземен живот. Когато слуховете за война достигнаха до малката флота, един от трите кораба тръгна обратно към дома. Другите два обаче продължиха нататък и прекосиха още много слънчеви системи.
	Колкото и да й се искаше, не можеше да си спомни какво се бе случило с другия кораб, продължил издирването. Изпитваше само шокиращо усещане за загуба, крещящ вакуум в главата си, която трябваше да бъде изпълнена с гласове.
	— Моят екипаж?
	— Ще стигнем и дотам — повтори Скейд.
	— Ами Клавейн и Фелка? Успяха ли да се върнат? Взехме си довиждане с тях много далече оттук; би трябвало вече да са се върнали в Майка Нест.
	Последва ужасна, непоносима пауза, преди Скейд да отговори:
	— Върнаха се.
	Галиана щеше да въздъхне, ако беше възможно да го направи. Усещането на облекчение беше изумително; не беше си давала сметка в какво напрежение живее, преди да научи, че любимите й хора са живи и здрави.
	В последвалите спокойни, блажени мигове, Галиана се вгледа по-съсредоточено в своята събеседница. В някои отношения тя изглеждаше точно като конджоинър от епохата на Галиана. Беше облечена с едноцветни, напомнящи пижама черни панталони и широко черно яке от нещо като коприна, лишени от каквато и да било украса или индикация за принадлежност. Беше аскетично слаба и бледа, изглеждаше почти в краен стадий на недохранване. Гладкото й лице имаше восъчен тен — не беше непривлекателно, но му липсваха линийките и вдлъбнатините на обичайното изражение. А липсата на каквото и да е окосмяване по черепа и лицето й придаваше вид на недовършена кукла. Дотук поне не можеше да бъде отличена от хилядите други конджоинъри: без връзката ум с ум и лишени от обичайния облак проектирани фантазии, които им придаваха някаква индивидуалност, те трудно можеха да бъдат различени едни от други.
	Но Галиана никога не беше виждала конджоинър, който да изглежда като Скейд. Скейд имаше гребен — твърда, тясна структура, която излизаше от челото й, на два-три сантиметра над носа, и след това извиваше назад, по средната линия на скалпа. Тясната горна повърхност на гребена беше твърде подобна на кост, но страните му бяха осеяни с красиви, фини, вертикални бразди. Те блестяха, пречупвайки светлината: електрическото синьо и сияещото оранжево, водопадът от всички нюанси на дъгата променяше цветовете си при най-лекото помръдване на главата на Скейд. Но това не беше всичко: Галиана виждаше напомнящи течност вълни в различни багри да преминават по гребена дори при липса на промяна на ъгъла.
	— Винаги ли си била такава, Скейд? — попита тя.
	Жената докосна леко гребена си.
	— Не. Това е добавка на конджоинърите. Нещата са се променили откакто замина. Най-добрите сред нас мислят по-бързо, отколкото някога си си представяла, че е възможно.
	— Най-добрите сред вас?
	— Не исках да прозвучи по този начин. Просто някои от нас се сблъскаха с ограниченията на основния план за човешкото тяло. Имплантите в главите ни позволяват да мислим десет-петнайсет пъти по-бързо от нормалното през цялото време, но на цената на повишено излъчване на топлина. Кръвта ми се изпомпва през гребена и оттам — в мрежата от бразди, където излъчва топлина. Браздите са оптимизирани така, че да имат максимална повърхност, и се огъват, за да предизвикват движение на въздуха. Казвали са ми, че ефектът е приятен за окото, но това е чиста случайност. Всъщност научихме този трик от динозаврите. Те не са били толкова глупави, колкото изглеждат. — Скейд погали отново гребена си. — Това не би трябвало да те притеснява, Галиана. Не всичко се е променило.
	— Чухме, че имало война — додаде Галиана. — Бяхме на петнайсет светлинни години оттук, когато уловихме вестта. Първо, разбира се, разбрахме за чумата… после пък — за войната. Не виждахме никакъв смисъл в достигащите до нас новини. Според тях сме щели да се бием срещу демаршистите, нашите някогашни съюзници.
	— Новините са били верни — отвърна Скейд, с мъничко съжаление.
	— Защо, за Бога?
	— Заради чумата. Тя разруши обществото на демаршистите и създаде масивен вакуум във властта в Йелоустоун. По тяхна молба се заехме да създадем временно правителство, което да управлява Казъм сити и сателитните му общности. Те обясниха, че предпочитат ние да направим това, а не някои други фракции. Представяш ли си каква каша щяха да забъркат ултрите или скайджакърите? Е, това свърши работа за няколко години, но тогава демаршистите започнаха постепенно да възстановяват някогашната си мощ. Не им хареса начинът, по който бяхме узурпирали контрола над системата, а и не бяха готови да се споразумеят за мирно възвръщане на своя контрол. И така, започнахме война. Те я започнаха; всички са на това мнение.
	Галиана усети как част от въодушевлението й се изпарява. Беше се надявала да се окаже, че слуховете са били преувеличени.
	— Но в крайна сметка ние победихме — промълви най-сетне тя.
	— Не. Войната продължава.
	— Но оттогава са минали…
	— Петдесет и четири години — кимна Скейд. — Да. Знам. Разбира се, имаше временни затишия, прекратяване на военните действия и кратки интерлюдии на намаляване на напрежението. Но те не продължаваха дълго. Старият идеологически разкол зейваше отново, като незараснала рана. В сърцето си те никога не са ни вярвали, а ние винаги сме гледали на тях като на реакционни лудити, нямащи желание да посрещнат следващата фаза на човешкото развитие.
	Галиана усети, за първи път, след като се бе събудила, странен, наподобяващ мигрена натиск зад ушите. С него, от най-старите части на главния й мозък на бозайник, нахлу ураган от първични емоции. Това бе ужасният страх от преследване, от усещането на приближаването на глутница тъмни хищници.
	„Машини — спомни си тя. — Машини като вълци, които излизат от междузвездното пространство и се прикачват към ауспуха.
	Ти ги нарече «вълци», Галиана.
	Тях.
	Нас.“
	Странният миг отшумя.
	— Но ние работехме заедно толкова добре, толкова дълго — промълви Галиана. — Със сигурност можем да намерим пак общи интереси. Имаме много по-сериозни тревоги от някаква си дребнава борба за власт, от това кой ще управлява една-единствена система.
	Скейд поклати глава.
	— Опасявам се, че е прекалено късно. Сега между нас стоят прекалено много мъртъвци, прекалено много нарушени обещания, прекалено много жестокости. Конфликтът се разпростря и до други системи, където има конджоинъри и демаршисти. — Усмихна се, но усмивката изглеждаше насилствена, сякаш лицето й щеше да се върне към неутралното си състояние в мига, в който отпуснеше мускулите му. — Нещата не са толкова отчайващи, колкото би си помислил човек. Войната върви в наша полза, бавно, но сигурно. Клавейн се върна преди двайсет и две години и това веднага се отрази. Преди завръщането му бяхме постоянно в състояние на отбрана, бяхме попаднали в капана да действаме по стадния принцип. Затова на врага му беше много лесно да предвижда всяка наша стъпка. Клавейн ни освободи от веригите на този стереотип.
	Галиана опитваше да си наложи да забрави вълците, изплували в съзнанието й, и да се съсредоточи върху първата си среща с Клавейн. Беше се случило на Марс, когато се бе борил срещу нея, като войник на Коалицията за невронна чистота. Коалицията се противопоставяше на експериментите й за увеличаване възможностите на мозъка и виждаше единствения поносим изход за това в пълното изтребване на конджоинърите.
	Но Клавейн бе видял по-голямата картина. Първо, като неин затворник, й бе дал възможност да осъзнае колко ужасяващи изглеждаха експериментите й на представителите на останалата част от системата. Никога не бе предполагала подобно нещо преди той да й го обясни търпеливо през всичките месеци на своето затворничество. По-късно, когато го освободиха и се договориха за условията за прекратяване на военните действия, именно Клавейн доведе демаршистите, за да действат като неутрална трета страна. Те съставиха документа за прекратяването на огъня и Клавейн не се отказа да настоява, докато Галиана не го подписа. Това бе майсторски удар, циментиращ връзката между демаршисти и конджоинъри за столетия напред, докато Коалицията за невронна чистота вече се споменаваше в учебниците по история само като бележка под линия. Конджоинърите продължиха експериментите си върху нервната система, които се толерираха и дори насърчаваха, стига да не опитваха да абсорбират други култури. Демаршистите използваха своите технологии, които чрез тях достигаха и до други човешки фракции.
	Всички бяха щастливи.
	Но Скейд имаше право: този съюз винаги бе таил скрито напрежение. И избухването на война в някой момент бе неизбежно, особено при появата на катализатор като Смесената чума.
	Но пък цели петдесет и четири години? Клавейн никога не би допуснал такова нещо, сигурна беше. Щеше да види каква чиста загуба на човешки усилия е всичко това. И щеше да намери начин или да я прекрати решително, или поне да осигури постоянно прекратяване на военните действия.
	Наподобяващият мигрена натиск в черепа й все още присъстваше, дори сега се бе позасилил. Галиана имаше смущаващото усещане, че нещо наднича през собствените й очи от черепа, сякаш не беше единственият му наемател.
	„Ние намалихме разстоянието до твоите два кораба с умерения ход на древни убийци, които нямат расов спомен за провал. Ти усети нашите умове: мрачни интелекти, намиращи се на опасния ръб на разума, стари и студени като междузвездния прах. Ти усети нашия глад.“
	— Но Клавейн… — рече тя.
	— Какво за него?
	— Той би успял да намери начин да сложи край на това, Скейд, независимо как точно. Защо не го е направил?
	Скейд се вторачи встрани за момент, така че обърна гребена си странично към нея. Когато погледна отново към своята събеседница, правеше опити да си придаде някакво много странно изражение.
	„Ти ни видя как превзехме първия ти кораб, като го покрихме с пласт нахални и любопитни черни машини. Машините изглозгаха кораба. Ти го видя как експлодира; експлозията остави розова форма, наподобяваща лебед, на ретината ти, и усети откъсването на мрежата от умове, като загуба на хиляда деца. Вие опитахте да избягате, но вече беше късно. Когато стигнахме до твоя кораб, бяхме по-предпазливи.“
	— Това не е лесно, Галиана.
	— Какво не е лесно?
	— Става дума за Клавейн.
	— Каза, че той се върнал.
	— Да, върна се. Както и Фелка. Съжалявам, но трябва да ти кажа, че и двамата умряха. — Думите идваха една след друга, бавно като дихание. — Това стана преди единайсет години. При една атака на демаршистите срещу Нест и двамата умряха.
	Съществуваше само една рационална реакция на това — отричане.
	— Не!
	— Съжалявам. Ще ми се да имаше някакъв друг начин… — Гребенът на Скейд стана морскосин. — Иска ми се да не се беше случвало. Те бяха важен актив за нас…
	— Актив ли?
	Скейд явно усети гнева на своята събеседница.
	— Искам да кажа, че ги обичахме. Тъгувахме заради загубата им, Галиана. Всички.
	— Тогава ми покажи. Отвори съзнанието си. Свали барикадите. Искам да погледна в него.
	Скейд стоеше неподвижно край ковчега.
	— Защо, Галиана?
	— Защото преди да погледна в него няма да знам дали ми казваш истината.
	— Не те лъжа — промълви едва чуто Скейд. — Но не мога да позволя на умовете ни да си поговорят. В главата ти има нещо. Нещо, което не разбираме, освен че вероятно е извънземно и враждебно.
	— Не вярвам…
	Но натискът зад ушите й внезапно стана остър. Галиана имаше неприятното чувство, че някой я блъска, похищава, натъпква в някакво мъничко, неефективно ъгълче на собствения й череп. Нещо неизразимо зловещо и древно сега се бе настанило зад очите й, беше се сдобило с власт там.
	Чу се, че говори отново.
	— На мен ли, искаш да кажеш?
	Скейд изглеждаше съвсем леко изненадана. Галиана само можеше да се възхищава на самообладанието й.
	— Може би. Коя си ти всъщност?
	— Нямам друго име освен онова, което ми е дала тя.
	— „Тя“ ли? — попита развеселено Скейд.
	Но по гребена й проблясваха нервни бледозелени нюанси, което издаваше страх макар гласът й да беше спокоен.
	— Галиана — отвърна същността. — Преди да я превзема. Тя ни нарече — моят ум по-точно, „вълците“. Заехме се с нейния кораб и се инфилтрирахме в него, след като се справихме с другия. Първо не разбирахме добре какво представляват. Но после им отворихме черепите и абсорбирахме централната им нервна система. Тогава научихме много повече. Как мислеха, как общуваха, какво бяха направили с умовете си.
	Галиана се стараеше да помръдне, макар Скейд вече да я бе поставила в състояние на парализа. Опитваше да извика, но Вълкът — защото точно така го наричаше — притежаваше пълен контрол над гласа и.
	Сега всички спомени се връщаха в съзнанието й.
	— Защо не я убихте? — попита Скейд.
	— Не става дума за това — смъмри я Вълкът. — Би трябвало да зададеш другояче въпроса: защо тя сама не се уби, преди да се стигне до това? Можеше да го направи; в нейна власт беше да унищожи целия си кораб и всички в него просто като го пожелае.
	— И защо не го направи?
	— Споразумяхме се, след като убихме екипажа й, а нея оставихме на мира. Тя нямаше да посегне на себе си, ако й позволяхме да се върне у дома. Тя знаеше какво означава това: щях да нахлуя в черепа й, да бърникам из спомените й.
	— Защо точно тя?
	— Тя беше ваша кралица, Скейд. Още щом разчетохме умовете на хората от нейния екипаж, разбрахме, че ни е необходима точно тя.
	Скейд слушаше мълчаливо. От челото до тила й бавно се движеха вълни в аквамарин и нефритенозелено.
	— Тя никога не би рискувала да ви доведе дотук.
	— Би го направила, ако сметнеше, че рискът е по-малък от ползата, която бихте имали, ако бъдете предупредени навреме. Това беше договорка. Тя ни даде време да научим някои неща и надеждата, че ще научим още. Което и правим, Скейд.
	Скейд докосна с пръст горната си устна и след това го задържа пред себе си, сякаш за да улови посоката на вятъра.
	— Ако наистина сте по-висш извънземен разум и знаехте къде сме, вече щяхте да сте дошли при нас.
	— Много добре, Скейд. И, в известен смисъл, си права. Не знаем точно къде ни доведе Галиана. Аз знам, но не мога да съобщя това знание на моите другари. Ние сме пътуваща между звездите култура, наистина разделена на фракции, но от нашата перспектива тези особености нямат значение. От спомените, които изсмукахме, и спомените, в които плуваме, все още знаем само приблизително коя част на Космоса обитавате. Вие се разпростирате все по-надалече и тази тенденция нараства геометрично, като вероятността да се срещнем се увеличава непрекъснато. Това вече се случи веднъж и би могло да се случи и другаде, в други точки на Вселената.
	— Защо ми казваш това? — попита Скейд.
	— За да те изплаша. Защо иначе?
	Но Скейд беше твърде умна, за да се хване на това.
	— Не. Сигурно има друга причина. Искаш да ме накараш да мисля, че би могла да ни бъдеш полезна, нали?
	— И как така? — измърка развеселено гласът на Вълка.
	— Бих могла да те убия тук и сега. Все пак предупреждението вече е направено.
	Ако Галиана бе в състояние да помръдне, или поне да премигне, щеше да даде сигнал, означаващ „да“. Наистина искаше да умре. За какво й беше да живее отсега нататък? Клавейн го нямаше. Фелка я нямаше. Беше сигурна в това, така сигурна, както и че цялата конджоинърска изобретателност не би била в състояние да я избави някога от онова нещо в главата й.
	Скейд имаше право. Тя беше осъществила целта си, беше изпълнила последния си дълг към Майка Нест. Вече знаеше, че вълците съществуват някъде там и най-вероятно приближават, усетили мириса на човешка кръв.
	Нямаше причина да я пазят жива нито миг повече. Вълкът щеше да търси непрестанно възможност да се измъкне от главата й, колкото и бдителна да бе Скейд. Възможно беше Майка Нест действително да научи нещо от него, някакъв третостепенен намек за мотив или слабост, но те бледнееха пред ужасните последствия от евентуалното му бягство.
	Галиана знаеше. Както Вълкът имаше достъп до нейните спомени, така и тя, в резултат на някакъв незначителен и може би умишлен процес на заразяване, имаше представа за част от неговата история. Не ставаше въпрос за нещо конкретно; почти нищо, което да е в състояние да предаде с думи. Усещаше нещо подобно на стара като света литания на хирургически геноцид; на ужасяващ процес на чистка, провеждан методично срещу появяващите се чувстващи видове. Спомените бяха пазени с мрачна бюрократична точност за стотици милиони години галактическо време, всяко следващо заличаване беше просто нова глава в корабния дневник. Понякога усещаше трескавите чистки, когато клането бе започвало по-късно, отколкото бе желателно. Чувстваше дори редките случаи на брутална намеса, когато предшестващото избиване не бе осъществено задоволително.
	Това, което не усещаше обаче, бе крайният неуспех.
	Внезапно и шокиращо, Вълкът се оттегли. Даде й възможност да говори.
	— Скейд — промълви Галиана.
	— Какво?
	— Убий ме, моля те. Убий ме веднага.


>	Първа глава

	Антоанет Бакс наблюдаваше как полицейският пълномощник минава през люка. Машината бе цялата бронирана с материала, от който се правеха летателни апарати, с остри, снабдени със стави крайници, като скулптура, направена от много ножици. Беше мъртвешки студена, защото бе прикрепена отвън на един от трите патрулни катери, които сега се бяха закачили за нейния кораб. Скрежът с цвят на урина по него, образуван от изгорелите газове на катера, започваше да се разтопява.
	— Ако обичате, не се доближавайте — заяви пълномощникът. — Физическият контакт не е препоръчителен.
	От облака изгоряло гориво се носеше токсична миризма. Тя пусна предпазната предна част на шлема си, когато пълномощникът тръгна към нея.
	— Не знам какво се надяваш да намериш — отвърна тя, като го следваше на дискретно разстояние.
	— Няма да разбера, преди да го намеря — каза пълномощникът.
	Вече беше идентифицирал честотата на радиото на скафандъра й.
	— Хей, слушай, не участвам в незаконна търговия. Не ми се нрави особено перспективата да бъда мъртва.
	— Всички казват така.
	— И защо някой би внасял незаконно каквото и да било в приюта „Айдълуайлд“? Там живеят шепа аскетични, побъркани монаси и монахини, а не контрабандисти.
	— Не си съвсем неинформирана относно контрабандата, а?
	— Никога не съм казвала…
	— Няма значение. Работата е там, мис Бакс, че сме във война. И нищо не може да се изключва без доказателства.
	Пълномощникът спря и се преви, от ставите му с пукане се отделиха големи люспи жълт лед. Тялото на машината представляваше нещо подобно на черно яйце, от което изникваха множество крайници, манипулатори и оръжия. Вътре нямаше място за пилота, само за машинарията, необходима за поддържане на контакт между пълномощника и пилота. Пилотът бе все още в един от трите катера, освободен от нежизненоважните органи и натъпкан в животоподдържаща кутия.
	— Можеш да провериш в приюта, ако искаш — рече тя.
	— Вече съм се допитал до приюта. Но когато става дума за подобни въпроси, най-добре е да бъдеш абсолютно сигурен, че всичко е чисто, не си ли съгласна?
	— Съгласна съм с всичко, което искаш, стига да се разкараш от кораба ми.
	— Ммм. И защо си се разбързала толкова?
	— Защото тук имам един размекнат… съжалявам, един криогенен пасажер. И не искам да започне да се разтапя при мен.
	— Много ми се ще да видя този пасажер. Възможно ли е?
	— Надали съм в положение да откажа.
	Тъй като бе предвидила подобен развой на събитията, беше си облякла вакуумскафандъра, докато очакваше идването на пълномощника.
	— Добре. Няма да отнеме и минута и после ще можеш да тръгваш. — Машината направи пауза, преди да добави: — Стига, разбира се, да няма нищо нередно.
	— Оттук.
	Антоанет отмести преградата, до която стоеше, и разкри извънредно нисък тунел, водещ обратно към главното товарно отделение на „Буревестник“. Остави пълномощника да тръгне пръв, решила да говори възможно най-малко и само, когато я питат. Поведението й можеше да се стори някому твърдоглаво, но щеше да възбуди много по-големи подозрения, ако бе услужлива. Милицията на Конвенцията Ферисвил не беше особено харесвана, факт, който тя отдавна бе установила при взаимоотношенията си с гражданите.
	— Страхотен кораб имаш, Антоанет.
	— За теб съм мис Бакс. Не си спомням да сме били достатъчно близки, за да си говорим с малки имена.
	— Мис Бакс, в такъв случай. Това, което казах обаче, си остава: външно корабът ти е съвсем незабележителен, но по всичко личи, че е механически здрав и чудесно приспособен за Космоса. Кораб с капацитет да осъществява печеливша търговия дори в тези мрачни времена.
	— В такъв случай няма защо да върша незаконна търговия, нали така?
	— Не, но ме кара да се питам защо би пропуснала тази възможност, след като си се отправила към приюта. Те имат влияние, но не и когато става дума за истинско богатство, поне доколкото успяваме да подразберем. — Машината спря отново. — Трябва да признаеш, че е озадачаващо. Обичайният маршрут е замразените да бъдат оставяни там на слизане надолу, а не при тръгване нагоре. Дори придвижването на замразено тяло е необичайно — повечето ги размразяват още преди да стигнат до „Айдълуайлд“.
	— Не е моя работа да задавам въпроси.
	— По една случайност обаче точно това е моята работа. Наближаваме ли?
	В товарното отделение не бе създадено налягане, затова трябваше да стигнат до него по заобиколен път и да минат през един вътрешен люк. Антоанет запали осветлението. В огромното помещение нямаше никакви товари; триизмерните рамки, за които обикновено се прикрепваха товарни платформи и сандъци, сега бяха празни. Запровираха се между тях; пълномощникът подбираше пътя си с придирчивост на тарантула.
	— Значи е вярно. Летиш с празно товарно отделение. Тук няма нито един контейнер.
	— Не е престъпление, нали?
	— Никога не съм казвал, че е. Но е извънредно странно. Ледените просяци трябва да ти плащат изключително добре, за да има смисъл да правиш това пътуване.
	— Те поставят условията, не аз.
	— Става все по-любопитно и по-любопитно.
	Пълномощникът имаше право, разбира се. Всички знаеха, че приютът се грижи за замразените хора, току-що разтоварени от наскоро пристигналите междузвездни кораби: за бедните, за пострадалите, за страдащите от временна или окончателна амнезия. Размразяваха ги, съживяваха ги и ги възстановяваха в околностите на приюта, за който се грижеха Просяците, докато се почувстват достатъчно добре, за да си тръгнат или поне да бъдат в състояние да извършват сами основните човешки дейности. Някои, така и не възвърнали паметта си, решаваха да останат в приюта и да бъдат обучени на свой ред за Просяци. Това обаче, което приютът не правеше рутинно, бе да взема замразени хора, които не пристигаха с междузвезден кораб.
	— Добре — заяви Антоанет. — Ето какво ми казаха те: станала е грешка. Документите на човека са били объркани при разтоварването. Объркали го с някой друг, който трябвало да бъде само проверен в приюта, но не и размразен. Трябвало да го държат замразен, докато пристигне в Казъм сити, и тогава да го размразят.
	— Необичайно — произнесе пълномощникът.
	— Както изглежда, на човека пътуването в Космоса не му допада. Станало е сериозно объркване. Когато грешката била открита, тялото, което не е трябвало да стига замразено до Казъм сити, вече било на половината път дотам. Приютът, естествено, поискал да оправи цялата тази каша преди нещата да се объркат още повече. Затова се свързаха с мен. Взех тялото в Ръждивия пояс и сега бързам с него към „Айдълуайлд“.
	— Но защо е цялото това бързане? Ако тялото е замразено, със сигурност…
	— Ковчегът е музеен експонат и през последните дни към него не са се отнасяли особено внимателно. Освен това две семейства започват да задават неудобни въпроси. Колкото по-скоро въпросните хора бъдат разменени, толкова по-добре.
	— Ценя желанието на Просяците да запазят в тайна проблема. Безупречната репутация на Приюта ще бъде опетнена, ако случаят се разчуе.
	— Да. — Позволи си да изпита съвсем слабо облекчение и, в продължение на един опасен миг, за малко не се поддаде на изкушението да се върне към подчертаното си твърдоглавие. Вместо това каза: — Е, сега, след като вече видя цялата картина, какво ще кажеш да ме оставиш да си върша работата. Нали не би искал да ядосаш Приюта?
	— Определено не. Но след като сме стигнали дотук, би било жалко да не проверим пасажера, нали?
	— Да — произнесе напевно тя. — Много жалко.
	Стигнаха до ковчега. Във вида на криокамерата, пъхната в задната част на товарното отделение, нямаше нищо забележително. Беше матовосребриста, с правоъгълен прозорец от опушено стъкло на горната си повърхност. Зад него, покрит от собствения си предпазен щит от опушено стъкло, се намираше контролният панел и дисплеите, показващи статуса на замразения. Под стъклото проблясваха и се движеха неопределени цветни светлини.
	— На странно място сте го сложили, толкова забутано — заяви пълномощникът.
	— Не и от моя гледна точка. Близо е до входа на товарното отделение, така че го натоварихме бързо и ще го разтоварим още по-бързо.
	— Звучи разумно. Нямаш нищо против да погледна по-отблизо, нали?
	— Моля, заповядай.
	Полицейският пълномощник се приближи на около метър от ковчега и протегна към него, но без да го докосва, снабдените си със свръхчувствителни сензори крайници. Действаше свръхпредпазливо, за да не рискува да повреди собственост на Приюта или да изложи по някакъв начин на опасност обитателя на ковчега.
	— Каза, че този човек дошъл неотдавна в „Айдълуайлд“?
	— Знам само това, което са ми казали от Приюта.
	Пълномощникът се потупа замислено с един от крайниците по тялото.
	— Странно, защото напоследък не са пристигали големи кораби. Сега, след като имаше достатъчно време новината за войната да стигне и до най-далечните системи, Йелоустоун вече не е толкова популярна дестинация, колкото беше.
	Антоанет сви рамене.
	— Тогава, ако това те смущава, говори с „Айдълуайлд“. Единственото, което знам, е, че аз имам пасажер и те си го искат обратно.
	Пълномощникът протегна нещо, което й заприлича на камера, и го приближи до наблюдателния прозорец, поставен на горната повърхност на ковчега.
	— Е, определено е човек — заяви той, сякаш й съобщаваше някаква новина. — При това дълбоко замразен. Имаш ли нещо против да отворя прозорчето към индикаторите на статуса и да хвърля поглед към тях, докато съм тук? Ако има проблем, вероятно ще мога да уредя да те съпровожда ескорт, за да стигнеш до Приюта за двойно по-кратко време…
	Преди Антоанет да успее да отговори или да измисли любезен отказ, пълномощникът пъргаво отвори прозорчето от опушено стъкло, покриващо контролната матрица и дисплеите за статуса. Той се наклони по-наблизо, като се подпря на една от гредите на товарната решетка, и прокара сканиращото око напред-назад по дисплея, като поспираше тук и там.
	Антоанет го наблюдаваше, плувнала в пот. Дисплеите изглеждаха достатъчно убедителни, но всеки, който разбираше от криокамери, щеше да заподозре незабавно нещо. На тях съвсем не бе отразено състоянието на нормално замразяване. Веднъж щом възникнеха подозрения, щеше да бъде достатъчно да се направят само няколко запитвания, да се използват някои от скритите режими на дисплея, за да се разголи истината.
	Пълномощникът се вторачи в показаните данни, после се изправи, очевидно задоволен. Антоанет затвори очи за момент, но съжали веднага за това. Пълномощникът се приближи отново до дисплея и протегна към него фин манипулатор.
	— Не бих го докоснал, ако бях на…
	Пълномощникът натисна няколко бутона, давайки команди на панела. Появиха се някакви чертички, огъващи се електриковосини вълни и трепкащи хистограми.
	— Нещо не е както трябва — промълви пълномощникът.
	— Какво?
	— Ще речеш, че обитателят е вече мър…
	— Моля за извинение, госпожичке… — избумтя някакъв друг глас.
	Тя изруга под носа си. Беше казала на Бийст да си трае, докато има работа с пълномощника. Но може би трябваше да се радва, че бе решил да пренебрегне тази заповед.
	— Какво има?
	— Нова трансмисия, госпожичке — насочена директно към нас. Произход: от приют „Айдълуайлд“.
	Пълномощникът отскочи назад.
	— Какъв е този глас? Нали каза, че си сама?
	— Така е — отвърна тя. — Това е просто Бийст, субперсоната на кораба.
	— Тогава му кажи да млъкне. А трансмисията от приюта не е предназначена за теб. Това е отговор на запитването, което отправих по-рано…
	Безтелесният глас на кораба избумтя отново:
	— Трансмисията, госпожичке…?
	Тя се усмихна.
	— Пусни проклетата трансмисия.
	Вниманието на пълномощника се отклони веднага от ковчега. Бийст препрати трансмисията към лицевата плочка на каската й и това създаде в нея впечатлението, че Просякът стои в средата на товарното отделение. Пилотът вероятно получаваше своя телеметрия, захранвана от някой от катерите.
	Представителят на Просяците всъщност беше жена. Както винаги, Антоанет изпита лек шок при вида на стар човек. Жената носеше колосания вимпел и дреха на своя орден с герба на Приюта, наподобяващ снежинка, а пръстите на старите й ръце с изпъкнали вени бяха сплетени под гърдите.
	— Моите извинения за закъснението — започна тя. — Отново имахме проблеми с изпращането, но това не е нещо ново за никой. Какво да се прави, формалности. Аз съм сестра Амилия и искам да потвърдя, че тялото… замразения индивид под грижите на мис Бакс, е временна и любима собственост на приют „Айдълуайлд“ и Свещения орден на Ледените просяци, и че мис Бакс е така любезна да се погрижи за незабавното му връщане…
	— Но тялото е мъртво — прекъсна я пълномощникът. Амилия продължаваше:
	— … и ще бъдем благодарни за минимална намеса от страна на властите. Използвали сме услугите на мис Бакс и преди и винаги сме оставали напълно доволни от начина, по който се е справяла. — Просякинята се усмихна. — Убедена съм, че Конвенция Ферисвил е наясно колко е полезна дискретността в подобни моменти… все пак ние трябва да поддържаме репутацията си.
	Посланието свърши; образът на Просякинята премигна и изчезна.
	Антоанет сви рамене.
	— Както виждаш, от самото начало ти казвам истината.
	Пълномощникът насочи към нея един от покритите си с капюшон сензори.
	— Тук става нещо. Тялото в ковчега е мъртво от медицинска гледна точка.
	— Виж, казах ти, че криокамерата е стара. Данните на дисплея са грешни, това е всичко. Трябва да съм пълна глупачка, за да разнасям насам-натам мъртво тяло в криокамера, не мислиш ли?
	— Не съм свършил с теб.
	— Възможно е, но свърши с мен сега, нали? Чу каква каза симпатичната дама от ордена на Просяците. Трябва да се погрижа „за незабавното му връщане“, струва ми се, че тя се изрази така. Звучи доста официално и значимо, а?
	Пресегна се и затвори капака на панела, показващ статуса на замразения.
	— Не знам какви ги вършиш — отвърна пълномощникът, — но бъди сигурна, че ще стигна до дъното на тази история.
	Тя се усмихна.
	— Чудесно. Благодаря. Приятен ден. А сега си обирай крушите от моя кораб.


	Антоанет продължи да се движи в същата посока около час след тръгването на полицейския пълномощник, поддържайки илюзията, че дестинацията й е приют „Айдълуайлд“. После направи остър завой; горивото изгаряше с такава бързина, че тя се сгърчи вътрешно. След още час излезе от подведомствената сфера на Конвенция Ферисвил и остави далече назад Йелоустоун и неговия пръстен от сателитни колонии. Полицията не направи нов опит да я настигне, но това не я изненада. Щеше да им струва доста гориво; беше излязла извън техническата им сфера на влияние и, тъй като току-що бе навлязла във военната зона, съвсем не беше изключено да не излезе жива от цялата тази работа. Просто не си заслужаваше да се занимават с нея. В това жизнерадостно разположение на духа Антоанет състави и изпрати прикрито благодарствено съобщение до Приюта. Благодареше им за подкрепата и, както бе постъпвал винаги при подобни обстоятелства баща й, обеща да отвърне по същия начин, когато Приютът има нужда от нейните услуги.
	Сестра Амилия отговори веднага на посланието й. „Господ да ти помага и да бъде с теб в твоята мисия, Антоанет. Джим щеше да бъде много горд.“
	„Надявам се“ — помисли си Антоанет.
	Следващите десет дни преминаха сравнително спокойно. Корабът се справяше прекрасно с работата си и не й се наложи да се занимава дори с най-незначителни технически проблеми. Веднъж й се стори, че засече слаби, потайни сигнали на границата на различителната способност на апаратурата и, издавани от два пиратски кораба. За всеки случай тя постави в готовност отбранителната си система, но след като увеличи скоростта, показвайки на онези колко трудно биха настигнали „Буревестник“, двата кораба изостанаха, за да потърсят друга жертва. Никога повече не ги видя.
	След това кратко вълнение не й оставаше да прави почти нищо друго освен да яде и да спи, и Антоанет се постара да прави възможно най-малко последното. Сънищата й бяха смущаващи и повтарящи се: нощ след нощ паяци я пленяваха от голям кораб, пътуващ между каруселите в Ръждивия пояс. Паяците я отвеждаха в една от кометните си бази в самия край на системата, където разтваряха черепа й и поставяха лъскави устройства за извличане на информация в меката сивкава каша на мозъка й. После, току преди да я превърнат в паяк, преди да изтрият напълно спомените й и да я натъпчат с импланти, които да я привържат към съзнанието на общността, пристигаха зомбитата. Нахлуваха в кометата с тълпи клиноподобни атакуващи кораби, изстрелваха проникващи капсули в леда и те започваха да го топят, докато им дадат възможност да проникнат в централните отделения. Там избълваха храбри войски с червени брони, които се втурваха из лабиринта от кометни тунели, убивайки паяците с човешката точност на войници, обучени да не пилеят нито една стреличка, куршум или пълнител за клетъчно оръжие.
	Едно красиво зомби я измъкваше от стаята за разпити и индоктриниране на паяците, извършваше нужните процедури, за да освободи мозъка й от машинарията, връщаше на място черепа й и го зашиваше, и най-сетне я поставяше в състояние на възстановяваща кома в продължение на дългото пътуване към болниците за цивилни във вътрешността на системата. Държеше я за ръката, когато я отвеждаха в отделението за замразяване.
	Почти винаги бе все същата гадост. Зомбитата я заразяваха с пропагандни сънища и, макар да бе преминала обичайния препоръчван режим на приемане на прочистващи агенти, така и не успя да се пречисти напълно от тях. А и не можеше да се каже, че го искаше особено силно.
	Единствената нощ, когато спа, несмущавана от демаршистката пропаганда, сънува тъжни неща за баща си.
	Знаеше, че пропагандата на зомбитата бе преувеличение, до известна степен. Но само в детайлите: никой не оспорваше това, което конджоинърите правеха с нещастниците, станали техни пленници. Антоанет бе убедена, че да бъдеш пленен от демаршистите не беше по-приятно преживяване.
	Но конфликтът се развиваше далеч оттук, макар технически тя да се намираше във военната зона. Беше избрала траекторията си така, че да избегне главните фронтови линии. От време на време Антоанет виждаше далечни огнени отблясъци, знак за титанична битка на светлинни часове от настоящото й местоположение. Но безмълвните светкавици изглеждаха някак нереални и й позволяваха да си представя, че войната е приключила и тя извършва рутинен междупланетен превоз на стоки. И това не беше особено далече от истината. Всички неутрални наблюдатели казваха, че текат последните дни на войната, че зомбитата отстъпват по всички фронтове. Затова пък паяците печелеха месец след месец и си пробиваха път към Йелоустоун.
	Но макар изходът й да не беше ясен, войната все още не беше приключила и ако не беше предпазлива, Антоанет можеше да стане една от безбройните й жертви. И тогава щеше да разбере доколко вярна е пропагандата.
	Като се съобразяваше с всичко това, тя приближаваше Танджърин дрийм, най-голямата планета от Юпитеров тип в цялата система Епсилон Еридани. Двигателите на „Буревестник“ работеха с максимален капацитет. Светът на газовия гигант представляваше заплашителна, бледооранжева маса с много силна гравитация. Предпазващи от нахлуване сателити бяха пръснати около Танджърин дрийм и, подобно на фарове, няколко вече бяха наобиколили кораба й и го бомбардираха с все по-заплашителни послания.
	„Това е оспорвано пространство. Вие нарушавате…“
	— Госпожичке… сигурна ли си в това? С цялото си уважение, обръщам вниманието ти върху факта, че траекторията е напълно неподходяща за орбитално включване.
	Антоанет направи гримаса. Не беше в състояние да направи нищо повече при тази мощност.
	— Знам, Бийст, но имам основателна причина. Ние всъщност не отиваме в орбита. Вместо това сме се насочили към атмосферата.
	— _Към_ атмосферата ли, госпожичке?
	— Да, влизаме в нея.
	Струваше й се, че чува скърцането на зъбчатите колела при промяната на установената практика за първи път от десетилетия насам.
	Субперсоната на кораба, Бийст, се помещаваше в охладен цилиндър с размерите на космически скафандър. Беше го виждала само два пъти и в двата случая при значителни монтажни работи в носовата част на кораба. След като сложеше тежки ръкавици, баща й го изваждаше от обичайното му място — специално предназначен за поставянето на цилиндъра канал — и двамата го гледаха с нещо като страхопочитание.
	— Влизаме, казваш? — повтори Бийст.
	— Знам, че това не е сред нормалните операционни процедури — отвърна Антоанет.
	— Напълно ли си сигурна, госпожичке?
	Антоанет бръкна в джоба на ризата си и извади оттам лист отпечатана на принтер хартия. Беше овална, оръфана и изпокъсана по краищата, със сложна скица, начертана с блестящо сребристо и златисто мастило. Прокара пръстите си по него, сякаш беше талисман.
	— Да, Бийст — отговори тя. — По-сигурна, отколкото съм била някога в нещо.
	— Много добре, госпожичке.
	Бийст, очевидно усетил, че спорът няма да доведе доникъде, започна да подготвя кораба за полет в атмосферни условия.
	Схематичните изображения върху командното табло показваха придвижването на скоби и остриета, отварянето на люкове и затварянето им с постепенно приплъзване, с цел да се запази целостта на корпуса. Процесът отне няколко минути, но щом приключи, „Буревестник“ имаше незначително по-аеродинамична форма отпреди. Някои издатини и изпъкналости явно щяха да останат и по време на това пътуване, но други от останалите шипове и приспособления за прикрепване към пристанища вероятно щяха да бъдат изтръгнати, когато достигнеха въздуха. „Буревестник“ просто трябваше да се справи без тях.
	— Слушай сега — обади се Антоанет. — Някъде в главата ти се съхраняват рутинните процедури за полет в атмосферни условия. Татко ми разказа веднъж за тях, затова не се преструвай, че никога не си чувал за такова нещо.
	— Започвам веднага опитите за локализирането им.
	— Добре — отвърна тя окуражена.
	— Но може ли все пак да попитам защо не бе споменато по-рано за нуждата от въпросните процедури?
	— Защото, ако имаше представа какво съм замислила, щеше да разполагаш с още повече време, за да ме разубеждаваш.
	— Разбирам.
	— Не говори така обидено. Просто се постарах да бъда прагматична.
	— Както желаеш, госпожичке. — Бийст направи достатъчно дълга пауза, за да я накара да се почувства виновна и нетактична. — Локализирах процедурите. С уважение обръщам внимание върху факта, че за последен път са използвани преди шейсет и три години и е напълно възможно направените оттогава промени в профила на кораба да намалят ефикасността на…
	— Чудесно. Сигурна съм, че ще импровизираш.
	Не беше лесно обаче да убедиш един предназначен за пътуване във вакуум кораб да се потопи в атмосфера, дори в горния атмосферен слой на газов гигант, макар и така здраво брониран и усъвършенстван, какъвто бе нейният кораб. В най-добрия случай „Буревестник“ щеше да се отърве със сериозни увреждания на корпуса, които все пак щяха да му позволят да се прибере, куцукайки, до Ръждивия пояс. А в най-лошия, корабът никога повече нямаше да види открития Космос.
	Както, най-вероятно, и Антоанет.
	„Е — помисли си тя, — поне имам една утеха: ако съсипя кораба, никога няма да ми се наложи да занеса лошата новина на Зейвиър.“
	Толкова за малките милости.
	От контролния панел прозвуча приглушен звън.
	— Бийст… — промълви тя. — Това ли е, което си помислих?
	— Напълно възможно, госпожичке. Контакт с радар, отдалечен на осемнайсет хиляди клика, на три градуса встрани от посоката право пред нас, два градуса от еклиптичния север.
	— По дяволите! Сигурен ли си, че не е фар или оръжейна платформа?
	— Много е голямо, за да бъде някое от тях, госпожичке.
	Не беше нужно да прави пресмятания наум, за да изчисли какво означава това. Между тях и повърхността на газовия гигант имаше друг кораб; друг кораб, близо до атмосферата.
	— Какво можеш да ми кажеш за него?
	— Движи се бавно, госпожичке, право към атмосферата. Както изглежда, възнамерява да извърши подобна маневра на тази, която имам предвид, макар да е с няколко клика в секунда по-бърз от нас и ъгълът им на приближаване да е значително по-остър.
	— Прилича на зомби… не мислиш, че е така, нали? — побърза да заяви тя, надявайки се да убеди сама себе си в противното.
	— Не са нужни предположения, госпожичке. Корабът току-що изпрати директно насочен към нас лъч. Протоколът на посланието е наистина демаршистки.
	— Защо, по дяволите, си правят труда да ни изпращат насочен лъч?
	— С уважение предлагам да разбереш точно това.
	Насоченият лъч бе ненужно финикийско средство за комуникация, когато два кораба се намираха толкова близо. Обикновената радиовръзка би свършила същата работа и би спестила на кораба на зомбитата нуждата да насочват съобщителния си лазер точно срещу движещата се мишена, каквато представляваше „Буревестник“.
	— Дай им да разберат, че сме го получили, които и да са те — нареди тя. — Можем ли да им изпратим и ние насочен лъч в отговор?
	— Не и без да извадим отново нещо, за чието прибиране току-що положихме толкова усилия, госпожичке.
	— Тогава действай, но не забравяй после да го прибереш пак.
	Чу как машината изтласка отново едно от стърчащите си остриета във вакуума. Последва бързото цвъртене на разменяните между двата кораба посланически протоколи и изведнъж Антоанет се озова лице в лице с друга жена. Тя изглеждаше, ако такова нещо бе възможно, по-уморена, изпита и напрегната от Антоанет.
	— Здравейте — обади се Антоанет. — Вие също ли ме виждате?
	Жената кимна едва забележимо. Силно стиснатите й устни говореха за обилни резерви от сдържан гняв, като напираща зад бент вода.
	— Да, виждам ви.
	— Не очаквах да срещна някого тук — додаде Антоанет. — Реших, че не е лоша идея също да отговоря с насочен лъч.
	— Можехте да не си правите труда.
	— Да не си правим труда ли? — повтори Антоанет.
	— Не и след като вашият радар вече ни освети.
	Бръснатият скалп на жената проблесна синкав, когато тя сведе поглед към нещо. Не изглеждаше много по-възрастна от Антоанет, но човек никога не можеше да бъде сигурен, когато ставаше дума за зомбита.
	— Ъъъ… и това проблем ли е?
	— Да, когато опитваш да се скриеш от нещо. Не знам защо сте тук и, честно казано, не ми пука особено. Предлагам да се откажете от намеренията си, каквито и да са те. Танджърин дрийм е оспорвано пространство, което означава, че е напълно в моите права да ви обстрелям още в този миг.
	— Аз нямам проблеми със зомб… с демаршистите.
	— Щастлива съм да го чуя. А сега правете обратен завой.
	Антоанет сведе отново поглед към късчето хартия, което бе извадила от джоба на ризата си. Върху него бе изобразен мъж с античен скафандър, с акордеонни стави, вдигнал към очите си бутилка. Мястото на врата, където трябваше да е хванат скафандъра, представляваше счупена елипса от лъскаво сребро. Той се взираше усмихнат в бутилката, в която блестеше златиста течност. Антоанет реши, че е настъпил моментът да прояви решимост.
	— Няма да правя никакъв обратен завой — обяви тя. — Но обещавам, че нямам желание да крада нищо от планетата. Няма да се приближавам край вашите рафинерии и други съоръжения от този род. Дори няма да си отварям входовете. Просто отивам и се връщам и повече няма да ви безпокоя.
	— Чудесно — отвърна жената. — Много се радвам да го чуя. Проблемът е, че не аз съм тази, заради която трябва да се тревожите.
	— Нима?
	— Да. — Жената се усмихна със симпатия. — Става въпрос за кораба след вас, който мисля, че дори още не сте забелязали.
	— Зад мен ли?
	Жената кимна.
	— Зад вас има паяци.
	В този момент Антоанет разбра, че наистина е загазила.


>	Втора глава

	Скейд се бе промъкнала между две извити черни машинарии, когато прозвуча тревогата. Една от антенките й бе установила промяна в атакуващата позиция на кораба, ескалация в състоянието на бойна готовност. Това не бе непременно криза, но определено изискваше незабавното й внимание.
	Скейд изключи лаптопа си от машината, фиброоптичният кабел се намести обратно в предназначеното за него място в устройството. После го притисна към корема си и той се огъна и се свърза с черния плат на подплатеното й сако. Почти веднага лаптопът започна да предава намиращата се в него информация към една подсигурена част от дълготрайната памет на Скейд.
	Тя измина пълзешком тясното пространство между машинните компоненти, като се извиваше и се провираше през най-тесните места. След двайсетина метра стигна до изхода и се измъкна донякъде през появилия се в стената овален отвор. И замръзна, застина абсолютно неподвижно и безшумно на едно място. Дори цветните вълни на гребена и замряха. Имплантите в главата й не долавяха присъствието на други конджоинъри в радиус от петдесет метра и потвърждаваха, че системите за следене в този коридор не забелязваха внезапната й поява. Въпреки това беше предпазлива и когато помръдна — като се оглеждаше и в двете посоки по коридора — го направи изключително тихо и внимателно, като промъкваща се в непозната територия котка.
	Не се виждаше никой.
	Скейд се измъкна напълно през отвора, после го изкомандва наум да се затвори напълно. Само тя знаеше къде се намират тези тайни проходи, а самите входове се показваха единствено на нея. Дори да установеше наличието на тайната машинария, Клавейн никога нямаше да намери начин да се добере до нея без да използва груба сила, която обаче щеше да разруши машините.
	Корабът падаше свободно, но Скейд предполагаше, че се приближава до неприятелския кораб, който преследваше. Безтегловността й вършеше добра работа. Тя забърза по коридора, като прескачаше контактните точки. Движенията й бяха толкова точни и пестеливи, че понякога изглеждаше, сякаш пътува в свой личен гравитационен мехур.
	[Ще докладваш ли, Скейд?]
	Никога не знаеше кога точно щеше да се обади в главата й Нощният съвет, но отдавна вече бе престанала да се обърква от внезапните му появи.
	„Нищо неблагоприятно. Дори не сме се доближили до това, което е в състояние да прави машината, но засега всичко върви точно така, както сме предполагали.“
	[Добре. Разбира се, желателен е по-обстоен тест…]
	Скейд усети прилив на раздразнение. „Вече ти казах. В момента са необходими грижливи замервания, за да се установи влиянието на машинарията. Това означава, че можем да осъществим тестовете нелегално под прикритието на рутинните военни операции.“
	Скейд зави на пресечката на два коридора и се насочи към мостика. Наложи си спокойствие, като преобразува химическия състав на кръвта си, и продължи: „Съгласна съм, че трябва да направим още тестове, преди да бъдем в състояние да оборудваме флотата, но в мига, в който увеличим тестването, рискуваме да разпространим информацията за нашия пробив. И нямам предвид само Майка Нест.“
	[Ти се изясни добре, Скейд. Не е нужно да ни напомняш. Ние просто излагахме фактите. Неудобно или не, трябва да се направят по-подробни тестове, и то скоро.]
	Размина се с друг конджоинър, запътил се към различна част на кораба. Скейд надникна в съзнанието му и зърна повърхност, зацапана от неотдавнашните емоции и преживявания. Те обаче не представляваха интерес за нея, нито бяха от тактическо значение. Под тях се намираха по-дълбоките пластове на паметта, мнемоничните структури се спускаха в непроницаемия мрак като големи забравени паметници. Всичко това бе нейно, тя имаше възможност да го разглежда и да го пресява, но и тук нищо не я заинтригува. На най-дълбокото ниво Скейд откри няколко отделени лични спомена, които той не мислеше, че тя е в състояние да разчете. В продължение на един вълнуващ миг се изкуси да се пресегне зад барикадите на мъжа и да зърне скъпите му два-три спомена. Но се въздържа: беше научила достатъчно.
	Усети как той изпрати проучващи сондички в нейното съзнание и отскочи в отговор на парливия отказ на достъп. Чувстваше любопитството му; несъмнено се питаше защо на борда има представител на Затворения съвет.
	Това и се стори забавно. Човекът знаеше за Затворения съвет и може би дори подозираше за свръхсекретното ядро на Затворения съвет, Вътрешното светилище. Скейд обаче бе сигурна, че никога не бе и сънувал за съществуването на Нощния съвет.
	Той я отмина, а тя продължи нататък.
	[Някакви резерви, Скейд?]
	„Разбира се, че имам резерви. Играем си с Божествения огън. Човек не се втурва току-така в нещо подобно.“
	[Вълците няма да ни чакат.]
	Скейд настръхна — нямаше нужда да й напомнят за вълците. Страхът бе полезен импулс, признаваше го, но не беше в състояние да промени нещата повече от това. Както твърдеше старата пословица, Манхатънският проект не бе осъществен за един ден. Или ставаше дума за строежа на Рим? Във всеки случай, беше свързано със Земята.
	„Не съм забравила за вълците.“
	[Добре, Скейд. Нито пък ние. И силно се съмняваме, че вълците са забравили за нас.]
	Усети, че Нощният съвет се оттегли, вероятно в някое миниатюрно ъгълче на мозъка й, където бе невъзможно да бъде открит и където щеше да изчака до следващата си поява.
	Скейд стигна до мостика на „Куче грозде“, давайки си сметка, че гребенът й пулсира в яркорозово и алено. Мостикът бе сферично помещение без прозорци, намиращо се дълбоко в кораба, достатъчно голямо, за да побере пет-шест конджоинъри, без да изглежда претъпкано. Но засега там бяха само Клавейн и Рьомонтоар, така както ги бе оставила. И двамата лежаха в хамаци с ускорители, увесени насред сферата, и със затворени очи черпеха от по-обширното сензорно обкръжение на „Куче грозде“. Изглеждаха напълно отпочинали, скръстили ръце на гърдите си.
	Скейд изчака помещението да осигури отделен хамак и за нея, който я обви в предпазната мрежа на нещо подобно на лиани. Тя се плъзна лениво по повърхността на съзнанието им. Умът на Рьомонтоар бе напълно отворен за нея, дори ограниченията му на Затворения съвет приличаха повече на прости маркировки, отколкото на абсолютни бариери. Съзнанието му беше като град от стъкло, опушено тук-там, но никога напълно непроницаемо. Един от първите трикове, на които я бе научил Нощният съвет, бе да вижда през защитните екрани на Затворения съвет, и това се оказа полезно дори след като се бе присъединила към Затворения съвет. Не всички негови членове бяха запознати с едни и същи тайни. Първо, не трябваше да се забравя за Вътрешното светилище, но нищо не бе скрито от Скейд.
	Разчитането на ума на Клавейн бе много по-трудно, обезсърчаващо трудно, и именно поради това той едновременно я омайваше и смущаваше. Невронните му импланти бяха с много по-стара конфигурация от имплантите на всички останали, които бе виждала, и Клавейн така и не позволи да бъдат обновени. Големи части от мозъка му изобщо не бяха включени към единното цяло и нервните връзки между тези участъци и конджоинърските части бяха оскъдни и неефективно разпределени. Алгоритмите на Скейд за търсене и намиране можеха да извличат нервни модели от всяка част на мозъка на Клавейн, включена към цялото, но дори това не бе толкова лесно за осъществяване. Търсенето на нещо в ума на Клавейн бе като да са ти дали ключовете към приказно богата библиотека, през която току-що е преминала вихрушка. Докато успееше да намери това, което търси, то обикновено вече не беше важно.
	Въпреки това Скейд бе научила много за Клавейн. От завръщането на Галиана бяха минали десет години, но ако беше разчела точно ума му — а нямаше причина да се съмнява в това — Клавейн все още не бе наясно със случилото се в действителност.
	Както всички на Майка Нест, и той знаеше, че корабът на Галиана се бе натъкнал на враждебно настроени извънземни същности, машини, които, кой знае защо, се наричаха „вълци“. Вълците бяха проникнали в кораба и бяха разцепили черепите им. Клавейн знаеше, че Галиана бе пощадена и тялото й се пазеше все още; знаеше също, че в черепа й има структура с очевиден вълчи произход. Онова, което не знаеше и, доколкото Скейд бе осведомена, никога не бе подозирал, беше, че Галиана бе дошла в съзнание; че се бе осъзнала за кратко, преди Вълкът да заговори чрез нея. И не само веднъж.
	Скейд помнеше как излъга Галиана, че Клавейн и Фелка са мъртви. В началото не й беше лесно. Като всеки конджоинър, тя гледаше на нея със страхопочитание. Тя беше майката на всички тях, кралицата на конджоинърската фракция. Нощният съвет обаче, напомни на Скейд, че има дълг към Майка Нест, който стои над благоговението й пред Галиана. Нейният дълг беше да се възползва максимално от промеждутъците, когато Галиана беше самата себе си, за да научи всичко възможно за вълците, а това означаваше да я освободи от излишните грижи. Колкото и мъчително да й се бе струвало това в началото, Нощният съвет я увери, че то е най-добрият вариант в дългосрочна перспектива.
	И постепенно Скейд започна да проумява логиката. В крайна сметка тя всъщност не лъжеше Галиана, а сянката на това, което някога е било Галиана. А една лъжа водеше след себе си друга и така Клавейн и Фелка не научиха за разговорите.
	Скейд оттегли умствените си сонди и се закрепи на рутинното ниво на близост. Позволи на Клавейн да получи достъп до повърхностните й спомени, сензорни модалности и емоции, или по-скоро — до фино обработен техен вариант. Същевременно Рьомонтоар виждаше точно толкова, колкото очакваше… и отново, обработено и модифицирано така, че да отговаря на целите на Скейд.
	Присъствието на Клавейн заяви за себе си.
	[Скейд. Много мило, че се присъединяваш към нас.]
	„Усетих промяна в готовността ни за атака, Клавейн. Предполагам, че е свързано с демаршисткия кораб?“
	[Всъщност е малко по-интересно. Погледни сама.]
	Клавейн й предложи единия край на кабела за включване към сензорната мрежа на кораба. Скейд го пое, инструктира имплантите си да го настроят според обичайните й филтри и предпочитания.
	Изпита приятното усещане за дезориентиране. Тялото й, телата на нейните компаньони, стаята, в която се носеха, голямото гладко въгленовочерно острие на „Куче грозде“, всички тези неща придобиха нереални измерения.
	Танджърин дрийм представляваше масивно присъствие пред тях, обвит в непрестанно движещ се облак със сложни геометрични форми на забранени зони и безопасни за минаване места. Гневен рояк от платформи и часови обикаляха около планетата в тесни орбити. По-близо, но не много по-близо, се намираше демаршисткият кораб, който „Куче грозде“ преследваше. Той вече докосваше горния край на атмосферата на Танджърин дрийм и започваше да се нагрява и да придобива по-ярки краски в червената цветова гама. Капитанът на кораба поемаше риска да се гмурне в атмосферата с надеждата да се скрие зад дебелия неколкостотин километра слой облаци.
	Според Скейд подобна постъпка можеше да бъде предизвикана единствено от отчаяние.
	Трансатмосферното вмъкване бе винаги рисковано, дори за корабите, специално приспособени да преминават през горните слоеве на подобните на Юпитер планети. Капитанът на кораба трябваше да намали скоростта, преди да се гмурне, и да осъществи също така бавно завръщането към открития Космос. Освен камуфлажния ефект на въздуха, който обаче зависеше от сензорите на преследващия кораб, и онова, което бяха в състояние да уловят нискоорбиталните спътници и безпилотни кораби, единственото предимство от подобни действия бе попълването на резервите с гориво.
	През първите години на войната и двете страни бяха използвали антиматерия като главен енергиен източник. Конджоинърите, със своите камуфлажни фабрики в крайните части на системата, все още бяха в състояние да произвеждат и складират антиматерия в използваеми от военните количества. Но дори да не можеха, всеизвестно бе, че имат достъп до дори още по-изумителни източници на енергия. Демаршистите обаче, вече повече от десетилетие не бяха имали възможност да използват антиматерия. Те се бяха върнали към силата на сливането на ядрата, за което се нуждаеха от водород, в идеалния случай извличан от океаните на газовите гиганти, където вече бе компресиран до металическото си състояние. Капитанът сигурно щеше да отвори специалните шлюзове на кораба, които щяха да засмукват и компресират атмосферния водород или просто да се гмурне в течното водородно море върху водорода в металическо състояние, обвил каменистото ядро на Танджърин дрийм. Но подобно начинание бе доста опасно за кораб, който вече бе претърпял поражения в боя. Твърде вероятно бе капитанът да реши, че не е необходимо да прибягва до описаното засмукване; че вместо това би могъл да срещне някой от танкерите, оборудвани с мозък на кит, които обикаляха безкрайно из атмосферата и пееха тъжни, жални песни за турбулентност и въглеводородни химически реакции. Танкерът щеше да инжектира преработен метален водород, който да се използва както за гориво, така и за направа на бойни глави.
	Атмосферното вмъкване беше истински хазарт, при това — отчаян, но все пак бе завършвало с успех достатъчно често, за да бъде предпочетено пред самоубийствената операция, каквато би представлявал опитът за бягство.
	Скейд оформи една мисъл и я предаде в главите на своите събеседници. „Възхищавам се от решимостта на капитана. Но това няма да му помогне.“
	Отговорът на Клавейн последва незабавно.
	[Това е тя, Скейд. Уловихме сигнала й, когато изпрати насочен лъч към другия кораб; те преминаваха през края на пръстен от отломки, така че имаше достатъчно прах наоколо, за да се разпръсне малка част от лазерната светлина към нас.]
	„А контрабандисткият кораб?“
	Отвърна й Рьомонтоар.
	[Винаги сме подозирали, че е товарен, още откакто видяхме ясно отработените му газове. Оказва се, че случаят е именно такъв и сега знаем малко повече.]
	Рьомонтоар предложи да я включи и тя прие.
	Мъглявият образ на товарния кораб се проясни пред вътрешното й зрение, детайлите се увеличаваха като скица, която се дорисува до пълен завършек. Корабът бе двойно по-малък от „Куче грозде“, типичен представител на товарната гилдия, предназначен да пътува в рамките на системата, построен преди един-два века, определено преди чумата. Корпусът му беше леко окръглен; може би някога задачата му е била да се приземява на Йелоустоун или на някое от другите тела с атмосфера в системата, но оттогава се бе сдобил с толкова изпъкналости и шипове, че напомняше на риба, споходена от рядка форма рецесивна мутация. По бронята му се виждаха загадъчни символи за разчитане от машини, някои от които бяха прекъсвани в резултат на многобройните поправителни работи.
	Рьомонтоар очакваше въпроса й.
	[Товарният кораб „Буревестник“ е регистриран на карусел Ню Копенхаген в Ръждивия пояс. Командващ и собственик на кораба е Антоанет Бакс, но го е поела преди не повече от месец. Предишният собственик е бил някой си Джеймс Бакс, вероятно роднина. Не знаем какво е станало с него. Официалните документи показват, че семейство Бакс управлява „Буревестник“ много преди войната, вероятно дори преди чумата. Дейността им, както изглежда, е обичайната смесица от законна и незаконна; няколко нарушения и едно-две недоразумения с Конвенция Ферисвил, но нищо достатъчно сериозно за издаване заповед за арест, дори от действащото в критични условия законодателство.]
	Скейд усети как собственото й, сякаш намиращо се надалече тяло, отвърна с кимване. Пръстенът от населени места, обикалящ около Йелоустоун, отдавна поддържаше широк спектър предприемачества в транспортната сфера, от престижни операции на високо ниво до значително по-бавни и също толкова по-евтини и предизвикващи по-малко въпроси товарни кораби с йонни двигатели. Дори след чумата, превърнала някога великолепния Глитър Банд в нямащия нищо общо с великолепието Ръждив пояс, все още съществуваха търговски ниши за готовите да ги заемат. Имаше карантини, които да се избягват, и множество нови клиенти, появили се от тлеещите отломки на демаршисткото управление, и не всички сред тях бяха от типа клиенти, с които човек би пожелал да има вземане-даване втори път.
	Скейд не знаеше нищо за семейство Бакс, но си представяше, че са процъфтявали при тези условия и може би дори още повече — по време на войната. Сега се налагаше да се избягват блокади, появяваха се възможности да се помогне и да се съдейства на работещи дълбоко в тила агенти на всички фракции. Без значение беше, че Конвенция Ферисвил, администрацията, занимаваща се с делата около Йелоустоун, бе може би най-нетолерантният режим в историята. Там, където имаше тежки наказания, винаги се намираха хора, които плащаха добре на други, за да поемат риска.
	Менталната картина на Скейд за Антоанет Бакс бе почти пълна. Само едно не разбираше: какво правеше Антоанет Бакс толкова навътре във военната зона? И защо, въпреки това, бе все още жива?
	„Капитанът на кораба говори ли с нея?“ — попита тя. Отговори й Клавейн.
	[Дадоха й предупреждение — да се оттегли или да понесе последствията.]
	„И тя?“
	Рьомонтоар я свърза с вектора на товарния кораб. Беше се насочил право към атмосферата на Танджърин дрийм, също като демаршисткия кораб пред него.
	„Това няма никакъв смисъл. Капитанът на кораба би трябвало да я унищожи заради нарушаване на оспорваното пространство.“
	Клавейн отвърна: [Капитанът я заплаши да направи точно това, но Бакс не й обърна внимание. Обеща й, че няма да краде водород, но й даде ясно да разбере, че няма намерение и да прави обратен завой.]
	„Или е много смела, или много глупава.“
	[Или голяма късметлийка] — рече Клавейн. [Очевидно капитанът не е имал амуниции, за да подкрепи с действия заплахата си. Явно е използвала всичко при предишна разправа.]
	Скейд се замисли върху тези думи, предугаждайки обясненията на Клавейн. Ако действително бе изстрелял последната си ракета, капитанът щеше да направи всичко възможно да скрие тази информация от „Куче грозде“. Всеки невъоръжен кораб бе чудесна плячка. Дори в този късен етап на войната все още можеше да се придобие интересна информация от пленяването на вражески кораб, без да се говори за перспективата да бъде привлечен неговият екипаж.
	„Мислиш, че капитанът се е надявал товарният кораб да изпълни думите му.“ Усети съгласието на Клавейн още преди отговорът му да се бе оформил в главата й.
	[Да. След като Бакс насочи радара си към демаршисткия кораб, неговият капитан нямаше друг избор, освен да реагира някак. Обичайно би било да изстреля ракета — капитанът имаше пълното право да го направи — но най-малкото трябваше да предупреди товарния кораб да се оттегли. Това не свърши работа — неизвестно поради каква причина Бакс не се уплаши достатъчно. То на свой ред веднага компрометира капитана и го постави в извънредно неудобна позиция. Той лае, но определено не може да хапе.]
	Рьомонтоар добави:
	[Клавейн има право. Тя няма ракети. И сега ние го знаем.]
	Скейд знаеше какво имат наум. Макар вече да се гмуркаше в атмосферата, демаршисткият кораб все още бе в обсега на действие на ракетите на „Куче грозде“. Унищожаването му не беше гарантирано, но вероятността надхвърляше значително петдесетте процента. Въпреки това Рьомонтоар и Клавейн не искаха да обстрелват врага. Искаха да изчакат да се появи отново от атмосферата, бавен и натежал от гориво, но все така невъоръжен. Искаха да го завладеят, да изсмучат информацията от банките на паметта му и да превърнат екипажа му в новобранци за Майка Нест.
	„Не мога да дам съгласие за завладяване. Рискът за «Куче грозде» надхвърля евентуалните ползи.“
	Усети опита на Клавейн да сондира мислите й.
	[Защо, Скейд? Има ли нещо, което прави този кораб необичайно ценен? Ако е така, не е ли малко странно, че никой не ми е казал?]
	„Това е въпрос на Затворения съвет, Клавейн. Ти имаше възможност да се присъединиш към нас.“
	[Но дори да го беше направил, пак нямаше да знае всичко, нали?]
	Пренасочи гневно вниманието си към Рьомонтоар.
	„Знаеш, че съм тук по работа на Затворения съвет, Рьомонтоар. Единствено това е от значение.“
	[Но аз съм от Затворения съвет и дори аз не знам какво точно правиш тук. Кажи, Скейд, да не би да става дума за тайна операция на Вътрешното светилище?]
	Скейд беснееше, мислейки си колко по-прости щяха да бъдат нещата, ако не й се налагаше да има вземане-даване със стари конджоинъри. „Този кораб е ценен, да. Той е прототип, а прототипите са винаги много ценни. Но това ви е известно. И, разбира се, нямаме желание да го изгубим заради някаква незначителна схватка.“
	[Но съвсем ясно е, че това далеч не е всичко.]
	„Може би, Клавейн, но сега не е моментът да го обсъждаме. Погрижи се да осигуриш по една ракета за демаршисткия и за товарния кораб.“
	[Не. Ще изчакаме и двата кораба да се покажат от другата страна, стига някой от тях да е оцелял, разбира се. Тогава ще действаме.]
	„Не мога да позволя това.“ Да бъде така тогава. Беше се надявала да не се стига до това, но Клавейн я принуждаваше да го направи. Скейд се концентрира, издаде поредица от невронни команди. Усети далечната реакция на оръжейните системи, които отдаваха признание на нейния авторитет и се подчиняваха на волята й. Контролът й беше неточен, липсваха му финесът и непосредствеността, с които се обръщаше към своите машини, но щеше да бъде достатъчен; от нея се искаше само да изстреля няколко ракети.
	[Скейд…?]
	Беше Клавейн; сигурно бе усетил, че погазваше неговия контрол над оръжието. Почувства изненадата му от факта, че изобщо бе в състояние да го направи. Скейд даде нареждания за целта им, самонасочващите се ракети вече потреперваха по стойките за изстрелване.
	Тогава в главата й проговори тихо друг глас.
	[Не, Скейд.]
	Това бе Нощният съвет.
	„Какво?“
	[Остави контрола над оръжията. Направи както желае Клавейн. В дългосрочна перспектива това ще ни свърши по-хубава работа.]
	„Не, аз…“
	Тонът на Нощния съвет стана по-рязък.
	[Освободи оръжието, Скейд.]
	Вбесена и засегната от мъмренето, Скейд се подчини.


	Антоанет се приближи до ковчега на баща си. Беше закрепен за решетката в товарното отделение, на същото място, където бе и когато го показа на полицейския пълномощник.
	Постави скритата си в ръкавицата длан върху горната му повърхност. През стъклото на прозорчето виждаше профила му. Семейната прилика бе очевидна, макар възрастта и гравитацията да бяха превърнали чертите му в преувеличена мъжка карикатура на нея самата. Очите му бяха затворени, а изражението, доколкото можеше да го види, излъчваше нещо като отегчено спокойствие. Типично за него щеше да бъде да подремне насред цялото вълнение. Антоанет си спомни как хъркането му бе изпълвало кабината за управление на полета. Веднъж дори го бе хванала да се взира към нея с почти затворени клепачи, като само се преструваше, че спи. Наблюдаваше я как се справя с кризата в момента, защото бе наясно, че един ден щеше да й се наложи да го прави наистина съвсем сама.
	Антоанет провери здравината на въжетата, които привързваха ковчега към товарната решетка. Всичко бе наред; нищо не се бе разхлабило при последните маневри.
	— Бийст… — обади се тя.
	— Госпожичке?
	— Долу в трюма съм.
	— Доста добре си давам сметка за този факт, госпожичке.
	— Искам да намалиш скоростта ни под тази на звука. Кажи ми, като го направим.
	Беше се подготвила за протести, но не последва нищо такова. Усети поклащането на кораба, напрегна вътрешното си ухо, опитвайки се да долови разликата между намаляване на скоростта и слизане. Сега вече „Буревестник“ всъщност не летеше. Формата му генерираше много малко аеродинамично издигане, затова трябваше да си създаде някаква опора, като насочи натиска си надолу. Досега вакуумът в товарно отделение бе осигурявал известна подемна сила, но тя никога не бе възнамерявала да слезе много надолу с обезвъздушен трюм.
	Антоанет ясно си даваше сметка, че вече трябваше да е мъртва. Капитанът на демаршисткия кораб можеше да я е превърнал в прах, пръсната из безкрайното небе. А преследващият я кораб на паяците трябваше да я е атакувал, преди да бе имала време да се гмурне в атмосферата. Дори въпросното гмуркане трябваше вече да я е убило. То нямаше нищо общо с постепенното, контролирано вмъкване, което бе планирала, а приличаше повече на трескав опит да се добере светкавично под облаците, яздейки въздушното течение, създадено преди нея от демаршисткия кораб. Направи преценка на уврежданията веднага щом нивото на летене го позволи, и резултатите не бяха добри. Ако успееше да се върне в Ръждивия пояс, а това бе „ако“ с главно А — все пак паяците бяха все още някъде там — тогава Зейвиър щеше да бъде много, много зает през следващите няколко месеца.
	Е, това поне щеше да го опази от въвличане в нови неприятности.
	— Вече се движим със субзвукова скорост, госпожичке — докладва Бийст.
	— Добре. — Антоанет се увери за трети път, че е завързана за решетката така сигурно, както и ковчегът, а после провери отново настройките на скафандъра си. — Би ли отворил врата номер едно на товарното?
	— Само един момент, госпожичке.
	В края на решетката проблесна сребриста светлина. Тя премигна насреща й, вдигна ръка и дръпна пред лицето си бутилковозелената стъклена маска на своя скафандър.
	Първоначално тесният лъч светлина се разширяваше, а после силата на нахлуващия въздух я удари и я блъсна във вертикалната подпора на решетката. Въздухът изпълни помещението само за няколко секунди, като бучеше и свистеше около нея. Сензорът на скафандъра го анализира веднага и строго я посъветва да не си отваря шлема. Налягането бе надвишило една атмосфера, но въздухът беше убийствено студен и извънредно токсичен.
	Антоанет си помисли, че изпълнената със задушливи отрови атмосфера, при това с шокиращи температури, бе цената, която човек трябваше да заплати за невероятните цветове, които въздухът придобиваше в Космоса.
	— Придвижи се още двайсет клика по-дълбоко — рече тя.
	— Сигурна ли си, госпожичке?
	— Дяволите да те вземат, да.
	Подът се залюля. Тя наблюдаваше, докато барометърът на скафандъра и отразяваше увеличаването на атмосферното налягане. Две атмосфери, три. Четири атмосфери и продължаваше да нараства. Антоанет се надяваше останалата част на „Буревестник“, която сега бе под отрицателно налягане, да не се разлепи около нея като намокрена хартиена торба.
	„Каквото и да се случи — помисли си тя, — най-вероятно вече съм надвишила пълномощията на кораба…“
	Когато увереността й нарасна или по-скоро, когато пулсът и падна до нещо като нормалното ниво, Антоанет започна да се придвижва сантиметър по сантиметър към отворената врата, дърпайки ковчега след себе си. Това бе трудоемък процес, защото се налагаше да развързва и завързва отново въжетата му на всеки два-три метра. Но последното, от което се нуждаеше, бе нетърпение.
	Сега, след като очите й вече се бяха адаптирали, установи, че светлината е потъмнена от сребристосивкави нюанси. Постепенно яркостта й намаляваше и тя се покриваше с железен или бронзов плащ. Епсилон Еридани не беше ярка звезда, а на всичко отгоре сега голяма част от светлината й се филтрираше от атмосферните пластове над тях. Колкото по-надолу слизаха, толкова по-тъмна щеше да става тя, докато се получеше ефект сякаш се намират на дъното на океан.
	Но точно това бе искал нейният баща.
	— Добре, Бийст, поддържай кораба стабилен. Аз се заемам с извършването на делото.
	— Бъди внимателна, госпожичке.
	По целия „Буревестник“ имаше товарни входове, но отвореният сега се намираше на корема му и гледаше в обратна на посоката на движение. Антоанет се доближи до самия ръб, върховете на ботушите й висяха на два-три сантиметра извън него. Изглеждаше несигурно, но тя бе все още здраво стъпила. Гледката й се препречваше от тъмния търбух на корпуса, който се извиваше постепенно нагоре към опашката; нищо обаче не ограничаваше гледката й надолу и встрани.
	— Имаше право, татко — промълви тя, надяваше се — достатъчно тихо, за да не долови думите й Бийст. — Това е наистина изумително място. Мисля, че в крайна сметка си направил добър избор.
	— Госпожичке?
	— Нищо, Бийст.
	Започна да развързва въжетата на ковчега. Корабът се наклони и се олюля един-два пъти, при което стомахът й се сви, а ковчегът се удари в товарната решетка, но като цяло Бийст се справяше превъзходно със задачата да поддържа стабилна височина. Скоростта сега бе доста под звуковата спрямо въздушния поток в момента, така че Бийст всъщност планираше, но това вършеше добра работа. Както се бе надявала, силата на вятъра бе намаляла значително, като се изключи странната внезапна вихрушка.
	Ковчегът вече бе напълно развързан, почти готов да бъде бутнат през ръба. Баща й приличаше на задрямал. Хората, извършили балсамирането, се бяха справили чудесно, нестабилният замразяващ механизъм бе свършил останалото. Невъзможно бе да повярва, че баща й бе мъртъв от месец.
	— Е, татко — рече Антоанет, — това е, струва ми се. Успяхме. Няма нужда от повече думи, ако питаш мен.
	Корабът бе така любезен да не отговори.
	— Все още не съм убедена, че постъпвам правилно — продължи Антоанет. — Искам да кажа, знам, че веднъж ти сподели това твое желание, но…
	„Престани — помисли си тя. — Престани с тази тема.“
	— Госпожичке?
	— Да?
	— Горещо препоръчвам да не се бавим тук.
	Антоанет помнеше етикета на бирената бутилка. Тя не беше тук сега, но нямаше нито един детайл от нея, който да не бе в състояние да си припомни незабавно. Блясъкът на сребърните и златните мастила бе избледнял от деня, когато бе обелила с любов етикета от бутилката, но пред вътрешното й зрение те все така блестяха с онова приказно рядко сияние. Това бе евтина стока масово производство, но в нейните ръце и съзнание етикетът бе придобил значимостта на религиозна икона. Беше много по-млада, когато бе махнала етикета, само на дванайсет-тринайсет години. След един доходен полет баща й я бе завел в едно от заведенията, посещавано от хората от занаята. Макар опитът и да бе ограничен, нощта й се бе сторила хубава, изпълнена с много смях и истории. Тогава, някъде към края й, разговорът премина към различните начини, по които се разпореждаха с останките на космическите пътешественици, свързани както със съответната традиция, така и с личните предпочитания. Баща й бе мълчал през по-голямата част от дискусията, усмихвайки се безмълвно, докато разговорът направи завой от сериозното към смешното и обратно към първото. И тогава, за голяма изненада на Антоанет, той бе заявил своето предпочитание — да бъде погребан в атмосферата на газов гигант. В който и да е друг момент тя може би щеше да предположи, че баща й просто се подиграва с предложенията на своите приятели, но нещо в тона му и подсказа, че е абсолютно искрен и, макар никога досега да не бе споменавал нищо по въпроса, явно бе размишлявал върху него. И така, Антоанет си бе дала малък обет. Беше обелила етикета на бутилката за спомен и се бе заклела, ако някой ден баща й умре и тя е в състояние да направи нещо, да не забрави желанието му.
	И през всичките последвали години не беше трудно да си представя, че ще удържи обещанието си, дотолкова, че рядко се сещаше за него. Но сега, след като той умря, тя трябваше да застане лице в лице със своя обет, макар вече да й се струваше донякъде детински и чудат. Това, което имаше значение, беше абсолютната убеденост, която й се стори, че чу в гласа му през онази нощ. Макар тогава да бе само на дванайсет или тринайсет години и да не бе изключено все пак да си го бе въобразила или да бе заблудена от привидно сериозната му физиономия, тя беше дала тържествено обещание пред себе си и, колкото и затрудняващо или неудобно да бе то, трябваше да го изпълни, дори да означаваше да изложи на опасност живота си.
	Развърза последните въжета и забута ковчега напред, докато една трета от дължината му се озова зад ръба. Един тласък и баща й щеше да получи желаното от него погребение.
	Това беше лудост. През всички следващи години на пиянски разговори в космическите барове той не бе споменал никога повече за идеята да бъде погребан в атмосферата на някоя подобна на Юпитер планета. Но нима това означаваше непременно, че изразеното през онази нощ желание не бе истинското желание на сърцето му? Все пак той не знаеше кога щеше да умре. Не бе имал време да сложи в ред нещата си преди злополуката; не бе имал причина да й обясни търпеливо какво би искал да се направи с тленните му останки.
	Лудост, да… но прочувствена лудост.
	Антоанет блъсна ковчега в бездната.
	За момент той като че ли увисна във въздуха зад кораба, сякаш не искаше да започне дългото падане към забравата. А после бавно се понесе надолу. Тя го наблюдаваше как се преобръща, изоставайки зад кораба, забавян от вятъра. Намаляваше бързо: вече беше с големината на палеца й, сега пък — миниатюрно, премятащо се тиренце на границата на зрителния й праг; най-сетне се превърна в точица, която само от време на време отразяваше слабата звездна светлина, достигаща дотук, като проблясваше и се губеше сред пастелните облачни слоеве.
	Видя го още веднъж и след това го загуби окончателно.
	Антоанет се облегна назад. Не беше очаквала това, но сега, след като го бе направила, след като бе погребала баща си, изтощението се стовари със смазваща сила върху нея. Внезапно усети цялата оловна тежест на въздушния натиск. Не усещаше тъга, в очите й не напираха сълзи; вече бе плакала достатъчно. След време щеше да има още сълзи, убедена беше. Но сега изпитваше единствено изключително силно изтощение.
	Антоанет затвори очи. Минаха няколко минути.
	След това каза на Бийст да затвори вратата към товарното и се устреми на дългото пътешествие към командната кабина.


>	Трета глава

	От превъзходното си наблюдателско място в една от херметическите камери, Невил Клавейн наблюдаваше как в корпуса на „Куче грозде“ постепенно се образува отвор. Бронираните роботи, които се суетяха напред-назад, приличаха на въшки-албиноси със своите черупки, множество сегменти и различни специализирани крайници, сензори и оръжия. Те прекосиха бързо откритото пространство до вражеския кораб и се закрепиха за корпуса му благодарение на прилепващите повърхности по краката си. После забързаха по увредената му повърхност, търсейки люкове и известните слаби места на този тип кораби, откъдето да влязат.
	Роботите се движеха с типичните за насекомите произволни движения, водени от някакви свои критерии. Скарабеите можеха да превземат кораба много бързо, но тогава възникваше рискът да убият всички оцелели, потърсили подслон в зоните с атмосферно налягане. Затова Клавейн настоя машините да използват люковете, дори това да означаваше забавяне, докато преминат всички роботи.
	Нямаше причини да се тревожи. Щом първият скарабей проникна вътре, стана ясно, че няма да срещне нито съпротива, нито въоръжени оцелели. Корабът беше тъмен, студен и притихнал. Почти бе в състояние да подуши смъртта на борда му. Роботът се движеше из неприятелския кораб и отминаваше мъртвите, застигнати от смъртта по постовете им. Подобни отчети идваха и от другите роботи, бродещи из други части на кораба.
	Клавейн оттегли повечето скарабей и изпрати малък отряд конджоинъри по същия път, който бяха използвали роботите.
	През очите на един скарабей той наблюдаваше как хората от взвода му преминават един по един през люка: това бяха подобни на призраци бели форми.
	Отделението преброди кораба, движейки се през същите тесни пространства, които бяха изследвали роботите, но с допълнителната бдителност, присъща за хората. Те насочваха оръжието си към евентуалните скривалища, отваряха складовете, за да търсят в тях оцелели членове на вражеския екипаж. Така и не намериха такива. Мъртвите бяха подложени на дискретно изследване, което доказа, че нито един от тях не се преструва на такъв. Телата им започваха да изстиват и термалните данни около лицата им показваха, че смъртта вече бе настъпила, макар и наскоро. Не се виждаха признаци на насилствена смърт или наранявания.
	Той оформи една мисъл и я изпрати към Скейд и Рьомонтоар, които се намираха все още на мостика. „Отивам вътре. Никакви «ако», никакви «но». Ще бъда бърз и няма да поемам ненужни рискове.“
	[Не, Клавейн.]
	„Съжалявам, Скейд, но не може да имаш всичко. Аз не членувам в уютното ви клубче, което означава, че мога да ходя където си поискам. Харесва ли ти или не, това е част от сделката.“
	[Ти въпреки всичко си ценен актив, Клавейн.]
	„Ще бъда внимателен, обещавам.“
	Той усети как раздразнението на Скейд попива в собственото му емоционално състояние. Рьомонтоар също не бе въодушевен.
	Като членове на Затворения съвет бе немислимо някой от тях да предприеме нещо толкова опасно като да се качва на борда на пленен неприятелски кораб. Бяха поели достатъчно голям риск, напускайки Майка Нест. Много от другите конджоинъри, в това число и Скейд, искаха той да се присъедини към Затворения съвет, където можеха да черпят от неговата мъдрост по-ефективно и да го предпазват от вреда. Благодарение на авторитета си в Съвета, Скейд можеше да затрудни живота му, ако той упорстваше в желанието си да остава извън него, и да му възлага символични задължения или дори да го задължи да се пенсионира. Не липсваха и други възможности за наказание и Клавейн не гледаше на нито едно от тях с лека ръка. Дори беше започнал да се замисля върху възможността в крайна сметка да се присъедини към Затворения съвет. Така поне щеше да научи някои отговори и евентуално щеше да окаже някакво влияние върху агресорите.
	Но докато решеше да лапне този залък, щеше да бъде войник. Никакви ограничения не важаха за него и проклет да бъдеше, ако действаше така, сякаш вече бяха в сила.
	Зае се с подготовката на скафандъра си. Известно време, някъде преди около два-три века, този процес бе значително по-бърз и по-лесен. Човек слагаше маска и комуникационно оборудване, после прекрачваше през мембрана от умна материя, опъната на вратата като единствена преграда към вакуума. При това преминаване слой от мембраната обгръщаше човека и моментално образуваше опънат по кожата му скафандър. При връщането си той преминаваше през същата мембрана и скафандърът му се връщаше обратно там, просмуквайки се като вълшебна слуз. Така излизането от кораба бе приблизително толкова сложно, колкото поставянето на слънчеви очила. Разбира се, подобни технологии никога не са били особено ефективни по време на война, защото бяха прекалено уязвими при атака, и още по-малко — в ерата след чумната епидемия, когато бе разумно да се използват само най-здравите форми на нанотехнологиите.
	Клавейн подозираше, че би трябвало да е раздразнен заради допълнителните усилия, които бяха необходими сега. Но в много отношения актът на поставянето на скафандъра — сърцатото налагане на пластините на бронята, критичната проверка на всички подсистеми, закрепването на оръжието и сензорите — му се струваше странно успокояващ. Може би защото наподобяващата изпълнението на ритуал природа на упражнението приличаше на поредица от суеверни жестове, предназначени да държат по-надалече нещастието. Или може би защото му напомняше за положението на нещата по време на собствената му младост.
	Излезе през люка и се отправи към неприятелския кораб. Той светеше на фона на тъмния газов гигант. Определено беше пострадал, но не се виждаше излизането на газове отвътре, което говореше, че не е загубил целостта на своя корпус. Възможно бе дори някой от неговите обитатели да е оцелял. Макар сканирането с инфрачервени лъчи да не бе довело до окончателни заключения, лазерните съоръжения бяха установили незначително движение напред-назад из целия кораб. Това движение можеше да бъде обяснено с ред причини, но най-очевидната бе присъствието на поне един човек, който все още се движеше вътре. Но пък нито скарабеите, нито разузнавателният му отряд бяха открили оцелели.
	Нещо привлече погледа му: извиваща се бледозелена нишка светлина в тъмния полумесец на газовия гигант. Почти не се беше сещал за товарния кораб, откакто се бе появил корабът на демаршистите, тъй като първият така и не бе изплувал от атмосферата. Най-вероятно Антоанет Бакс беше мъртва, убита по един от няколкото хиляди начина, по които бе възможно да бъдеш убит, когато си в атмосферни условия. Клавейн нямаше представа какво бе възнамерявала да прави там и се съмняваше, че е било нещо, което той самият би одобрил. Но тя беше сама, поне така смяташе, а това не бе начинът да умреш в Космоса. Помнеше как не бе обърнала внимание на предупреждението на капитана на демаршистите и си даде сметка, че всъщност й се възхищава за това. Не я познаваше що за човек е, но не можеше да й отрече, че е смела.
	Той тупна с глух звук на повърхността на неприятелския кораб и омекоти удара като прегъна колене. Изправи се; подметките му залепваха за корпуса. Засенчи с длан очи, за да ги предпази от блясъка на слънцето, и се обърна назад, за да погледне към „Куче грозде“, наслаждавайки се на рядката възможност да го види отдалече. Корабът беше толкова тъмен, че в първия момент му беше трудно да го различи. След това имплантите му го отделиха с пулсиращ зелен контур, мащабът и разстоянието бяха обозначени с червени цифри. „Куче грозде“ беше лайтхъгър, способен да осъществява междузвездни полети. Източеният му корпус изтъняваше все повече към носа, придавайки му максимално ефикасна аеродинамична форма за подпомагане на поддържането на близка до светлинната скорост. Край най-дебелата точка на корпуса, непосредствено преди започването на опашната част, се намираха двата двигателя, извадени от корпуса и подпирани на тънки лонжерони. Това бяха така наречените от другите човешки фракции „конджоинърски двигатели“ поради простата причина, че именно конджоинърите притежаваха монопол върху тяхното конструиране и дистрибуция. Столетия наред конджоинърите бяха позволявали на демаршистите, ултрите и другите пътуващи в междузвездното пространство фракции, да използват технологията, без никога да изпуснат и намек за тайнствените физически процеси, които позволяваха на защитените срещу външни намеси и фалшификации двигатели да функционират.
	Но всичко това се бе изменило преди един век. Практически за една нощ конджоинърите преустановиха производството на своите двигатели. Без никакво обяснение, дори без обещание, че производството някога ще бъде възобновено.
	От този момент нататък съществуващите конджоинърски двигатели станаха извънредно ценни. Започнаха ужасни пиратски действия с цел осигуряване на собственост върху тях. Това събитие определено бе една от причините за започване на войната.
	Клавейн бе чувал слуховете, че конджоинърите продължават да правят двигатели за собствена употреба. Знаеше също така, че тези слухове са неверни, доколкото можеше да бъде сигурен в нещо. Декретът за прекратяване на производството бе всеобщ и бе влязъл в сила незабавно. Нещо повече, наблюдаваше се остро намаляване на употребата на съществуващите кораби, дори от неговата фракция. Клавейн обаче не знаеше коя е причината този указ да бъде издаден. Предполагаше, че е дело на Затворения съвет, но нямаше представа защо подобна мярка бе сметната за необходима.
	Но ето че сега Затвореният съвет бе създал „Куче грозде“. На Клавейн бе поверен прототипът на тази пробна мисия, но Затвореният съвет не бе разкрил почти нищо от своите тайни. Рьомонтоар и Скейд очевидно знаеха повече от него, освен това бе готов да се обзаложи, че Скейд знаеше дори повече от Рьомонтоар. Скейд бе прекарала скрита някъде по-голямата част от пътуването, вероятно боравейки с някакъв свръхсекретен военен хардуер. Всички усилия на Клавейн да открие за какво става дума не го бяха довели доникъде.
	И все още нямаше представа защо Затвореният съвет бе одобрил строежа на нов междузвезден кораб. Какъв беше смисълът от това в един толкова късен етап на войната, когато врагът вече отстъпваше? Ако се присъединеше към Съвета, може би нямаше да получи всички желани отговори, защото все още нямаше да е проникнал във Вътрешното светилище, но все пак щеше да бъде много по-близо до тях, отколкото бе сега.
	Звучеше почти изкусително.
	Отвратен от лекотата, с която го манипулираха Скейд и другите, Клавейн обърна гръб към гледката и се отправи предпазливо към входното място.
	Скоро вече беше в демаршисткия кораб и минаваше покрай тръби, които обикновено не би трябвало да съдържат въздух. Клавейн поиска информация за неговия план и му се стори, че усети леко погъделичкване, когато тя се появи в главата му. За миг го обзе нереално усещане за нещо познато, като за някога вече преживян епизод. Стигна до някакъв люк, който му се стори доста тесен заради неудобния брониран скафандър. Затвори го херметично зад себе си, въздухът нахлу с бучене и вътрешната врата му позволи да мине към частта на кораба, където се поддържаше нормално атмосферно налягане. Най-силното му впечатление бе за тъмнина, но тогава каската му премина към свръхчувствителен режим и пусна в нормалното му зрително поле инфрачервени лъчи и сонар.
	[Клавейн.]
	Един от членовете на разузнавателния отряд го чакаше. Клавейн застана така, че лицето му да бъде на една линия с лицето на жената, и се закрепи за вътрешната стена.
	„Какво открихте?“
	[Почти нищо. Всички са мъртви.]
	„До последния?“
	Мислите на жената достигаха до главата му като куршуми — стегнати и точни.
	[Неотдавна. Няма и следа от наранявания. Изглежда умишлено.]
	„И няма следа от нито един оцелял? Мислехме, че може да е останал поне един.“
	[Няма оцелели, Клавейн.]
	Тя му даде възможност да се включи към спомените й. Той го прие и събра сили за това, което го очакваше.
	Беше толкова лошо, колкото си бе представял. Приличаше на сцена на масово самоубийство. Не се виждаха следи от борба или насилие; дори от колебание. Всички членове на екипажа бяха умрели по съответните си работни места, сякаш на някой бе възложена задачата да ги обиколи един след друг, раздавайки хапчета за извършване на самоубийството. Дори още по-ужасяваща бе вероятността екипажът да се бе събрал някъде, където му бяха раздали средства за евтаназия и след това да се бе върнал по определените си ниши. Може би всички бяха продължили да изпълняват дълга си, докато капитанът на кораба бе наредил да се пристъпи към акта на масовото самоубийство.
	При нулева гравитация главите не увисват безжизнено. Даже устите не се отварят. Мъртвите тела запазват в по-голяма или по-малка степен позата си като живи, независимо дали са завързани по някакъв начин или се носят безпрепятствено от стена до стена. Това бе един от първите и най-смразяващи уроци на космическата война: в Космоса понякога бе трудно да различиш мъртвите от живите.
	Целият екипаж бе измършавял, сякаш от месеци живееше само с дажби от неприкосновените запаси. По кожата на някои се виждаха доказателства за стари, недобре зараснали наранявания. Възможно бе някои дори да бяха умрели преди това и да бяха изхвърлени от кораба, за да се икономисва гориво. Под кепетата си малцина имаха нещо повече от едва наболи сивкави косми. Бяха облечени еднакво, а отличителните им знаци бяха свързани по-скоро със специализацията им, отколкото с ранга. На мрачната аварийна светлина кожата им изглеждаше сиво-зелена.
	Сега Клавейн видя през собствените си очи как един труп се появи в полезрението му. Мъжът сякаш плуваше из въздуха, устата му бе отворена едва-едва, очите му бяха фиксирани към някакво неопределено място на няколко метра пред него. Той се удари с тъп звук в една от стените и Клавейн усети леката реверберация на мястото, за което бе завързан.
	Проектира молбата си към главата на жената.
	„Би ли се уверила, че това е труп?“
	Тя изпълни молбата му. Тогава Клавейн нареди всички от разузнавателния отряд да се вържат и да стоят неподвижно. Не се виждаха други трупове, следователно не би трябвало да има други обекти, предизвикващи раздвижването на самия кораб. Клавейн изчака миг, докато получи последната информация от „Куче грозде“, който държеше лазерите си все така насочени към врага.
	В първия момент се усъмни в това, което му показаха.
	Изглеждаше нелогично, но нещо във вражеския кораб продължаваше да мърда.


	— Госпожичке?
	Антоанет познаваше много добре този тон на гласа му и той не вещаеше нищо добро. Притисната в ускорителната си кушетка, тя измърмори нещо, което никой и нищо друго на света освен Бийст не би било в състояние да разбере.
	— Става нещо, нали?
	— За съжаление да, госпожичке. Не съм сигурен, но както изглежда има някакъв проблем с главния ядрен двигател.
	Бийст й показа схема на съответната система върху прозореца на моста; от другата му страна се носеха облачните слоеве, които „Буревестник“ пореше при завръщането си към открития Космос. Елементи от осъществяващия ядреното топене мотор бяха защриховани със застрашително пулсиращо червено.
	— По дяволите! Токамакът, нали?
	— Така ми се струва, госпожичке.
	— Шибана работа. Знаех си, че трябва го сменим при последния основен преглед.
	— Езика ти, госпожичке. И с цялото си уважение напомням, че каквото е сторено, вече не може да се промени.
	Антоанет прегледа информацията и от другите диагностични апаратури, но положението не стана по-добро.
	— Това стана заради Зейвиър — обяви най-накрая тя.
	— Зейвиър ли, госпожичке? И по какъв начин виновникът е мистър Лиу?
	— Зейв се закле, че токамакът може да осъществи още поне три полета, преди да сдаде багажа.
	— Може би, госпожичке. Но преди да хвърлиш прекалено голяма вина върху мистър Лиу би трябвало да си спомниш изключването на главния двигател, което изиска от нас полицията при потеглянето ни от Ръждивия пояс. Това определено не се отрази добре на токамака. На всичко отгоре после трябваше да бъде подложен на пагубните вибрации по време на навлизането в атмосферата.
	Антоанет се намръщи. Понякога се питаше на чия страна е всъщност Бийст.
	— Добре — рече тя. — Зейв е оневинен. Засега. Но това не ми помага особено, нали?
	— Развалянето на нещо може да се предвиди, госпожичке, но не и да се гарантира.
	Антоанет хвърли отново поглед към данните върху дисплея.
	— Трябват ни още десет клика на секунда, само за да достигнем орбита. Ще успееш ли да се справиш, Бийст?
	— Правя всичко възможно, госпожичке.
	Тя кимна, приела, че не би могла да иска повече от това от своя кораб. Облаците отгоре започваха да изтъняват, небето потъмняваше и придобиваше среднощно син цвят. Космосът изглеждаше достатъчно близо, за да го пипнеш, ако протегнеш ръка.
	Но тепърва я очакваше много дълъг път.


	Клавейн наблюдаваше, докато бе отстранен и последният прикриващ слой от скривалището на оцелелия. Един от неговите войници осветяваше с фенер тъмното ъгълче. Оцелелият се бе свил в него, увит в изцапано, сиво термално одеяло. Клавейн изпита облекчение; сега, след като се бяха погрижили за тази дребна подробност, неприятелският кораб можеше да бъде унищожен спокойно, а „Куче грозде“ — да се върне в Майка Нест.


	Намирането на оцелелия се оказа много по-лесно, отколкото бе предполагал Клавейн. Бяха необходими само трийсетина минути, за да се открие точното местонахождение, като полето на издирването се стесняваше постепенно чрез употребата на акустични и биосензорни скенери. А после трябваше просто да се свалят преградите и оборудването, докато открият скритата ниша, чийто обем бе приблизително колкото на два шкафа, допрени гръб с гръб. Хората от екипажа избягваха да ходят в тази част на кораба заради засилената радиация вследствие на близостта му с атомните двигатели.
	Клавейн реши веднага, че скривалището прилича на набързо приспособено помещение за арест в кораб, който не е бил предназначен да превозва затворници. Пленникът вероятно бе сложен в дупката, а преградите и оборудването бяха върнати по местата и застопорени, като оставеният проход позволяваше само да влиза въздух и да се подават храна и вода. Дупката беше мръсна. Клавейн накара скафандъра си да вземе проба от въздуха и да го пусне пред носа му: вонеше на урина и изпражнения. Нямаше представа дали отношението към затворника е било такова през цялото време или само след като вниманието на екипажа е било привлечено от появата на „Куче грозде“.
	Но във всяко друго отношения явно се бяха грижили добре за затворника. Стените на дупката бяха омекотени, имаше и две халки, за които можеше да се привързва, за да не се нарани по време на бойни маневри. Беше поставен микрофон за общуване, но, доколкото виждаше Клавейн, той работеше само в едната посока, като даваше възможност да се говори на затворника. Освен одеяла имаше и останки от храна. Клавейн беше виждал и по-лоши места за пленници. Дори бе посещавал някои от тях.
	Изпрати мисъл към главата на войника, който държеше фенера. „Ще му отметнеш ли одеялото? Искам да видя кого сме открили?“
	Войникът посегна към дупката. Клавейн се чудеше кой може да е затворникът, умът му изследваше различните възможности. Не знаеше напоследък да са пленявани конджоинъри, а и се съмняваше, че врагът би си създал толкова труд, за да запази някой от тях жив. Следващото най-вероятно предположение бе, че затворникът е от неприятелските редици, може би предател или дезертьор.
	Войникът отметна завивката от свитата фигура.
	Затворникът, свит като зародиш в майчината утроба, изписка при нахлуването на светлината и прикри привикналите си към тъмнината очи.
	Клавейн се взря в него. Той нямаше нищо общо с очакванията му. На пръв поглед можеше да бъде взет за юноша, защото размерите и пропорциите му бяха аналогични на тази възраст. Голата му плът с човешки вид розовееше в дупката.
	Едната му ръка над лакътя бе покрита с ужасни рани от изгаряне, там сгърчената кожа бе на места яркорозова, а другаде — мъртвешки бяла.
	Пред Клавейн стоеше хиперсвиня: генетична химера между прасе и човек.
	— Здравей — каза Клавейн; усиленият му глас излизаше през високоговорителя на скафандъра.
	Прасето се раздвижи. Направи го внезапно и като пружина и завари всички присъстващи неподготвени. Нахвърли се с нещо дълго и металическо, което бе стискало в юмрука си. Предметът проблесна, краят му вибрираше като камертон. Свинята го заби с всички сили в гърдите на Клавейн. Върхът на острието се плъзна по бронята, като остави само тясна блестяща следа, но намери мястото близо до рамото на Клавейн, където две плочки се приплъзваха една върху друга. Острието се мушна в пролуката, скафандърът отчете нахлуването с издаване на остра пулсираща аларма в шлема. Клавейн отскочи, преди острието да успее да проникне през вътрешния слой на скафандъра му и да достигне до кожата, и се блъсна с остър пукот в стената отзад. Оръжието изхвърча от ръката на прасето и се завъртя като кораб, загубил жироскопски контрол. Едва сега Клавейн установи, че това е пиезонож; носеше нещо подобно на колана на скафандъра си. Свинята сигурно го бе откраднала от някой от демаршистите.
	Клавейн успя да си поеме дъх.
	— Да започнем пак, а?
	Другите конджоинъри притиснаха прасето. Клавейн направи оглед на скафандъра си и поиска да му даде отчет за нанесените увреждания. Край рамото целостта на налягането бе нарушена. Нямаше опасност да се задуши поради липса на въздух, но все още не бе сигурен, че са открили всички отровни вещества, присъстващи на борда на неприятелския кораб. Почти рефлекторно откачи запечатващия спрей от колана си, насочи го към причинената от ножа рана в скафандъра и я покри с бързо втвърдяващата се епоксидна смола, която образува там нещо като огънат сив мехур.
	Някъде непосредствено преди зората на демаршистката ера, през двайсет и първи или двайсет и втори век, близо и до раждането на Клавейн, цяла поредица от човешки гени бяха вкарани в домашното прасе. Целта бе да се оптимизира трансплантацията на органи от единия на другия вид и някои части от тялото на прасетата да се използват за спасяване на хора. Вече съществуваха по-добри начини за възстановяване или замяна на увредени тъкани, използвани от векове, но експериментите с прасета продължаваха. Генетичната интервенция бе отишла прекалено далече и най-накрая бе постигната не само съвместимостта между видовете, а и нещо неочаквано: разум.
	Никой обаче, дори свинете, не знаеха какво всъщност бе станало. Макар генните инженери да не възнамеряваха да доведат познавателните им способности до човешкото ниво, прасетата със сигурност не бяха започнали да използват езика случайно. Не всички бяха на това ниво — съществуваха множество подгрупи прасета с различни умствени и гласови способности — но тези, които можеха да говорят, бяха създадени от хора, знаещи какво точно правят. И това не се дължеше просто на факта, че в мозъците им бе вкарана нужната за тази цел машинария. Гърлата, белите дробове и челюстите им също бяха адаптирани така, че да бъдат в състояние да формират звуците на човешката реч.
	Клавейн се приведе напред и заговори на затворника:
	— Можеш ли да ме разбираш? — попита той, първо на норте, а след това — на каназиански, основния език на демаршистите. — Казвам се Невил Клавейн. Ти си задържан от конджоинърите.
	Прасето отговори с префасонираните си гърло и челюсти, които му позволяваха да формира съвършени човешки звуци.
	— Пет пари не давам от кого съм задържан. Можете да си го заврете и да пукнете.
	— Нито едно от тези неща не фигурира в плана ми за деня.
	Свинята отвори уморено едното си розовочервено око.
	— Кои, по дяволите, сте вие? Къде са останалите?
	— Екипажът на кораба ли? Опасявам се, че всичките са мъртви.
	Свинята не прояви видима благодарност при тази новина.
	— Убихте ли ги?
	— Не. Бяха вече мъртви, когато се качихме на кораба.
	— А вие сте?
	— Както казах — конджоинъри.
	— Паяци… — Прасето присви почти човешката си уста в подобие на отвращение. — Знаеш ли какво правя с паяците? Пикая отгоре им
	— Много мило.
	Клавейн виждаше, че така не стигат доникъде. Помоли беззвучно един от разузнавателния отряд да приспи прасето и да го превози до „Куче грозде“. Нямаше представа кого или какво представлява прасето, как се бе озовало във въртележката на войната, но щеше да разбере много повече, след като извлекат информацията направо от мозъка му. А една доза от конджоинърските медишинки щеше да направи чудеса с необщителността му.
	Клавейн остана на вражеския кораб, докато разузнавателният отряд приключи проверката и се увери, че врагът не бе оставил тактически полезна информация. Не намериха нищо такова: всичките им бази данни бяха празни. Успоредното издирване установи липсата на технологии, които вече да не са напълно известни на конджоинърите, както и на оръжейни системи, които заслужаваше да си присвоят. Оставаше да извършат стандартната в такъв случай процедура — да унищожат претърсения кораб, за да не попадне отново в ръцете на врага.
	Клавейн размишляваше кой би бил най-добрият начин да унищожи кораба, когато усети присъствието на Рьомонтоар да завладява главата му.
	[Клавейн?]
	„Какво има?“
	[Получихме сигнал за помощ от товарния кораб.]
	„Антоанет Бакс? Мислех, че е мъртва.“
	[Не е, но скоро може и да бъде. Корабът й има проблеми с двигателите, както изглежда токамакът е отказал. Не е успяла да развие достатъчно висока скорост, нито да достигне орбита.]
	Клавейн кимна, по-скоро заради самия себе си, отколкото за Рьомонтоар. Представи си вида параболична траектория, която трябва да бе осъществил „Буревестник“. Още може и да не бе достигнал връхната точка на тази парабола, но рано или късно Антоанет Бакс щеше да започне да се спуска обратно към облаците. Представи си също отчаянието, което трябва да я бе накарало да излъчи сигнала за бедствие, когато единственият кораб, достатъчно близо, за да отговори, бе конджоинърски. Доколкото знаеше, повечето пилоти биха предпочели смъртта пред перспективата да станат пленници на паяците.
	[Клавейн… даваш си сметка, че не ни е възможно да приемем зова й.]
	„Давам си.“
	[Така ще създадем прецедент. Ще подкрепим незаконната дейност. Най-малкото, няма да имаме друг избор освен да я привлечем в нашите редици.]
	Клавейн кимна отново, спомняйки си колко пъти бе виждал затворниците да крещят и да се мятат, когато ги повеждаха към мястото, където щяха да напълнят главите им с конджоинърска машинария. Не бяха прави да се страхуват от това; той го знаеше по-добре от всеки друг, тъй като някога сам се бе съпротивлявал. Но разбираше как се чувстват.
	И не беше сигурен, че желае да причини целия този ужас на Антоанет Бакс.


	Малко по-късно Клавейн видя яркосинята искрица, когато неприятелският кораб се блъсна в атмосферата на газовия гигант. Моментът бе съвпаднал случайно, но корабът го направи от тъмната страна и освети струпаните пластове от облаци в пурпурни ивици, докато потъваше все по-надолу. Беше впечатляващо, дори красиво, и Клавейн за момент се изпълни с желание да го покаже на Галиана, защото точно този тип визуален спектакъл би я очаровал. Щеше да одобри и метода за унищожаване на кораба, който бе избрал: не беше нещо така прахосническо като изстрелването на ракета. Вместо това бе прикрепил три ракети-влекачи от „Куче грозде“, миниатюрни роботи, които се бяха залепили за неприятелския кораб, и го бяха повлекли към газовия гигант. Отделиха се от него едва когато го деляха само минути от повторното му влизане в атмосферата. Това стана под остър ъгъл и изгарянето на вражия кораб бе наистина впечатляващо.
	Сега влекачите бързаха обратно към дома с висока скорост, за да догонят „Куче грозде“, който вече се бе насочил към Майка Нест. Щом се завърнеха, операцията можеше да се сметне за приключена; оставаше само да се погрижат за затворника, но решаването на съдбата на прасето не трябваше да става спешно. Колкото до Антоанет Бакс… е, независимо от нейните мотиви, Клавейн се възхищаваше на смелостта й; не само защото бе навлязла толкова навътре във военната зона, а и защото, без да й мигне окото, не бе обърнала внимание на предупреждението на капитана на демаршисткия кораб, а когато стана необходимо — от начина, по който бе събрала кураж да помоли конджоинърите за помощ. Трябва да знаеше, че молбата й е неразумна; че заради незаконното си навлизане във военната зона бе загубила всякакво право за получаване на помощ и надали един военен кораб би изгубил време и гориво, за да й помогне. Със сигурност знаеше също така, че дори конджоинърите да й спасяха живота, трябваше да плати за това като се присъедини към техните редици, нещо, което демаршистката пропаганда се бе постарала да й представи като аналог на ада.
	Не. Неразумно бе да се мисли, че е очаквала наистина да бъде спасена. Но молбата й бе проява на смелост.
	Клавейн въздъхна, усещайки, че е на път да се изпълни с отвращение към самия себе си. Даде на „Куче грозде“ команда по невронен път да отправи насочен лъч към поразения търговски кораб. Когато връзката бе установена, заговори:
	— Антоанет Бакс… аз съм Невил Клавейн. Намирам се на борда на конджоинърския кораб. Чуваш ли ме?
	Сигналите вече достигаха с известно закъснение поради увеличеното разстояние, а полученият в отговор сигнал бе зле фокусиран. Гласът й звучеше така, сякаш идваше от безкрайно далече.
	— Защо ми отговаряш чак сега, копеле? Виждам, че ме оставихте да умра.
	— Любопитен съм, това е всичко.
	Затаи дъх; напълно възможно беше тя да не му отвърне.
	— За какво?
	— Ами какво те накара да поискаш помощта ни. Не се ли ужасяваш от това, което ще направим с теб?
	— И защо трябва да бъда ужасена?
	Тонът й прозвуча безгрижно, но не успя да го заблуди.
	— Нашата политика е да асимилираме пленените затворници, Бакс. Доведем ли те на кораба си, ще свържем към главата ти нашите машини. Това не те ли тревожи?
	— Тревожи ме, но точно сега дяволски повече ме тревожи перспективата да се ударя в шибаната планета.
	Клавейн се усмихна.
	— Поведението ти е изключително прагматично, Бакс. Изпълва ме с възхищение.
	— Добре. А сега ще се разкараш ли, за да ме оставиш да умра спокойно?
	— Антоанет, слушай ме внимателно. Имам нужда да направиш нещо за мен, и то спешно.
	Тя трябва да бе доловила промяната в тона му, макар все още да звучеше подозрително.
	— Какво?
	— Нека корабът ти ми изпрати плана си. Искам пълна карта на структурния профил на твоя кораб. Ако успееш да го убедиш да се оцвети, за да разкрие контурите, изложени на максимален натиск, още по-добре. Искам да знам дали мога да направя каквото съм намислил и дали корабът ти ще го издържи.
	— Няма начин да ме спасиш. Прекалено сте далече. Дори да направите още в този момент обратен завой и да тръгнете към мен, ще пристигнете прекалено късно.
	— Има начин, повярвай ми. А сега ми изпрати нужната информация, ако обичаш. Иначе ще се наложи да се осланям единствено на инстинктите си, а това невинаги е най-добрият вариант.
	Тя не отговори веднага. Клавейн чакаше, като се почесваше по брадата, и си отдъхна едва когато „Куче грозде“ му сигнализира, че е получил данните. Той филтрира трансмисията за невропатогенни вируси и след това й позволи да проникне в черепа му. Всичко, което трябваше да знае за товарния кораб, вече беше в главата му, в краткотрайната му памет. — Много ти благодаря, Антоанет. Ще свърши чудесна работа.
	Клавейн изпрати заповед до една от връщащите се ракети-влекачи. Тя се отдели от другите две и с непрестанно увеличаваща се скорост осъществи такъв остър завой, който би смазал всеки намиращ се на борда й човек. Клавейн й нареди да пренебрегне всичките си ограничения за вътрешна безопасност, като отстрани необходимостта да запази гориво за обратния си път до „Куче грозде“.
	— Какво ще правиш? — попита Бакс.
	— Изпращам ти един робот. Той ще се закрепи за корпуса ти и ще те изтегли до открития Космос, като те измъкне от гравитацията на Танджърин дрийм. Влекачът ще ти даде начален тласък към Йелоустоун, но се опасявам, че оттам нататък ще трябва да разчиташ на себе си. Надявам се да успееш да оправиш токамака, иначе те очаква безкрайно падане към дома.
	Като че ли за осъзнаването на думите му й бе необходима цяла вечност.
	— Значи няма да ме вземете като ваш затворник?
	— Не днес, Антоанет. Но ако отново се изпречиш на пътя ми, ти обещавам едно: ще те убия.
	Изричането на тази заплаха не му беше никак приятно, но разчиташе тя да я накара да се вразуми. После прекъсна връзката, преди да бе успяла да отговори.


>	Четвърта глава

	В една сграда в Кювие, на планетата Ризургам, край прозореца стоеше жена, с гръб към вратата и здраво стиснати длани зад гърба.
	— Следващият — рече тя.
	Докато чакаше да вкарат заподозрения, тя остана край прозореца, възхищавайки се на страховитата и отрезвяваща гледка, която се разкриваше от него. Полегатите прозорци се простираха от тавана до пода, като горните им краища бяха наклонени навън. Във всички посоки се виждаха постройки с утилитарен вид — струпани едни върху други кубове и правоъгълници. Безмилостно четвъртитите сгради вдъхваха чувство на смазващ конформизъм и покорност. Предназначението на менталните насочващи вълни бе да се изключи възможността за каквато и да било радостна или ободряваща мисъл.
	Нейният офис, който бе мъничка частица от значително по-големия Дом на инквизицията, се намираше в престроената част на Кювие. Според историческите документи — самата инквизиторка не бе още тук по време на събитията — сградата се намираше в по-голяма или по-малка степен точно над точката, където инундационистите на Истинския път бяха взривили първото си терористично съоръжение. С мощността си от два килотона, бомбата от антиматерия с големина колкото връхче на карфица не беше най-впечатляващото средство за унищожение, с което се бе сблъсквала. Важното обаче не беше големината на оръжието, а какво се правеше с него.
	Терористите не биха могли да изберат по-мека мишена, а резултатите бяха пагубни.
	— Следващият… — повтори жената-инквизитор, този път малко по-силно.
	И чу гласа на стоящия отвън охранител.
	— Това беше всичко за днес, госпожо.
	Разбира се — личното дело на Айбърт беше последното в купчинката.
	— Благодаря — отвърна тя. — Предполагам не си чул нищо ново за разследването на Торн?
	Часовоят отговори с леко неудобство, сякаш предаваше информация между две съперничещи си правителствени ведомства.
	— Както подразбрах, са освободили един от хората след разпита. Алибито му било желязно, макар да било необходимо известно убеждаване, докато го получат от него. Май бил с жена, която не му е съпруга, нещо от този род. — Той сви рамене. — Обичайната история…
	— И обичайното убеждение, предполагам — няколко злочести пътувания надолу по стълбите. Значи нямат допълнителни улики за Торн?
	— Не са се доближили до залавянето му повече, отколкото вие — до хващането на триумвира. Съжалявам. Знаете какво имам предвид, госпожо.
	— Да…
	Тя остави думата да увисне мъчително във въздуха.
	— Това всичко ли е, госпожо?
	— Засега.
	Вратата се затвори с леко поскърцване.
	Жената, чиято официална титла беше инквизитор Вюйомие, насочи отново вниманието си към града. Делта Павонис се намираше ниско в небето и започваше да оцветява хълбоците на сградите във всевъзможни варианти на ръждивото и оранжевото. Взира се така в гледката до падането на сумрака, като я сравняваше със спомените си за Казъм сити и преди това — за Края на небето. Винаги бе решавала именно привечер дали харесва дадено място. Помнеше как веднъж, малко след пристигането си в Казъм сити, попита един човек на име Мирабел, дали в някакъв момент бе решил, че харесва града. Също като нея, Мирабел бе родом от Края на небето. Той беше отговорил, че е намерил начини да свикне с него. Тогава се бе усъмнила в думите му, но в крайна сметка се оказа, че е бил прав. Но едва след като беше принудена да се раздели с Казъм сити, бе започнала да се сеща за него с някакво подобие на обич.
	Никога обаче не бе достигала това състояние на Ризургам.
	Светлините на държавните електрически коли образуваха сребърни реки между сградите. Обърна гръб на прозореца, прекоси помещението и се запъти към личната си стая. Затвори вратата зад себе си.
	Съображенията за сигурност изискваха стаята да бъде без прозорци. Тя се отпусна върху мекия си стол зад голямото бюро във форма на подкова. Писалището беше старо, а мъртвите му кибернетични вътрешности бяха извадени и заменени с много по-недодялани системи. В единия му край имаше каничка с изстинало, блудкаво кафе, поставено върху приспособление за затопляне. От бръмчащия електрически вентилатор се носеше дъх на озон.
	Три стени, в това число и по-голямата част от тази, през която бе преминала, бяха заети с полици, по които бяха наредени подвързани доклади, дело на петнайсетгодишни усилия. Истински абсурд беше цяло ведомство да бъде посветено на залавянето на една-единствена особа: жена, за която не се знаеше със сигурност даже дали е жива, камо ли дали се намира все още на Ризургам. Затова задачата на офиса на инквизитора бе да събира информация за няколко от външните заплахи за колонията. Беше обаче факт, че триумвирът се бе превърнал в най-прочутият от все още отворените случаи, така както опасението от Торн и справянето с оглавяваното от нея движение, доминираше работата на съседното ведомство, Вътрешни заплахи. Макар да бяха изминали шейсет години, откакто бе извършила престъпленията си, високопоставените чиновници продължаваха да настояват бурно за арестуването и осъждането на триумвира, използвайки я като фокус за обществените емоции, които иначе можеха да се насочат към правителството. Това бе най-старият номер за справяне с тълпата: да й се даде обект, който да мрази. Инквизитор Вюйомие би предпочела да прави десетки други неща пред това да преследва военната престъпница. Но ако нейното ведомство не проявеше нужния ентусиазъм при изпълнението на тази задача, тя щеше да бъде възложена на някой друг отдел, а това вече не можеше да бъде допуснато. Съществуваше, макар и пренебрежимо малка вероятност, новото ведомство да успее.
	Затова инквизиторът поддържаше маскарада. Случаят на триумвира оставаше законно отворен, защото триумвирът беше ултра, и следователно можеше да се предположи, че е все още жива въпреки времето, изминало от извършването на престъпните й дела. Само при нейния случай списъците включваха десетки хиляди потенциални заподозрени, преписи от хиляди срещи. Биографиите и сводките възлизаха на неколкостотин. На някои от индивидите, десетина на брой, бе отделено солидно място на една или друга от полиците по стените. И това бе малка част от архива на офиса; само документацията, която трябваше да се намира под ръка. Долу в мазето, и на други места в града бяха складирани още неизброими количества от нея. Невероятната и секретна мрежа от пневматични тръби позволяваше папките да бъдат пренасяни от офис до офис само за секунди.
	На бюрото й имаше отворени няколко такива папки. Няколко имена бяха оградени в кръг, подчертани или свързани с линийки. Снимки бяха закрепени с телбод към картони с резюмета; тук се намираха цели тълпи от лица. Прелистваше ги замислено, давайки си сметка, че трябва да създаде убедително впечатление за следване на очевидните улики. Налагаше се да изслушва своите действащи агенти и да смила откъслечните сведения, които получаваха чрез информаторите. Трябваше да се държи всячески така, сякаш откриването на триумвира я интересува.
	Нещо привлече погледа й. Нещо на четвъртата стена.
	Там имаше Меркаторова проекция на Ризургам. Картата отразяваше прогреса на землеоформящата програма; на нея се виждаха малки сини и зелени петънца освен безмилостните сиви, кафяви и бели цветове, които бяха единствени само преди един век. Кювие бе все още най-голямото селище, но вече имаше десетина достатъчно големи предни поста, за да могат да се сметнат по право за градове. Бяха свързани помежду си с канали, пътища или тръби за пренасяне на товари. Виждаха се шепа писти за приземяване, но летателните апарати не бяха достатъчно, за да осигурят рутинни полети по въздуха за всички; тази привилегия имаха само ключовите държавни служители. До по-малките селища — метеорологичните станции и малкото останали археологични разкопки — можеше да се стигне по въздуха или с кролърите, които се движеха по всякакъв терен, но обикновено това пътуване отнемаше не по-малко от седмица.
	Сега в североизточния ъгъл на картата, отстоящ на стотици километри от което и да е място, за което бяха чували повечето хора, премигваше червена светлинка. Обаждаше се действащ агент. Оперативните работници се идентифицираха с кодовите си номера, които премигваха до светлинката, обозначаваща местонахождението им.
	Оперативен работник Четири.
	Инквизиторката усети, че късите тъмни косми на тила й настръхват. Много, много отдавна не беше получавала вести от оперативен работник Четири.
	Набра въпроса си върху бюрото, като търсеше нужния черен клавиш и чукваше по него. Искаше бюрото да провери дали имаше достъп в момента до оперативен работник Четири. То потвърди, че червената светлинка бе започнала да премигва едва от два часа. Агентът бе все още във въздуха, в очакване на отговора на инквизитора.
	Тя вдигна телефонната слушалка и я допря до ухото си.
	— Комуникации.
	— Тук комуникации.
	— Свържете ме с оперативен работник Четири. Само аудио връзка. Протокол три.
	— Не затваряйте, ако обичате. Осъществявам връзката. Готово.
	— Дайте й допълнителна подсигуровка.
	Чу как сигналът на линията се промени леко, след като служителят се оттегли. Ослуша се, но не чу нищо друго освен съскане.
	— Четири…? — прошепна тя.
	Отговорът дойде едва след изпълнено с агония изчакване.
	— Аз съм.
	Гласът беше слаб, като ту се губеше сред статичния шум, ту се появяваше отново.
	— Много време мина, Четири.
	— Знам. — Гласът беше женски и инквизитор Вюйомие го познаваше много добре. — Как сте, инквизитор Вюйомие?
	— Работата има своите върхове и спадове.
	— Това чувство ми е познато. Трябва да се срещнем, спешно и лично. Вашият офис все още ли е сред привилегированите?
	— В определени граници.
	— Тогава предлагам да злоупотребите максимално с тях. Знаете къде се намирам в момента. На седемдесет и пет клика оттук има едно малко селище на име Золнхофен. Мога да бъда там до един ден на следните координати.
	И тя запозна инквизиторката с подробностите за хотелчето, което вече бе изнамерила.
	Инквизиторката извърши обичайните си аритметични действия. Сухоземният транспорт щеше да я откара там след два-три дена. По въздуха щеше да стане по-бързо, но пък биеше повече на очи: Золнхофен не беше точка от най-разпространените маршрути. По въздуха щеше да се добере там до ден и половина, дори ако се наложеше да направи обиколка, за да избегне въздушните фронтове. Обикновено когато получеше подобна молба от оперативен работник, не се колебаеше да лети. Но това бе действащ агент Четири. Не можеше да си позволи да привлича ненужно внимание към тази среща. От друга страна, точно това щеше да направи, ако не избереше въздушния път.
	Не беше лесно.
	— Наистина ли е толкова спешно? — попита тя, макар да знаеше какъв ще бъде отговорът.
	— Разбира се. — Жената издаде странен звук, наподобяващ кудкудякане. — Иначе не бих се обадила, нали?
	— И с нея ли е свързано… с триумвира?
	Може би си въобразяваше, но й се стори, че усети усмивката в последвалия отговор.
	— А с кой друг?


>	Пета глава

	Кометата нямаше име. Някога може би е била класифицирана и каталогизирана, но никой не си спомняше това, нито пък имаше информация за нея в обществените информационни депа. Към повърхността й никога не бе прикрепян транспондер*; скайджаковете никога не бяха извличали мостра от ядрото и. Тя беше абсолютно незабележителна, неподходяща за каквито и да било цели, просто един член от много по-голямото ято от студени дрифтери. Те бяха милиарди и всеки един от тях следваше своята бавна и стабилна орбита около Епсилон Еридани. И повечето продължаваха да съществуват несмущавани още от образуването на системата. Понякога отклонението от орбитата на някой от по-големите светове на системата бе в състояние да освободи неколцина от членовете от рояка и да ги изпрати да се спускат към приближаващи се към слънцето орбити, но бъдещето на огромното мнозинство от комети не включваше нищо друго освен още и още обиколки около Епсилон Еридани, докато слънцето започнеше да се разширява. Дотогава те щяха да останат в спящо състояние, непоносимо студени и тихи.
	[* Съоръжение за получаване на радиосигнал и автоматично изпращане на друг сигнал. — Б.пр.]
	Кометата беше голяма, но не необичайно голяма; поне един милион комети от рояка бяха по-големи от нея. Тази замръзнала топка от кал, превърната в буца черен лед, бе дълга двайсет километра от единия до другия си край; представляваше компактна смес от метан, въглероден окис, азот и кислород, гарнирана със силикати, черни като сажди въглеводороди и няколко проблясващи вени от пурпурни или смарагдовозелени органични макромолекули. Те бяха кристализирали в красиви, пречупващи светлината кристални слоеве преди няколко милиарда години, когато Галактиката бе по-млада и все още беше по-спокойно място. През повечето време обаче, тя милостиво тънеше в мрак. От това разстояние Епсилон Еридани не бе нищо повече от блестяща точица, намираща се на тринайсет светлинни часа. Не изглеждаше да е по-близо от по-ярките звезди.
	Но тогава бяха дошли хората.
	Бяха пристигнали с ескадрон от тъмни ракети, чиито товарни помещения бяха препълнени с машини за трансформиране на околната среда. Бяха покрили кометата с було от прозрачна пластмаса, която я обви като пенеста слюнка. Пластмасата даде на кометата липсващата й структурна твърдост, но тя бе станала незабележима на известно разстояние. Фонът при сканирането със спектроскопи или радари оставаше почти напълно непроменен, а въпросните вариации бяха в границите на допустимите грешки на демаршистките замервания.
	След като се погрижиха за устойчивостта на кометата чрез пластмасовата обвивка, хората се заеха с въртенето около собствената й ос. Йонните ракети, които бомбардираха повърхността й, бавно подкопаваха нейната инерция. Едва когато остатъчната скорост на въртене стана пренебрежимо малка, достатъчно малка, за да не предизвиква подозрения, йонните бомбардировки бяха преустановени и инсталациите — прибрани от повърхността й.
	Но по това време хората вече си бяха намерили занимание вътре. Бяха извадили ядрото й и бяха трамбовали осемдесет процента от вътрешния й обем във вид на тънка, твърда обвивка, която използваха като облицовка на външната черупка. Получената в резултат камера бе широка петнайсет километра и с абсолютна сферична форма. Добре скрити шахти позволяваха влизането в камерата отвън; бяха достатъчно широки, за да позволят преминаването на средно голям космически кораб, стига да се движи умело. Закотвянето и ремонтните работи се извършваха по вътрешната повърхност на камерата, наподобяваща гъстата решетка на градския пейзаж, прекъсвани тук-там от криоаритметичните двигатели — тумбести черни сводове, осеяли решетката като тапи от вулканична пепел. Огромните машини бяха квантови хладилници, всмукващи горещината от местния свят чрез компютърно охлаждане.
	Клавейн бе осъществявал прехода при влизането достатъчно пъти, за да не се притесни от внезапното задействане на поредицата от настройки, необходими за избягване на сблъсъка с въртящата се кометна обвивка. Поне така си каза. Истината обаче бе, че никога не си бе поемал дълбоко въздух, преди да влезе или излезе здрав и невредим оттам. В много отношения това напомняше минаване през непрекъснато намаляващия отвор на падаща вертикална подвижна решетка на крепостна стена. А при един толкова голям кораб като „Куче грозде“ настройките бяха дори още по-резки.
	Повери операцията на корабните компютри. Те знаеха точно какво е необходимо да се направи, а влизането през тесния отвор бе от типа добре конкретизирани проблеми, с които компютрите се справяха по-добре от хората, дори ако хората бяха конджоинъри.
	Малко след това преходът бе осъществен и той вече се намираше вътре. Не за пръв път Клавейн усети главозамайване при вида на интериора на кометата. Обвивката не остана куха дълго време. Макар и изпразнена от собствената си сърцевина, тя бе изпълнена с движеща се машинария: голям часовников механизъм от бързо движещи се кръгове, напомнящ фантастично сложна сфера от поместени едно в друго кълба.
	Намираше се във военната твърдина на своя народ: Майка Нест.
	Майка Нест имаше пет слоя. Външните четири бяха направени така, че да симулират гравитация, с постепенно увеличение от по половин гравитационна константа. Всеки пласт се състоеше от три пръстена с приблизително еднакъв диаметър, равнината на всеки пръстен бе наклонена под ъгъл от шейсет градуса спрямо съседния. Имаше два възела, където трите пръстена минаваха близо един до друг, и във всеки един от тях пръстените изчезваха в някаква шестоъгълна структура. Тези структури изпълняваха функцията да осъществяват взаимозамяна между пръстените и да ги водят. Всеки пръстен се плъзгаше през ръкави в тези структури на точките на пресичане, сдържан от нефрикционни магнитни полета. Самите пръстени представляваха тъмни ленти, осеяни с безброй миниатюрни прозорчета и тук-там — с някое по-голямо осветено пространство.
	Най-външната тройка беше десет километра напречно и симулираше гравитация от две гравитационни константи. Следваше един километър от празно пространство и една по-малка тройка от пръстени се въртеше във външната обвивка, симулирайки гравитация от една и половина гравитационни константи. Още един километър по-навътре се намираше тройка с още по-ниска гравитация — една гравитационна константа, която бе и най-гъсто населената, защото повечето конджоинъри прекарваха там основната част от времето си. В следващата тройка с половин гравитационна константа се намираше прозрачната централна сфера, която не се въртеше около оста си. Това бе лишеното от каквато и да било гравитация ядро — широк три километра мехур, снабден с въздух, пълен със зеленина, слънчеви лампи и ниши, създаващи естествена микросреда за различни живи видове. Тук именно играеха децата и идваха да умрат възрастните конджоинъри. Точно тук прекарваше по-голямата част от времето си Фелка.
	„Куче грозде“ намали скоростта и спря спрямо най-външната тройка. От въртящите се пръстени веднага се появи обслужващият летателен апарат. Клавейн усети сътресението при прикачването му към лайтхъгъра. После щеше да го отведе на буксир към някой от пристаните покрай вътрешната стена на камерата. Там вече бяха акостирали много кораби: различни издължени черни форми, прикрепени в лабиринт от поддържащи машини и ремонтиращи системи. Повечето обаче, бяха по-малки от кораба на Клавейн; всъщност, не можеше да се каже, че има истински големи летателни апарати.
	Клавейн напусна кораба с обичайното смътно усещане за дискомфорт, за недобре свършена работа. Трябваше да минат доста години, преди да си даде сметка кое го причинява: смущаваше го начинът, по който конджоинърите се разотиваха от кораба, без да си кажат нищо, въпреки че бяха прекарали месеци заедно в изпълнението на дадената мисия и бяха срещнали много рискове.
	Робот-тендер го взе от един от люковете. Тендерът представляваше изправена кутия, щедро снабдена с прозорци, върху правоъгълна основа, осеяна с ракети и витла. Клавейн се качи на него и видя как друг, по-голям тендер потегля от съседния люк. В него зърна Рьомонтоар и двама други конджоинъри със затворника, който бяха пленили на демаршисткия кораб. От това разстояние прасето, прегърбено и покорно, можеше лесно да бъде сбъркано с човек. За момент Клавейн реши, че то бе решило да им сътрудничи, но тогава забеляза блясъка на усмиряващата диадема върху главата му.
	На връщане към Майка Нест изследваха спомените му, но така и не научиха нищо конкретно. Те бяха блокирани — не по специфичния за конджоинърите начин, а в нескопосания стил на черния пазар, характерен за подземния престъпен свят на Казъм сити, който се използваше обикновено за прикриване на уличаващите спомени от различните клонове на полицията на Ферисвил: сирените, косите, пробивачите на черепи и изтривачите на глави. Клавейн не се съмняваше, че, благодарение на техниките за разпитване, с които разполагаха на Майка Нест, тези блокади щяха да бъдат преодолени, но засега не успя да открие нищо повече от факта, че са попаднали на прасе — дребен престъпник, склонно към насилие, вероятно член на някоя от по-големите свински гангстерски групировки, действащи във и около Йелоустоун и Ръждивия пояс. Очевидно прасето не бе имало добри намерения, когато бе заловено от демаршистите, но това не бе нещо необичайно за прасетата.
	Клавейн нито харесваше, нито презираше хиперпрасетата. Беше срещал достатъчно много от тях, за да бъде наясно, че в морално отношение бяха също толкова сложни, колкото и хората, в услуга на които бяха създадени. Едно прасе от индустриалната луна Ганеш бе спасявало три пъти живота му по време на кризата Шива-Парвати през 2358 година. Двайсет години по-късно, на луната на Иравел, която обикаляше около Фанд, група свине-разбойници бяха взели осем от войниците на Клавейн за заложници и бяха започнали да ги ядат живи, когато отказали да им разкрият тайните на конджоинърите. Само един от тях бе успял да избяга и Клавейн бе приел наситените му с болка спомени като свои собствени. Носеше ги и сега, заключени в най-сигурното отделение на съзнанието, за да не бъдат извадени по случайност. Но дори това не успя да го накара да намрази прасетата като вид.
	Не беше сигурен дали същото можеше да се каже и за Рьомонтоар. Дълбоко в неговото минало лежеше един дори още по-ужасен и продължителен епизод, когато е бил затворник на свинята-пират Рън Севън. Рън Севън бе едно от първите хиперпрасета и съзнанието му беше осеяно с психичните белези на погрешни опити за осъществяване на невро-генетични подобрения. Той беше пленил Рьомонтоар и го бе изолирал от възможността за ментална комуникация с други конджоинъри. Това само по себе си било достатъчно мъчение, но Рън Севън не се отказал и от другите, по-архаичните. И доказал, че е голям майстор в това отношение.
	В крайна сметка Рьомонтоар успял да избяга, а прасето умряло. Но Клавейн знаеше, че приятелят му носи все още дълбоки рани в съзнанието си, които от време на време избиваха навън. Беше наблюдавал извънредно внимателно, докато Рьомонтоар осъществяваше предварителните пресявания на паметта на прасето, защото прекрасно си даваше сметка колко лесно тази процедура може да се превърне в мъчение. И макар Рьомонтоар да не направи нищо нередно — всъщност той бе дори сдържан в търсенията си — Клавейн не можеше да се отърве от лошите си предчувствия. „Само ако затворникът не беше свиня — мислеше си той — и само ако Рьомонтоар не трябваше да отговаря за разпита му…“
	Клавейн проследи с поглед отдалечаващия се от „Куче грозде“ тендер, убеден, че това не е последната му среща с прасето и че отзвукът от пленяването щеше да ги следва още известно време. Тогава се усмихна и си каза, че се държи глупаво. Това бе само едно прасе, в крайна сметка.
	Клавейн даде невронна команда на семплата субперсона на тендера и те се отделиха от тъмния, китоподобен корпус на „Куче грозде“. Тендерът го понесе навътре, през големия забързан часовников механизъм на центробежните колела, към зеленото сърце на лишеното от гравитация ядро.
	Тази твърдина, тази Майка Нест, бе построена последна. Макар винаги да бе съществувала един или друг вид Майка Нест; в ранния етап на войната така се наричаше просто най-големият от многото камуфлажни лагери. Две трети от конджоинърите бяха пръснати из системата в по-малки бази. Но разделянето водеше до своите проблеми. Отделните групи се намираха на светлинни часове едни от други, а комуникациите помежду им бяха лесно уязвими. Стратегиите нямаше как да се разгъват в реално време, нито пък груповото съзнание можеше да се разшири дотолкова, че да включва две или повече гнезда*. Конджоинърите бяха разделени на множество групи и това ги правеше нервни. Неохотно бе взето решението по-малките гнезда да бъдат абсорбирани в едно по-голямо — Майка Нест, с надеждата, че предимствата, които даваше централизирането, щяха да натежат над опасността, с която бе свързано поставянето на всичките яйца в една кошница.
	[* Гнездо на английски е „нест“. — Б.пр.]
	Сега, от перспективата на изминалото време, можеше да се направи равносметка, че това решение бе имало голям успех.
	Тендерът намали скорост, щом наближи мембраната на безгравитационното ядро. Клавейн се почувства безкрайно малък на фона на зелената сфера. Тя излъчваше меко сияние, като миниатюрна цъфтяща планета. Тендерът премина през мембраната и се озова във въздушно пространство.
	Клавейн свали един от прозорците и атмосферата в ядрото се смеси с атмосферата в тендера. Усети гъделичкане в носа от наплива на растителния свят. Въздухът беше прохладен, свеж и влажен, мирисът наподобяваше аромата на гора след силен буреносен дъжд. Макар да бе идвал безброй много пъти тук, всеки път уханието го караше да се сеща не за предишните си посещения, а за своето детство. Не можеше да каже кога или къде, но със сигурност се бе разхождал сред гора с подобни характеристики. Беше някъде на Земята, може би в Шотландия.
	В ядрото нямаше гравитация, но растителността не беше свободно носеща се във въздуха маса. Сферата бе пронизана от дълги до три километра дъбови греди. Те се пресичаха произволно, образувайки дървен скелет с приятна сложност. Тук-там гредите изпъкваха достатъчно, за да подслонят затворени пространства, кухини, от които се носеше пастелна светлина като от фенер. На други места паяжина от по-малки нишки създаваше структурна мрежа, към която бе прикрепена повечето растителност. Целият ансамбъл бе обрамчен с напоителни тръби — чрез тях се разпространяваха и хранителните елементи — които се губеха в поддържащата машинария в самото сърце на ядрото. Слънчевите лампи бяха разпределени неравномерно по мембраната и между самата зеленина. Сега те светеха с ярката синя обедна светлина, но с напредването на деня — този процес бе подчинен на двайсет и шестчасовото Йелоустоунско денонощие — лампите преминаваха постепенно към други нюанси на спектъра: бронзовите и ръждиви червени оттенъци на вечерта.
	В крайна сметка щеше да се спусне нощта. Сферичната гора щеше да оживее с цвърченето и крясъците на еволюиралите по странен начин нощни животни. За застаналия през нощта върху някоя от гредите човек не бе трудно да повярва, че гората се простира във всички посоки на хиляди километри. Далечните центробежни колела се виждаха само от последните стотина метра зеленина до мембраната, а и те, разбира се, бяха абсолютно безшумни.
	Тендерът се промъкваше из листната маса — знаеше точно къде трябва да откара Клавейн. От време на време той виждаше други конджоинъри, но това бяха предимно деца или възрастни хора. Децата се раждаха и се отглеждаха в средната тройка пръстени, но от шестия им месец нататък ги водеха тук на равни интервали. Наглеждани от възрастните, те се научаваха на мускулните умения и способността за ориентация, необходими за състоянието на безтегловност. За повечето това бе игра, а най-добрите бяха маркирани един ден да участват като войници в междузвездната война. Някои от тях, съвсем малко на брой, проявяваха такива пространствени умения, че ги ориентираха веднага към бойното планиране.
	Възрастните бяха прекалено хилави, за да прекарват много време в пръстените с по-голяма гравитация. Щом веднъж стигнеха до ядрото, повече не го напускаха. Сега Клавейн се размина с една двойка. И двамата бяха с поддържащи съоръжения, медицински ремъци, които същевременно им осигуряваха начален тласък при движението. Влачеха краката си като дошла в последния момент мисъл. Те убеждаваха пет деца да излязат от дървената хралупа на открито.
	Видяна без разкрасяващото зрение, сцената изглеждаше доста злокобно. Децата бяха облечени в черни костюми и каски, които защитаваха кожата им от острите клони. Очите им бяха скрити зад черни очила, така че бе трудно да се види изражението им. Възрастните бяха с не по-малко безрадостен вид, макар да не носеха каски. Но по напълно видимите им лица не се забелязваше и следа от радост. Те напомняха на Клавейн собственици на погребално бюро, изпълняващи тържествено дълга си, който би бил провален дори от най-невинната проява на веселие.
	Той нареди на имплантите си да му разкрият истината. Настъпи миг на бурен растеж, сякаш от въздуха се появяваха светли структури. Сега децата носеха леки дрехи, белязани с родови заврънкулки и зигзаги в ярки цветове. Главите им бяха голи, необременени от никакви каски. Две от тях бяха момчета, а три — момичета. Клавейн прецени, че са между пет и седемгодишни. Изражението им не беше весело, но определено не беше и нещастно или неутрално. Те изглеждаха по-скоро леко уплашени и леко радостни. Несъмнено между тях съществуваше известно съперничество, всяко от децата претегляше риска и ползата за себе си, ако осъществеше първо въздушното потапяне.
	Възрастната двойка пак изглеждаше същата, но сега Клавейн бе настроен към излъчваните от тях мисли. Окъпани в окуражаваща аура, лицата им излъчваха по-скоро умиротворение и спокойствие, отколкото раздразнителност. Очевидно бяха готови да чакат децата, ако се наложи и часове.
	Самото обкръжение също се бе променило. Въздухът бе пълен с подобни на бижута пеперуди и водни кончета, които се стрелкаха насам-натам. Неонови гъсеници пълзяха сред зеленината. Миниатюрни колибри се рееха над цветовете или прелитаха помежду им, движейки се като точно програмирани играчки с часовников механизъм. Маймуни, лемури и летящи катерици скачаха в самозабрава в свободното пространство, а очите им блестяха като стъклени топчета.
	Децата виждаха това и Клавейн се бе настроил към него. Те не познаваха друг свят освен тази абстракция от приказките. Постепенно, с увеличаването на възрастта им, достигащата до ума им информация се подлагаше на съответната манипулация. Те никога нямаше да забележат промяната, но населяващите гората същества постепенно щяха да стават все сюрреалистични, цветовете им щяха да помътняват до естествените зелени и кафяви, черни и бели оттенъци. Съществата щяха да стават все по-малки и неуловими. Най-накрая, когато децата достигнеха десетата или единайсетата си година, щяха да останат само реалните животни. Тогава внимателно щяха да ги запознаят с машините, от които до този момент бе зависел погледът им към света. Щяха да научат за своите импланти и как те дават възможност върху реалността да се постави втори пласт, на който могат да се придават и най-фантастичните форми.
	За Клавейн образователният процес не беше така деликатен. Беше осъществен при второто му посещение в гнездото на Галиана на Марс. Тя му беше показала забавачката, където обучаваха малките конджоинъри, но по онова време той самият все още нямаше импланти. Тогава го раниха и Галиана напълни главата му с медишинки. Все още помнеше мига, в който сърцето му като че ли бе спряло, когато усети за първи път манипулирането на субективната си реалност. Чувството, че в черепа му нахлуха още множество умове бе само част от цялостното усещане, но може би най-шокиращият елемент бе първият поглед, който хвърли върху света на конджоинърите. Терминът, който психолозите използваха за това, бе „когнитивен“ или „познавателен пробив“.
	Внезапно той привлече вниманието на малчуганите.
	[Клавейн?]
	Едно от момчетата бе вкарало мисъл в главата му.
	Клавейн спря тендера насред пространството, което децата използваха за уроци по летене. Ориентира го така, че да се намира повече или по-малко на едно ниво с тях.
	„Здравейте.“ Бе стиснал перилото пред себе си като застанал на амвона проповедник.
	Едното момиче го погледна напрегнато.
	[Къде беше, Клавейн?]
	„Навън.“ Вгледа се внимателно в наставниците.
	[Навън ли? Извън Майка Нест?] — настояваше момичето. Не беше сигурен как да отговори. Не помнеше какви бяха познанията на децата на тази възраст. Определено не знаеха нищо за войната. Трудно беше обаче да говориш за едно нещо, без то да доведе до друго. „Извън Майка Нест, да.“
	[В космически кораб?]
	„Да. В много голям космически кораб.“
	[Може ли да го видя?] — попита момичето.
	„Един ден, предполагам. Но не днес. — Почувства безпокойството на наставниците, макар никой от тях да не бе поставил конкретна мисъл в главата му — Вие си имате други неща, с които да се занимавате, струва ми се.“
	[Какво прави в космическия кораб, Клавейн?]
	Той се почеса по брадата. Не му беше приятно да заблуждава децата и така и не бе станал привърженик на благородните лъжи. Мекото дестилиране на истината му се стори най-добрият подход. „Помогнах на един човек.“
	[На кого помогна?]
	„На една дама… една жена.“
	[И защо се нуждаеше от помощ?]
	„Имаше неприятности с кораба си, със своя космически кораб. Нуждаеше се от помощ и по една случайност аз тъкмо минавах оттам.“
	[Как се наричаше дамата?]
	„Бакс. Антоанет Бакс. Дадох и начална скорост с една ракета. Това спря падането й обратно към един газов гигант.“
	[А тя какво правеше на газов гигант, та да излиза оттам?]
	„Честно казано, не знам.“
	[А защо тя има две имена, Клавейн?]
	„Защото… — Осъзна, че всички тези обяснения ще доведат до голямо объркване. — Виж, ъъъ, не би трябвало да ви прекъсвам, наистина не би трябвало. — Усети осезаемо облекчение в емоционалната аура на наставниците. — Затова… ъъъ, кой ще ми покаже колко добър летец е?“
	Това бе достатъчно, за да подтикне децата към нужните действия. В черепа му нахлу вихрушка от гласчета, състезаващи се за неговото внимание.
	[Аз, Клавейн, аз!]
	И те започнаха да скачат в празното пространство, като едвам се сдържаха.


	Докато се взираше в зеления безкрай, изведнъж тендерът се озова на някаква поляна. Бяха пътували из гората три-четири минути след като оставиха децата — знаеха точно къде да намерят Фелка.
	Поляната представляваше сферично пространство, обградено от всички страни от гъста растителност. Една от структурните греди минаваше почти през средата. Тендерът се приближи до нея и увисна неподвижно във въздуха, за да даде възможност на Клавейн да слезе. Въжените стълби и лианите осигуряваха места за стъпване и за хващане, позволявайки му да се придвижи по гредата, докато намери входа към кухата й вътрешност. Зави му се свят, но не силно. Част от ума му вероятно винаги щеше да се свива от страх при мисълта за това дръзко изкачване нагоре по горската растителност, но с годините натрапчивият първичен страх бе намалял до такава степен, че вече почти не го забелязваше.
	— Фелка… — извика той. — Клавейн е.
	Не последва незабавен отговор. Той проникна по-дълбоко, започна да слиза — или да се качва — с главата напред.
	— Фелка…
	— Здравей, Клавейн.
	Гласът й избумтя от средно разстояние, отекна и се усили от странната акустика на гредата.
	Той последва звука; не можеше да усети мислите й. Фелка не участваше рутинно в съединеното състояние на ума, макар положението да не бе винаги такова. Но дори да го бе направила, Клавейн щеше да запази известна дистанция. Много отдавна, по взаимно съгласие бяха предпочели да се изключат един-друг от съзнанието си, освен на най-тривиално ниво. Всичко друго щеше да бъде нежелана интимност.
	Шахтата завършваше с наподобяващо утроба затворено пространство. Тук Фелка прекарваше повечето си време напоследък, в своята лаборатория и ателие. Стените представляваха измамна вихрушка от изображения. За Клавейн елипсите и възлите напомняха геодезичните контури на намиращо се под силен натиск пространство-време. По стените бяха окачени фенери, които хвърляха заплашителни сенки, наподобяващи великани-човекоядци. Той се придвижи по-нататък с помощта на върховете на пръстите, като избутваше орнаментираните дървени съоръжения, които се носеха безпрепятствено из гредата. Повечето от тях му бяха познати, но няколко му се сториха нови.
	Грабна едно от въздуха, за да го огледа по-добре. То издаде някакъв звук насреща му. Беше човешка глава, оформена от една-единствена дървена спирала; през празнините в спиралата видя, че вътре има друга глава, а в нея — трета. Възможно бе да са повече. Пусна предмета и хвана друг. Беше сфера, настръхнала от клечки, които излизаха на различно разстояние от повърхността. Клавейн намести една от клечките и усети как нещо вътре в сферата щракна и се раздвижи, като механизъм в ключалка.
	— Виждам, че си имала доста работа, Фелка — рече той.
	— По всичко става ясно, че не съм била единствената — отвърна тя. — Чух репортажите. Нещо за някакъв затворник?
	Клавейн се придвижи, все така с помощта на пръстите си, покрай друг бент от дървени предмети и зави покрай ъгъла в гредата. По свързващия отвор се добра до малко помещение без прозорци, осветено само от фенери. Светлината им разхвърляше розови и смарагдови петна по охрово-кафявите нюанси на стените. Едната стена се състоеше изцяло от множество дървени лица, оформени с леко преувеличени черти. Тези, които се намираха в периферията, бяха недовършени, като гравирани с киселина наконечници на водосточни тръби. Въздухът бе изпълнен с тръпчивия мирис на смола от дървения материал.
	— Не мисля, че затворникът ще се окаже от особено значение — заяви Клавейн. — Самоличността му все още не е установена, но по всичко личи, че е прасе-престъпник. Извлякохме информация от ума му и в нея присъстваха ясни неотдавнашни спомени, в които той се проявява като убиец на хора. Ще ти спестя подробностите и ще ти кажа само, че е изобретателен. Явно не са прави, като твърдят, че прасетата нямат въображение.
	— Аз лично никога не съм смятала така, Клавейн. А какво ще кажеш за другото, за жената, която казват, че си спасил?
	— Аа! Странно как се разнася мълвата.
	След това се сети, че той самият бе казал на децата за Антоанет Бакс.
	— Тя изненада ли се?
	— Не знам. Трябваше ли да се изненада?
	Фелка изсумтя в отговор. Понесе се до средата на стаята — издута планета, съпроводена от множество деликатни дървени луни. Носеше широки кафяви работни дрехи. Поне десетина частично довършени дървени предмета бяха закрепени за пояса й с найлонови нишки. На други върви висяха дърворезбарски инструменти — от свредели и пили до лазери и миниатюрни роботи за правене на дупки.
	— Предполагам, очаквала е, че ще умре — каза Клавейн. — Или най-малкото, че ще бъде асимилирана.
	— Струваш ми се разстроен от факта, че ни мразят и се страхуват от нас.
	— Той наистина кара човек да се замисли.
	Фелка въздъхна, сякаш бяха обсъждали тази тема вече десетки пъти.
	— От колко време се познаваме, Клавейн?
	— По-дълго, отколкото повечето хора, предполагам.
	— Да. И през по-голямата част от това време ти беше войник. Невинаги на бойната линия, признавам. Но винаги си бил войник в сърцето си. — Все така без да го изпуска от очи, тя издърпа по-близо едно от своите творения от дърво, наподобяващо дантела, и се взря през многобройните му отворчета. — Струва ми се, че е малко късно за размисли от морално естество, не мислиш ли?
	— Вероятно си права.
	Фелка прехапа долната си устна и, с помощта на по-дебела връв, се придвижи към едната стена. Антуражът й от дървени творби и инструменти затрака след нея. Тя се зае да прави чай за Клавейн.
	— Този път не ти се наложи да докоснеш лицето ми, като пристигнах — отбеляза той. — Да го приема ли за добър знак?
	— В какъв смисъл?
	— Мина ми мисълта, че вече различаваш по-добре лицата.
	— Не. Не забеляза ли стената от лица на влизане?
	— Трябва да си я направила скоро.
	— Когато влезе някой, за когото не съм сигурна, докосвам лицето му и в ума си правя карта на контурите му с връхчетата на моите пръсти. После сравнявам резултата с изработените от мен лица в стената, докато открия това, което отговаря на дошлия. Тогава прочитам името. Разбира се, от време на време се налага да добавям нови лица, като някои се нуждаят от по-малко подробности от други…
	— Но аз…?
	— Ти имаш брада, Клавейн, и много бръчки. Имаш рядка бяла коса. Няма как да не те позная, нали? Ти не си като нито един от другите.
	Подаде му неговия резервоар. Той изцеди струйка от врелия чай в гърлото си.
	— Не мисля, че има кой знае какъв смисъл да отричам.
	Наблюдаваше я с цялото безпристрастие, което бе в състояние да прояви, като я сравняваше със спомена си за нея отпреди заминаването си на борда на „Куче грозде“. Ставаше въпрос само за някакви си седмици, но Фелка бе станала още по-вглъбена, в още по-малка степен част от света, отколкото си я спомняше. Тя говореше за посетители, но той силно подозираше, че те се брояха на пръсти.
	— Клавейн?
	— Обещай ми нещо, Фелка. — Изчака, докато тя се обърна, за да го погледне. Черната й, дълга като на Галиана коса, беше сплъстена и мазна. В ъгълчетата на очите й имаше гурели. Самите й очи бяха светлозелени, почти с цвят на нефрит, очните ябълки бяха силно зачервени. Кожата под тях беше подута и леко синкава, сякаш натъртена. Също като Клавейн, и Фелка изпитваше нужда от сън, нещо, което ги отличаваше от останалите конджоинъри:
	— Какво да ти обещая, Клавейн?
	— Ако… когато стане прекалено лошо, да ме уведомиш. Нали ще го направиш?
	— И какъв смисъл има от това?
	— Знаеш, че винаги ще се постарая да направя най-доброто, което мога, за теб, нали? Особено сега, когато Галиана я няма.
	Възпалените й от търкане очи го изучаваха.
	— Ти винаги си правил най-доброто, което зависи от теб, Клавейн. Но не можеш да промениш това, което съм. Не си чудотворец.
	Той кимна тъжно. Вярно беше, но осъзнаването на този факт не помагаше.
	Фелка не беше като другите конджоинъри. Беше я срещнал за първи път при второто си пътуване до гнездото на Галиана на Марс. Продукт на провалил се експеримент за манипулиране на главния мозък на плода, тогава тя бе мъничко увредено детенце, не само неспособно да разпознава лицата, но и да взаимодейства с другите хора. Целият й свят се ограничаваше в една-единствена, погълнала цялото й внимание игра. Гнездото на Галиана бе заобиколено от гигантска структура, известна като Голямата стена на Марс. Стената представляваше неуспял проект за тераформиране, разрушен при предишна война. Но така и не се бе срутила, и играта на Фелка се състоеше в убеждаването на самовъзстановяващите се механизми на Стената да се активират — един безкраен, сложен процес на установяване на недостатъците и разпределяне на безценните възстановителни ресурси. Високата двеста километра Стена беше сложна поне колкото човешкото тяло и Фелка като че ли контролираше всеки аспект от целителните й механизми, като се започне от най-малката клетка. Фелка се оказа много по-добра в поддържането целостта на Стената от простия механизъм. Макар умът й да бе увреден до степен да не може да общува изобщо с хората, тя притежаваше учудващото умение да разрешава сложни задачи.
	Когато Стената се бе срутила при финалната атака на бившите другари на Клавейн — Коалицията за невронна чистота, тримата с Галиана и Фелка избягаха в последния момент от гнездото. Галиана бе опитала да го убеди да не взема Фелка, като го предупреди, че, лишена от Стената, тя щеше да бъде сполетяна от състояние, по-жестоко дори от самата смърт. Но Клавейн я взе въпреки всичко, убеден, че за момичето все трябваше да има някаква надежда; че все трябваше да има нещо друго, което да замести в ума й Стената.
	И се бе оказал прав, но бяха необходими много години, докато разберат кое е това нещо.
	През последвалите години, четиристотин на брой, макар нито един от тях да не бе преживял повече от сто години субективно време, Фелка бе доведена постепенно и с безкрайно търпение до сегашното си, неустойчиво състояние на ума. Умелите и деликатни невронни манипулации й върнаха някои от мозъчните функции, разрушени при интервенциите по време на вътреутробното развитие: език и нарастващото усещане, че другите хора не са просто автомати. Не липсваха влошавания и неуспехи. Например, тя така и не се бе научила да различава лица, но триумфите надделяваха. Фелка намери други неща, върху които да съсредоточи ума си, а по време на продължителната междузвездна експедиция се бе чувствала по-щастлива откогато и да било. Всеки нов свят предлагаше перспективата за подреждането на невероятно труден пъзел.
	В крайна сметка обаче, бе решила да се върне у дома. Между нея и Галиана нямаше омраза, а просто чувството, че е време да се започне подреждането и класифицирането на знанието, за чието събиране бе допринесла, и най-доброто място за тази цел бе Майка Нест с огромните й аналитични ресурси.
	Тя обаче се върна само за да разбере, че Майка Нест води война. Клавейн скоро тръгна да се бие с демаршистите, а Фелка откри, че на разтълкуването на събраната от експедицията информация вече не се гледа като на приоритетна задача.
	Клавейн наблюдаваше как тя бавно, толкова бавно, че промяната не се забелязваше от година на година, започва да се връща обратно в своя собствен свят. Играеше все по-малка роля в делата на Майка Нест, изолираше ума си от другите конджоинъри, освен в крайно редки случаи. Нещата само се влошиха още повече, когато Галиана се върна, ни жива, ни умряла, а в някакво ужасно междинно състояние.
	Дървените играчки, с които се заобикаляше Фелка, бяха показателни за отчаяната й нужда да ангажира ума си с достоен за познавателните й способности проблем. Но макар засега да задържаха интереса й, в крайна сметка те бяха обречени на провал. Клавейн вече бе виждал това да се случва неведнъж. Знаеше, че не е по силите му да даде на Фелка каквото й бе необходимо.
	— Може би, когато войната приключи… — произнесе неубедително той. — Ако междузвездните полети станат отново нещо рутинно, и пак започнем да изследваме…
	— Не давай обещания, които не можеш да изпълниш, Клавейн.
	Фелка взе своя резервоар за пиене и се премести в средата на стаята си. Разсеяно започна да дялка една от солидните си композиции. Приличаше на куб, направен от по-малки кубове, с квадратни празнини на някои от страните си. Пъхна длетото в една от тях и започна да го движи напред-назад, почти без да гледа това, което правеше.
	— Не обещавам нищо — рече той. — Просто казвам, че ще направя каквото мога.
	— Може би и джъглърите няма да успеят да ми помогнат.
	— Е, няма да разберем, преди да сме опитали, нали?
	— Предполагам.
	— Ето това се казва боен дух.
	Нещо издрънча в предмета, върху който работеше Фелка. Тя изсъска като заляна с вряла вода котка и запрати развалената измишльотина към най-близката стена. Композицията се разби на стотици парченца. Почти без да се поколебае тя придърпа друг предмет и се зае с него.
	— А ако патърн джъглърите не могат да помогнат, ще опитаме при шраудърите.
	Клавейн се усмихна.
	— Нека не изпреварваме събитията. Ако джъглърите не свършат работа, тогава ще измислим нещо друго. Но ще прекосим този мост, когато стигнем до него. Първо трябва да свърши войната.
	— Но нали казват, че ще свърши скоро?
	— Така ли казват?
	Инструментът се плъзна в ръката на Фелка и обели малко кожа отстрани на пръста й. Тя го притисна към устата си и го засмука здраво, като човек, който иска да изсмуче и последната капка от лимон.
	— Какво те кара да мислиш друго?
	Той изпита абсурдното желание да понижи глас, макар това практически да не променяше нищо.
	— Не знам. Може би защото съм просто един стар глупак. Но за какво са старите глупаци, ако не за да изпитват по някое и друго съмнение от време на време?
	Фелка се усмихна търпеливо.
	— Стига си говорил с недомлъвки, Клавейн.
	— Става въпрос за Скейд и за Затворения съвет. Фактът, че от известно време не е участвала в Съвета и май не знае за последните им тайни, говори нещо. Ние спряхме да произвеждаме кораби преди един век. Никой никога не ми обясни защо, а аз наскоро си дадох сметка, че няма никакъв смисъл да питам. Междувременно дочувах странни слухове за мистериозни събития: тайни инициативи, секретни програми за разработване на нови технологии, тайни експерименти. И изведнъж, точно когато демаршистите са на път да признаят поражението си, Затвореният съвет разкрива съвсем нов модел космически кораб. „Куче грозде“ е чиста проба оръжие, Фелка, но срещу кого, по дяволите, възнамеряват да го използват, ако не срещу демаршистите?
	— „Те“ ли, Клавейн?
	— Имах предвид „ние“.
	Фелка кимна.
	— Но понякога се питаш дали Затвореният съвет не планира нещо зад сцената.
	Клавейн отпи от чая си.
	— Редно е да се питам, нали?
	Фелка мълча продължително, тишината се нарушаваше само от стърженето на пилата по дървото.
	— Аз мога да отговоря на някои от въпросите ти тук и сега, Клавейн, знаеш това. Знаеш също, че никога не бих разкрила онова, което съм научила в Затворения съвет, както не би го направил и ти, ако беше на моето място.
	Той сви рамене.
	— Не бих очаквал друго.
	— Но дори да исках да ти кажа, има и друг момент — не мисля, че знам всичко. Вече не. Съществуват пластове в пластовете. Никога не съм била запознавана с тайните на Вътрешното светилище и от години не са ме допускали до база данните на Затворения съвет. — Фелка почука лекичко с пилата по слепоочието си. — Някои от членовете на Затворения съвет дори искат да изтрият завинаги спомените ми, за да забравя наученото през активните ми години в Съвета. Единственото, което ги спира, е странната анатомия на главния ми мозък. Те не могат да се закълнат, че няма да изтрият не каквото трябва.
	— И в най-тъмната нощ има някаква светлинка.
	Тя кимна.
	— Но решение има, Клавейн. И то е лесно, като се замислиш.
	— Което е?
	— Винаги би могъл да се присъединиш към Затворения съвет.
	Клавейн въздъхна, потърси някакво възражение, макар да знаеше, че дори да намери такова, то надали щеше да задоволи Фелка.
	— Ще изпия още един резервоар от този чай, ако нямаш нищо против.


	Скейд крачеше из криволичещите сиви коридори на Майка Нест, а гребенът й пламтеше с аления цвят на силната концентрация и гнева. Отиваше към тайната стая, където бе уредила среща с Рьомонтоар и кворум на видимите членове на Затворения съвет.
	Умът й работеше на максималната си бързина. Размишляваше как да проведе тази несъмнено деликатна среща, може би най-критичната от кампанията й да привлече Клавейн на своя страна. Повечето членове на Затворения съвет бяха мека глина в ръцете й, но неколцина я притесняваха и именно те щяха да имат нужда от нещо повече от обичайното убеждаване.
	Скейд преглеждаше също така отново преработената окончателна информация от тайните системи на „Куче грозде“, които вкарваха фактите в черепа й чрез лаптопа, закрепен до корема й като броня. Цифрите бяха окуражаващи; нищо, освен проблема за запазването в тайна на пробива, не възпрепятстваше по-мащабното тестване на машината. Вече беше запознала Майстора на делото с добрата новина, така че окончателните технически усъвършенствания можеха да бъдат приложени във флотата.
	Макар да бе посветила на тези въпроси голяма част от себе си, същевременно Скейд възпроизвеждаше отново и обработваше записа на трансмисията, пристигнала неотдавна от Конвенция Ферисвил.
	Вестите не бяха добри.
	Говорителят бързаше пред Скейд, с гръб към посоката на нейното движение, а краката му се плъзгаха неефективно по пода. Тя прослушваше трансмисията с десет пъти по-голяма от нормалната скорост, което придаваше маниакалност на жестовете на човека.
	— Това е официална молба към всеки представител на фракцията на конджоинърите — твърдеше говорителят на Конвенцията. — На Конвенция Ферисвил е известно, че конджоинърски кораб е участвал в залавянето и влизането в демаршистки кораб в съседство с оспорваното пространство около газовия гигант…
	Скейд пусна съобщението да се превърта бързо напред. Беше го прослушала вече осемнайсет пъти, търсейки някакъв недоловен досега нюанс или измама. Знаеше, че сега следва изключително отегчителен списък с правни ограничения и статути на Конвенцията. Беше проверила всеки един от тях, за да се увери, че са непоклатими.
	„… Непозната на конджоинърската фракция, Маруска Чунг — капитан на демаршисткия кораб — вече установи официален контакт с офицери на Конвенция Ферисвил за трансфер под наша опека на един затворник. Въпросният затворник е бил задържан на борда на демаршисткия кораб след арестуването му на военен астероид под демаршистка юрисдикция, съгласно…“
	Поредната порция дрънканици. Отново превъртане напред.
	„… въпросният затворник, хиперпрасето, известно на Конвенция Ферисвил като «Скорпион», вече се издирва поради извършените от него престъпления в нарушение на статута на силите за сигурност, под номер…“
	Тя остави посланието да прозвучи докрай, но не откри нещо, което вече да не бе изяснено. Бюрократичният гном на Конвенцията изглежда бе прекалено обсебен от най-незначителните подробности на договорките и разпоредбите, за да бъде способен на истинска измама. Почти със сигурност казваше истината за прасето.
	Скорпион бе известен на властите престъпник, зъл убиец с определена склонност да избира жертвите си сред хората. Чунг бе съобщила на Конвенцията, че го води, за да го предаде на техните грижи; очевидно съобщението бе изпратено преди „Куче грозде“ да се бе доближил достатъчно, за да улови трансмисията.
	А Клавейн, дяволите да го вземат, не бе направил каквото трябва — не бе изчистил демаршистите при първата представила му се възможност. Конвенцията щеше да помърмори за това, но подобни действия бяха напълно в неговите права. Не можеше да се очаква да знае за военнопрестъпника, който се намираше на кораба, а и не бе длъжен да задава въпроси, преди да открие огън. Вместо това бе спасил прасето.
	„… с молба затворникът да ни бъде върнат, неувреден и незаразен от конджоинърските системи за невронно инфилтриране, в рамките на двайсет и шест стандартни дни. Неудовлетворяването на тази молба…“ Говорителят на Конвенцията направи пауза и изви ръце в скъперническо очакване. „… Неудовлетворяването на тази молба ще влоши значително отношенията между конджоинърската фракция и Конвенцията, факт, който надали е необходимо да подчертавам.“
	Скейд разбираше прекрасно. Не ставаше дума за това, че затворникът има някаква стойност за Конвенцията. Но като трофей цената му беше неизмерима. Законът и редът вече бяха в изключително западнало състояние във въздушното пространство на Конвенцията, а прасетата бяха мощна и невинаги законна група. Положението бе достатъчно сериозно още когато Скейд бе ходила в Казъм сити на тайна мисия по поръчение на Съвета и едва се бе върнала жива. И то със сигурност не се бе подобрило оттогава. Връщането на прасето и неговата екзекуция щеше да изпрати мощен сигнал до други злосторници, особено до свинските фракции с най-престъпни тенденции. Ако беше на мястото на говорителя, и Скейд щеше да предяви горе-долу същото изискване.
	Но това не правеше проблема с прасето по-малък. Информацията обаче, с която разполагаше Скейд, показваше ясно, че не е необходимо да се съобразява с подобно изискване. Не след дълго Конвенцията нямаше да бъде от никакво значение. Майсторът на делото я бе уверил, че флотата за емигрирането ще бъде готова до седемдесет дни и тя нямаше основание да се съмнява в точността на неговите предвиждания.
	Седемдесет дни.
	След осемдесет-деветдесет дни с всичко това щеше да бъде приключено. Само след някакви си три месеца нищо друго нямаше да има значение. Но тук се криеше и проблемът. Съществуването на флотата, както и причината за нейното съществуване, трябваше да се пази в пълна тайна. Създаваше се впечатление, че конджоинърите се стремят към военната победа, очаквана от всеки неутрален наблюдател. Всичко останало би предизвикало подозрение както вътре във, така и извън Майка Нест. А ако демаршистите откриеха истината, съществуваше вероятност, макар и незначителна, но която все пак не можеше да бъде пренебрегната, да се обединят и, използвайки информацията, да се сдобият със съюзници сред тези, които бяха запазили неутралитет до този момент. В момента те бяха изчерпани, но ако се съюзяха с ултрите, можеха да се превърнат в реална пречка за крайната цел на Скейд.
	Не. Маскарадът за предстоящата победа изискваше известно съобразяване с изискванията на Конвенцията. Скейд щеше да намери начин да върне прасето и това трябваше да стане преди да възникнат някакви подозрения.
	Гневът й нарастваше лавинообразно. Накара говорителя да замръзне пред нея. Тялото му притъмня и се превърна в силует. Тя премина през него и го разпръсна като ято уплашени гарги.


>	Шеста глава

	Личният самолет на инквизиторката можеше да се справи извънредно бързо с пътуването до Золнхофен, но тя реши да осъществи крайния етап от прехода с наземен транспорт, след като самолетът я остави в най-близкото до крайната й цел населено място с що-годе нормални размери.
	То се наричаше Одъбън и представляваше купчина от складове, сгради и куполи, пронизани от транспортни релси, тръби за товари и магистрали. От краищата му към гранитносивото северно небе се издигаха като пръсти дирижабълните докови мачти. Днес обаче там нямаше паркиран нито един летателен апарат, нито се виждаха следи, че напоследък бе идвал такъв.
	Самолетът я бе оставил на залятия с бетон участък между два склада. Бетонното покритие беше издрано и изронено. Тя го прекоси пъргаво, обутите й в ботуши крака стъпваха по ниската, съвместима с условията на Ризургам трева, която бе изникнала тук-там между бетона. С известен трепет проследи самолета, който зави обратно към Кювие, за да обслужи друг държавен служител, докато тя заяви желанието си да се прибере.
	— Влизай и излизай бързо — измърмори под носа си.
	Работниците, които си вършеха работата, я бяха видели, но толкова далече от Кювие дейността на Инквизицията не беше обект на интензивни догадки. Повечето хора съвсем правилно щяха да заключат, че е представител на правителството, макар и цивилно облечена, но нямаше да се досетят веднага, че е тръгнала по следите на военен престъпник. Със същия успех можеше да бъде полицай или инспектор от някое от множеството бюрократични учреждения на правителството, дошъл да се увери, че отпуснатите средства се насочват където трябва. Ако беше пристигнала с въоръжена подкрепа — слуга или малък ескорт, появата й несъмнено щеше да предизвика доста коментари. Така обаче повечето хора се стараеха да не срещат погледа й и тя успя да стигне до крайпътния мотел без инциденти.
	Беше с тъмно, ненабиващо се на очи облекло, наметната с онзи тип дълга връхна дреха, която се носеше масово някога, когато пясъчните бури бяха по-често явление, с разгъваща се торбичка под брадичката за дихателната маска. Тоалетът се допълваше от черни ръкавици, а малкото й лични вещи се намираха в раничка. Черната й лъскава коса бе къса, но трябваше често да я отмята от очите си. Тя прикриваше ефикасно радиопредавателя с прикрепено за гърлото микрофонче и слушалчица, който можеше да използва само за да повика самолета. Носеше също и малък пистолет, производство на ултрите, чието прицелване се подпомагаше от контактната леща в едното й око. Беше го взела обаче единствено за собственото си спокойствие. Не смяташе, че ще се наложи да го използва.
	Мотелът представляваше двуетажна постройка, кацнала край главния път за Золнхофен. Големи товарни транспортни средства избучаваха в едната или другата посока на неравномерни интервали с подпъхнати под издигнатите им гръбнаци контейнери, подобни на презрели плодове. Шофьорите седяха в пълни с въздух под нужното налягане кабинки, намиращи се в горната предна част на машините. Кабинките бяха свързани с нещо като лостове-кранове, които можеха да ги свалят до земята или да ги издигнат още по-високо, за да ги качат направо на някой от по-горните етажи на крайпътните хотели. Обикновено зад колата с шофьор следваха три-четири роботизирани превозни средства. Никой не се доверяваше на машините, че ще се справят с пътуването без какъвто и да било контрол.
	Избелелият интериор на мотела се стори доста мръсен на инквизиторката и тя предпочете да не сваля ръкавиците си. Приближи се до групичката шофьори, които бяха насядали около една маса и се оплакваха от условията на работа. Пред тях имаше наченати закуски и кафе. Зле отпечатан вестник представяше последното впечатление на някакъв художник от терориста Торн и каталог с последните му престъпления срещу народа. Петно с формата на пръстен ограждаше главата на Торн като ореол.
	Стоя край тях няколко минути, както й се стори, преди един от тях да благоволи да я погледне и да кимне.
	— Казвам се Вюйомие — представи се тя. — Нужно ми е да стигна до Золнхофен.
	— Вюйомие ли? — възкликна един от шофьорите. — Като на…?
	— Запазете заключенията си за вас. Това име не е чак толкова необичайно в Ризургам.
	Шофьорът се покашля.
	— Золнхофен — повтори със съмнение той, сякаш никога не бе чувал за подобно място.
	— Да, Золнхофен. Това е малко селище по-нататък по този път. Всъщност ще стигнете първо до него, ако карате в тази посока повече от пет минути. Кой знае, може дори да сте минавали един-два пъти оттам.
	— Золнхофен малко ме отклонява от маршрута ми, сладурче.
	— Така ли? Странно. Имах впечатление, че маршрутът, както се изразихте, представлява права линия, която минава през Золнхофен. Трудно е да си представиш как нещо би могло да те „отклони“, освен ако сте решили да не пътувате по шосето. — Вече се готвеше да сложи върху отрупаната с храна маса някаква сума, но в последния момент се отказа. Вместо това само развя банкнотите в покритата си с ръкавица длан. — Ето моето предложение: половината от тази сума отива при шофьора, който обещае да ме откара до Золнхофен; още четвърт, ако тръгнем до трийсет минути; останалото — ако пристигнем в Золнхофен преди изгрев.
	— Аз бих могъл да ви откарам — обади се един от шофьорите. — Но по това време на годината е трудно. Мисля, че…
	— Предложението не подлежи на обсъждане.
	Беше решила да не се опитва да печели благоразположението им. Още преди да влезе в мотела й беше ясно, че никой от тях няма да я хареса. Можеха да подушат намесата на правителството от цяла миля и никой, ако се изключеше финансовият стимул, не би проявил желание да подели кабината си с нея до Золнхофен. И, честно казано, не можеше да ги вини за това. Държавните служители от всякакво ниво караха средния човек да настръхва.
	Ако не беше инквизитор, щеше да бъде ужасена от самата себе си.
	Парите обаче свършиха чудеса и преди да бяха изминали двайсет минути, тя вече седеше в издигнатата кабина на един от огромните товарни камиони и гледаше как светлинките на Одъбън избледняват в настъпващия сумрак. Машината носеше само един контейнер и съчетанието между лекия товар и омекотяващия ефект от огромните колела правеха движението неустоимо приспивно. Кабината бе добре затоплена и тиха, а шофьорът предпочете да пусне музика, вместо да подхване безсмислен разговор с нея. През първите няколко минути тя го гледаше как шофира; направи й впечатление, че композицията се нуждае от човешка намеса само от време на време, за да продължава да се движи накъдето трябва. Несъмнено щеше да се справи със същия успех и без шофьор, ако не бяха местните профсъюзни закони. Много рядко се разминаваха с друга композиция в нощта, през по-голямата част от времето й се струваше, че се носят из безкраен ненаселен мрак.
	В скута й лежеше вестникът с историята за Торн; изчете статията няколко пъти, защото й се приспиваше все по-силно, клепачите й натежаваха все над едни и същи мрачни параграфи. Движението на Торн се представяше като банда склонни към насилие терористи, обзети от манията да свалят правителството с единствената цел да потопят колонията в анархия. Само мимоходом се споменаваше признанието на Торн, че се стреми да намери начин да изпразни Ризургам, използвайки кораба на триумвира. Но инквизиторката бе изчела достатъчно заявления на Торн, за да познава истинската му позиция по въпроса. Още от времето на Силвест следващите едно след друго правителства бяха омаловажавали всяко предположение, че колонията може би не е безопасно място за живеене и е напълно възможно да преживее отново същото унищожително събитие, изтрило амарантинците от лицето на планетата преди почти един милион години. С времето, и особено през тъмните, отчаяни години, последвали рухването на режима на Жирардио, идеята за възможността колонията да бъде унищожена от някакъв внезапен катаклизъм бе тихомълком изтрита от публичните дебати. Дори споменаването за амарантинците, камо ли за случилото се с тях, бе достатъчно неговият автор да бъде заклеймен като размирник. Торн обаче беше прав. Заплахата може и да не бе предстояща в близко бъдеще, но определено не бе плод на нечие въображение.
	Вярно е, че той удряше по държавни мишени, но тези удари бяха обикновено хирургически и добре обмислени, с минимални жертви от страна на гражданите. Понякога целта бе пропагандиране на неговото движение, но най-често функцията им бе кражбата на държавно имущество и фондове. Свалянето на администрацията бе необходима, но не и главната част от плана на Торн.
	Той вярваше, че корабът на триумвира все още се намира в системата; вярваше също, че правителството знае местонахождението му и как се стига дотам. Неговото движение твърдеше, че правителството разполага с две функциониращи совалки, способни да осъществят многократни полети между Ризургам и „Носталгия по безкрая“.
	Планът на Торн, следователно, бе съвсем прост. Той щеше първо да открие местонахождението на совалките и твърдеше, че е на път да го осъществи. След това щеше да свали правителството или поне достатъчно голяма част от него, за да позволи завземането на совалките. После щеше да зависи от хората да се доберат до определените пунктове за евакуиране, откъдето совалките щяха да сноват между повърхността на планетата и орбита. Последната част вероятно включваше окончателното събаряне на съществуващия режим, но Торн бе повторил многократно, че иска да постигне целта си по възможно най-безкръвния начин.
	Много малка част от това желание бе предадено в цензурираната от правителството статия. Целта на Торн бе замазана така, че идеята за надвисналата над Ризургам заплаха да изглежда донякъде абсурдна. Самият Торн бе обрисуван като побъркан егоист, а броят на смъртните случаи на граждани, свързани с неговата дейност, бе значително преувеличен.
	Инквизиторката изучаваше портрета. Никога не бе срещала този човек, макар да знаеше много за него. Приликата на картината с реалния обект бе извънредно слаба, но въпреки това отдел „Вътрешни заплахи“ бе преценил, че е правдоподобна. Това й хареса.
	— На ваше място не бих си губил времето с тази глупост — обади се шофьорът, точно когато най-после заспа наистина. — Негодникът е мъртъв.
	Тя премигна насреща му.
	— Какво?
	— Торн. — Той побутна с дебелия си пръст вестника в скута й. — Онзи на картината.
	Тя се запита дали шофьорът не бе мълчал нарочно, докато бе заспала и дали не играеше тази игричка с всичките си пасажери, за да се забавлява по време на пътуването.
	— Не знам да е мъртъв — отвърна тя. — Искам да кажа, не съм чела нищо по този повод във вестниците, нито съм чувала по новините, така че…
	— Правителството го застреля. Не се е нарекъл „Торн“* напразно.
	[* „Торн“ на англ. ез. означава „трън“. — Б.пр.]
	— Как така са го застреляли, след като дори не знаят къде се намира?
	— Обаче са го направили. Там е работата. Те просто още не искат да знаем, че той е мъртъв.
	— „Те“ ли?
	— Правителството, захарче. Не заспивай.
	Вюйомие подозираше все по-силно, че той си играе с нея. Възможно бе да се е досетил, че е от правителството, както и че нямаше време да докладва за дребните прояви на своенравие в мисленето.
	— В такъв случай, ако са го застреляли — поде тя, — защо не съобщят този факт? Хиляди хора мислят, че Торн ще ги заведе в Обетованата земя.
	— Да, но единственото нещо, по-лошо от мъченик, е мъртвият мъченик. Ще има много повече проблеми, ако се разчуе, че той наистина е мъртъв.
	Тя сви рамене и сгъна вестника.
	— Е, аз не съм сигурна, че даже е съществувал в действителност. Може би на правителството му е било изгодно да създаде някаква фиктивна фигура, носител на надежда, за да хване населението още по-ефикасно в клещите си. Нали не вярваш наистина на всички тези истории?
	— Че той е намерил начин да ни изведе от Ризургам ли? Не. Но би било добре, ако стане, струва ми се. Най-малкото ще ни отърве от всички хленчещи.
	— Действително ли мислиш така? Че само хората, които искат да напуснат Ризургам, са хленчещите?
	— Съжалявам, скъпа. Ясно ми е от коя страна на барикадата стоиш. На някои от нас наистина им харесва на тази планета. Не се обиждай.
	— Няма такава опасност.
	Инквизиторката се облегна назад на мястото си и постави сгънатия вестник върху очите си, за да й служи като маска. Ако и това послание не достигнеше до шофьора, значи беше наистина безнадежден случай.
	За щастие достигна.
	Този път, когато задряма, той й позволи да потъне в дълбок сън. И сънят я отнесе в миналото, спомените пробягваха пред очите й сега, когато оперативен работник Четири ги бе отключил. Никога не бе преставала напълно да мисли за Четири, но през цялото време бе успявала да избягва да мисли за Четири като за човек. Беше прекалено мъчително. Да си спомня за Четири означаваше да се сеща как бе пристигнала на Ризургам, а това на свой ред означаваше да мисли за другия живот, който, сравнен с мрачната реалност на настоящето, й се струваше като далечна и невероятна измислица.
	Но гласът на Четири бе като врата, която я отведе в миналото и се хлопна зад гърба й. Вече нямаше как да не обръща внимание на някои неща.
	Защо, по дяволите, й се обаждаше сега?
	Инквизиторката се събуди, когато движението на превозното средство се промени. Паркираха на специално предназначен за разтоварване терен.
	— Пристигнахме ли вече?
	— Това е Золнхофен. Не може да се каже, че е пълен с ярки светлини, като някой голям град, но ти искаше да отидеш там.
	През една пролука между дъските в стената на склада тя успя да зърне небе с цвят на анемична кръв. Беше зората.
	— Малко сме позакъснели — отбеляза тя.
	— Пристигнахме в Золнхофен преди четири часа, сладурче. Ти спеше като дърво. Не исках да те будя.
	— Разбира се, че не си искал.
	Неохотно му подаде последната част от уговорената сума.


	Рьомонтоар наблюдаваше как последните неколцина членове на Затворения съвет заемат местата си по редовете със столове в тайната зала. Част от най-възрастните бяха все още в състояние да се доберат самостоятелно до своите седалки, но на повечето им помагаха слуги, външни подпорни скелети или тъмни облаци от роботчета с размери на палец. Неколцина бяха толкова близо до края на физическия си живот, че почти напълно бяха изоставили плътта. Те се появяваха във вид на глави, окачени на паякоподобни движещи се протези. Един-двама представляваха издути мозъци, до такава степен пълни с машинария, че вече не се побираха в черепи. Мозъците се придвижваха в прозрачни куполи, пълни с течност и пулсираща машинария. Това бяха най-крайни конджоинъри и на този етап по-голямата част от съзнателната им активност се бе прехвърлила в разпределената мрежа от конджоинърска мисъл. Всеки пазеше мозъка си като семейство, което не желае да събори своята рушаща се къща, макар вече почти да не живее в нея.
	Рьомонтоар опипваше мислите на всеки новодошъл. В тази стая имаше хора, които мислеше за отдавна умрели — индивиди, които не се бяха появявали никога на посещаваните от него сбирки на Затворения съвет.
	Причината бе Клавейн. Той измъкваше всеки оттам, където се бе оттеглил.
	Рьомонтоар усети внезапната поява на Скейд. Тя бе влязла в пръстеновидния балкон, заемащ половината от стената на сферичното помещение. Залата беше непроницаема за всички невронни трансмисии. Намиращите се вътре хора можеха да общуват помежду си, но бяха напълно изолирани от останалите умове в Майка Нест. Това позволяваше на Затворения съвет да се събира и да общува по-свободно, отколкото чрез обичайните ограничени невронни канали.
	Рьомонтоар оформи една мисъл и я определи като високо приоритетна, така че тя постави незабавно край на приказките между събралите се и привлече вниманието им. „Клавейн знае ли за тази среща?“
	Скейд се намеси моментално.
	[И защо му е да знае, Рьомонтоар?]
	Той сви рамене. „Нали сме дошли да говорим за него; нима ще го направим зад гърба му?“
	Скейд се усмихна очарователно.
	[Ако се бе съгласил да се присъедини към нас, нямаше да се налага да говорим зад гърба му, нали? Проблемът е негов, не мой.]
	Сега, когато вече всички гледаха или бяха насочили някакъв сензорен апарат към него, Рьомонтоар се изправи. „Кой е споменавал нещо за проблем, Скейд? Това, срещу което протестирам, е потайният дневен ред на тази среща.“
	[Потаен дневен ред ли? Ние искаме само най-доброто за Клавейн, Рьомонтоар. Мислех, че като негов приятел си осъзнал това.]
	Рьомонтоар се огледа. Не забеляза и следа от Фелка, но това не го изненада ни най-малко. Тя имаше пълното право да присъства, но се бе съмнявал, че ще фигурира в списъка на поканените от Скейд.
	„Аз съм негов приятел, признавам го. Той ми е спасявал живота достатъчно пъти, но дори да не го беше правил… е, с него сме преживели доста неща заедно. Ако това означава, че нямам обективен поглед върху въпроса, така да бъде. Но ще ви кажа нещо. — Той се огледа, като кимаше, когато срещнеше нечий поглед или сензор. — Всички вие, или поне тези от вас, които се нуждаят от напомняне, не забравяйте — каквото и да би искала Скейд да ви накара да си мислите, Клавейн не ни дължи нищо. Без него нито един от нас нямаше да бъде тук сега. Той беше от такова значение за нас, от каквото беше Галиана, и не изричам това твърдение току-така. Познавал съм я преди който и да било друг от присъстващите в тази стая.“
	Скейд кимна.
	[Рьомонтоар има право, разбира се, но сигурно ви е направило впечатление, че говори в минало време… далечно минало време. Не отричам, че продължава да ни служи добре и след завръщането си от далечния Космос. Но същото прави всеки един от нас. Клавейн не върши нищо повече или по-малко от всеки старши конджоинър. Но не очакваме ли от него нещо повече от това?]
	„Повече от какво, Скейд?“
	[От уморената му преданост към войнишката изява, от постоянното му излагане на риск.]
	Рьомонтоар осъзна, че, независимо дали му харесва или не, се бе превърнал в адвокат на Клавейн. Изпита леко презрение към останалите членове на съвета. Знаеше, че много от тях дължат живота си на Клавейн и би трябвало да го признаят при дадените обстоятелства. Но Скейд ги беше сплашила.
	На него се падаше дългът да говори в защита на приятеля си. „Някой трябва да патрулира по границата.“
	[Да. Но ние имаме по-млади, по-бързи индивиди, които, нека си го кажем направо, можем в по-голяма степен да си позволим да загубим, и които могат да вършат точно това. Нуждаем се от уменията на Клавейн тук, в Майка Нест, където можем да се възползваме от тях. Не мисля, че той обикаля по краищата от чувство за дълг към Нест. Прави го единствено поради собствения си интерес. Преструва се, че е един от нас, че е на печелившата страна, без да приема в пълен мащаб значението на това да бъдеш конджоинър. Това намирисва на самодоволство, на личен интерес… с две думи — неблагоприятно е за нас. Дори започва да намирисва на нелоялност.]
	„Нелоялност? Никой не е проявил по-голяма лоялност към конджоинърската фракция от Невил Клавейн. Може би някои от вас имат нужда да попрегледат историята.“
	Една от отделените глави се придвижи с пъргавина на паяк към по-висока седалка.
	[Съгласен съм с Рьомонтоар. Клавейн не ни е длъжен с нищо. Доказал се е хиляди пъти. Ако желае да остане извън Съвета, това е негово право.]
	От другата страна светна един мозък, светлинките му пулсираха в синхрон с движението на гласа му.
	[Да, никой не се съмнява в това, но същевременно Клавейн е морално задължен да се присъедини към нас. Не може да продължава да пилее талантите си извън Съвета.]
	Мозъкът направи пауза, докато миниатюрни помпички изпомпваха някаква течност, която пулсираше и гъргореше.
	Възлестата маса от нервна тъкан се надуваше и свиваше в продължение на няколко летаргични цикъла, като ужасяваща тестена топка.
	[Не мога да подкрепя провокаторската реторика на Скейд. Но не мога да избегна и истината, върху която акцентира. Постоянният отказ на Клавейн да се присъедини към нас е равносилен на нелоялност.]
	„О, млъкни — възкликна Рьомонтоар. — Не се изненадвам, че Клавейн се колебае, след като ще трябва да минава покрай такива като теб…“
	[Обида!] — изпелтечи мозъкът.
	Но Рьомонтоар долови потисната вълна на весело настроение, причинена от тази хаплива забележка. Подутият мозък явно не се радваше на всеобщо уважение, както би му се искало. Усетил този момент, Рьомонтоар се приведе напред, стиснал здраво перилата на балкона. „За какво е всичко това, Скейд? Защо сега, след всички години, през които Затвореният съвет се бе справял и без него?“
	[Какво искаш да кажеш с думите „защо сега“?]
	„Искам да кажа, какво точно те подтикна към този ход? Става нещо, нали?“
	Гребенът на Скейд придоби кестеняв цвят. Тя стисна здраво челюсти. Направи крачка назад и изви гръбнак като заклещена в ъгъла котка.
	Рьомонтоар не се отказваше. „Първо подновяваме програмата за строеж на космически кораби, един век след като престанахме да ги правим поради толкова потайни причини, че дори Затвореният съвет няма право да ги знае. След това се появява прототип, натъпкан със секретни машини с неизвестен произход и функции, чиято природа също не може да бъде разкрита пред Затворения съвет. После на една комета, недалече оттук, се изгражда цяла флота от подобни кораби… но отново това е всичко, което ни е позволено да знаем. Убеден съм, че Вътрешното светилище има какво да каже по въпроса…“
	[Бъди много внимателен, Рьомонтоар.]
	„Защо? Защото може да се изложа на опасност заради безобидните си предположения ли?“
	Друг конджоинър, мъж с доста подобен на гребена на Скейд, се изправи неуверено. Рьомонтоар го познаваше добре и бе сигурен, че не е член на Вътрешното светилище.
	[Рьомонтоар е прав. Нещо става и Клавейн е само част от него. Прекратяването на програмата за строеж на кораби, странните обстоятелства около завръщането на Галиана, новата флота, смущаващите слухове, които се носят за някакво адско оръжие — всички тези неща са свързани. Сегашната война е просто отвличане на вниманието и Вътрешното светилище знае това. Може би истинската картина е просто прекалено смущаваща, за да можем ние, редовите членове на Затворения съвет, дая обхванем. В такъв случай и аз като Рьомонтоар ще се отдам на предположения и ще видя къде ще ме отведат те.]
	Мъжът погледна напрегнато към Скейд, преди да продължи.
	[Носи се и друг слух, Скейд, свързан с нещо, наречено „Встъпление“. Със сигурност не е нужно да ти напомням, че това бе кодовото име, което Галиана даде на финалната серия от своите експерименти на Марс — онези, които се закле да не повтори никога.]
	Може би беше плод на въображението му, но на Рьомонтоар му се стори, че цветът на гребена на Скейд за секунда се промени неколкократно при споменаването на тази дума. „Какво за «Встъпление»?“ — попита той.
	Мъжът се обърна към Скейд.
	[Не знам, но мога да гадая. Галиана не искаше експериментите да бъдат повторени; резултатите бяха полезни, невероятно полезни, но същевременно и обезпокоителни. Но щом Галиана напусна Майка Нест и се запъти на своята междузвездна експедиция, какво можеше да спре Вътрешното светилище да не повтори „Встъпление“? Тя не трябваше да научи никога за това.]
	Кодовата дума говореше нещо на Рьомонтоар; определено я беше чувал и преди. Но беше свързана с опити, извършени от Галиана на Марс преди повече от четиристотин години. Щеше да се наложи да прибегне до деликатна мнемонична археология, до правене на разкопки в пластовете насложени отгоре спомени, особено ако въпросната тема бе обвита в мистерия.
	Стори му се по-просто да попита. „Какво представляваше «Встъпление»?“
	— Аз ще ти кажа какво представляваше, Рьомонтоар.
	Звукът на реален човешки глас в потъналата в тишина зала имаше равносилен на писък ефект.
	Рьомонтоар проследи звука, който го заведе при говорещия, седнал самотно на едно от най-близките до входа места. Беше Фелка. Сигурно бе пристигнала след започването на сесията.
	Скейд стовари вбесена мисъл в главата му.
	[Кой я е поканил?]
	— Аз — отвърна меко Рьомонтоар; говореше на глас заради Фелка. — Предполагах, че е малко вероятно ти да го направиш, а тъй като подлежащият на обсъждане въпрос по една случайност бе Клавейн… стори ми се, че е редно да го сторя.
	— И наистина беше редно — обади се Фелка. Рьомонтоар забеляза, че нещо шавна в ръката й и осъзна, че бе донесла мишка в тайната зала. — Нали така, Скейд?
	Скейд се усмихна презрително.
	[Не е нужно да говорим на глас. Отнема прекалено много време. Тя може да чува нашите мисли не по-зле от който и да било от нас.]
	— Но ако вие можехте да чувате моите, вероятно щяхте да се побъркате — рече Фелка. Начинът, по който се усмихна, подейства още по-смразяващо, помисли си Рьомонтоар, защото тя сигурно казваше истината. — Затова, вместо да се рискува да…
	Сведе поглед надолу — мишката провря опашката си навън от дланта й.
	[Нямаш право да бъдеш тук.]
	— Напротив, имам, Скейд. Ако не ме беше разпознала като член на Затворения съвет, тайната зала нямаше да ме допусне да вляза. И ако не бях член на Затворения съвет, надали щях да бъда в състояние да говоря за „Встъпление“, нали?
	Мъжът, който бе споменал пръв кодовата дума, заговори с висок и треперлив глас:
	— Значи догадките ми са били правилни, така ли, Скейд?
	[Не обръщай внимание на това, което говори. Тя не знае нищо за програмата.]
	— В такъв случай мога да говоря каквото си искам и то няма да бъде от значение. „Встъпление“ беше експеримент, Рьомонтоар, опит да се постигне обединение между съзнание и квантово наслагване. Това се случи на Марс; можеш да го провериш сам. Но Галиана постигна много повече, отколкото възнамеряваше. Затова прикри експеримента, ужасена от това, което бе предизвикала. И тук историята трябваше да бъде приключена. — Фелка погледна право към Скейд, насмешливо. — Но не приключи, нали? Експериментът бе започнат отново, преди около век. Именно послание от „Встъпление“ ни накара да преустановим производството на кораби.
	— Послание ли? — повтори объркан Рьомонтоар.
	— От бъдещето — отвърна Фелка, сякаш това трябваше да е очевидно от самото начало.
	— Не говориш сериозно.
	— Говоря напълно сериозно, Рьомонтоар. Точно аз би трябвало да знам — аз участвах в един от експериментите.
	Мислите на Скейд прекосиха стаята.
	[Тук сме да обсъждаме Клавейн, а не това.]
	Фелка продължаваше да говори спокойно. Рьомонтоар се убеди, че тя единствена, освен него самия, не беше смутена от Скейд. В главата на Фелка вече присъстваха по-големи ужаси от тези, които Скейд бе в състояние да си представи.
	— Но ние не можем да обсъждаме едното, без да засегнем и другото, Скейд. Опитите продължиха, нали? И са свързани със ставащото сега. Вътрешното светилище научи нещо и предпочита ние да не знаем нищо за него.
	Скейд стисна отново челюсти.
	[Вътрешното светилище установи наличието на настъпваща криза.]
	— Каква криза? — попита Фелка.
	[Лоша.]
	Фелка кимна мъдро и прибра кичур сплескана черна коса от очите си.
	— И къде е мястото на Клавейн във всичко това?
	Мъката на Скейд бе почти осезаема. Мислите й идваха на прищипани пакети, сякаш правеше непрестанно паузи в очакване да чуе напътствията на безмълвен говорител.
	[Имаме нужда от Клавейн, за да ни помогне. Кризата може да бъде… намалена… с негова помощ.]
	— Каква помощ точно имаш предвид? — настояваше Фелка.
	Една веничка на челото на Скейд затрептя. Цветните вълни по гребена й се редуваха бързо една подир друга, като шарки по крилце на водно конче.
	[Преди много време загубихме няколко ценни предмета. Сега знаем къде точно се намират. Искаме Клавейн да ни помогне да си ги върнем.]
	— И тези „предмети“… — попита Фелка — да не би случайно да са оръжие?


	Инквизиторката си взе довиждане с шофьора, който я бе докарал в Золнхофен. Беше спала около пет-шест часа по време на пътя, давайки му пълната възможност да прерови вещите й или да я изостави на някое пусто място. Но всичко стоеше недокоснато, включително пистолетът й. Шофьорът й остави дори изрезката от вестника със статията за Торн.
	Самият Золнхофен беше точно толкова мизерен и мръсен, колкото бе подозирала. Беше достатъчно да се поразходи няколко минути из центъра му, за да разбере кое минава за център на селището: наземна площадка, заобиколена от две странноприемници със запуснат вид, две административни сгради в окаяно състояние и неприветлив асортимент от заведения. По-нататък се издигаха монтьорските хангари, на които Золнхофен дължеше съществуването си. Далече на север работеха големи тераформиращи машини, за да ускорят преобразуването на Ризургамската атмосфера в годна за дишане от хората форма. Тези атмосферни рафинерии функционираха безупречно няколко десетилетия, но вече започваха да остаряват и сега на тях не можеше да се разчита така, както преди. Поддържането им беше солидно перо за централизирано управляваната икономика. За общности като Золнхофен обслужването на тераформиращите машини даваше несигурен поминък, но работата беше тежка и безмилостна и изискваше специфичен тип работници.
	Инквизиторката си спомни всичко това, докато се приближи до едната странноприемница и престъпи прага й. Беше очаквала да бъде спокойно по това време на деня, но щом отвори вратата, й се стори, че влиза на някакво парти, току-що преминало пиковия си момент. Имаше и музика, и викове, и смях, здрав, гръмък смях, който й напомни казармените стаи на Края на небето. Неколцина пияници вече бяха загубили съзнание, но продължаваха да стискат чашите като ученици, пазещи домашното си. Очите й започнаха да парят от химикалите, изпълнили въздуха. Тя стисна зъби, изнервена от шума, и изруга тихичко. Човек можеше да разчита на Четири да избере точно такова място. Спомни си първата им среща. Състоя се в бар в един карусел в орбитата на Йелоустоун; вероятно това бе най-ужасният вертеп, в който бе попадала. Четири имаше доста таланти, но избирането на здравословни места за среща не беше сред тях.
	За щастие никой не забеляза появата на инквизиторката. Тя си проправи път покрай няколко тела в състояние на частична кома и се приближи до това, което минаваше за бар: избита в едната стена дупка с нащърбени тухли по краищата. Навъсена жена побутваше напитките през нея, сякаш раздаваше затворнически порции, и грабваше подадените й пари и използвани чаши с почти цинична бързина.
	— Дай ми едно кафе — каза инквизиторката.
	— Няма кафе.
	— Тогава ми дай най-близкия му шибан еквивалент.
	— Не трябва да говориш така.
	— Ще говоря по всеки шибан начин, по който искам. Особено докато си получа кафето. — Вюйомие се облегна на пластмасовата масичка пред отвора за подаване. — Ще можеш да ми направиш, нали? Искам да кажа, все пак не искам кой знае какво.
	— Ти от правителството ли си?
	— Не, просто съм жадна. И малко раздразнена. Рано сутринта е, а аз не съм по ранното ставане.
	Някой постави дланта си върху рамото й. Тя се обърна рязко, като посегна инстинктивно към пистолета си.
	— Отново ли създаваш проблеми, Ана? — попита жената зад нея.
	Инквизиторката премигна. Беше репетирала в ума си този миг многократно, откакто бе напуснала Кювие, но въпреки това сега й се стори нереален и мелодраматичен. Тогава триумвир Иля Вольова кимна на жената на лавката.
	— Тя ми е приятелка. Иска кафе. Препоръчвам ти да й дадеш.
	Сервитьорката я изгледа накриво, после измърмори нещо и изчезна от погледа им. След малко се появи с чаша. Течността в нея като че ли бе събрана от главната ос на пътувал в дъжда голям товарен камион.
	— Вземи го, Ана — обади се Вольова. — По-добро няма да намериш.
	Инквизиторката пое кафето с леко трепереща ръка.
	— Не би трябвало да ме наричаш така — прошепна тя.
	Вольова я поведе към една от масите.
	— Как да не те наричам?
	— Ана.
	— Но това е името ти.
	— Вече не е. Не тук. Не сега.
	Масата бе скътана в един ъгъл, полускрита зад няколко каси бира. Вольова избърса повърхността й с ръкава си и неприбраните остатъци изпопадаха по пода. После седна, подпря лакти на ръба на масата и сплете пръсти под брадичката си.
	— Не мисля, че има причина да се тревожим, че някой може да те познае, Ана. Никой не ме удостои с повече от един поглед, а аз съм най-търсеният човек на планетата след Торн.
	Инквизиторката, която някога се бе наричала Ана Хури, отпи предпазливо от подобната на захарен сироп отвара, която минаваше за кафе.
	— Ти се възползва от опитно извършено насочване на вниманието в неправилна посока, Иля… — Спря и се огледа, осъзнала колко подозрителен и театрален вид трябва да има. — Може ли да те наричам Иля?
	— Така се казвам. Но засега се откажи от втората част — Вольова. Няма смисъл да насилваме късмета си.
	— Никакъв смисъл. Струва ми се, би трябвало да кажа… — Отново се огледа. Не можеше да се въздържи. — Радвам се да те видя отново, Иля. Бих излъгала, ако кажа нещо друго.
	— И на мен ми липсваше твоята компания. Странно, като се сетя, че започнахме запознанството си като едва не се избихме една друга. Но всичко това сега е вода в нашата мелница, разбира се.
	— Започнах да се притеснявам. Много дълго не се обади…
	— Имах основателна причина да не се набивам на очи, нали?
	— Така смятам.
	Няколко минути и двете мълчаха. Хури, както се осмеляваше да мисли отново за себе си тя, бе обзета от спомени за зараждането на дръзката игра, която играеха сега. Бяха я измислили сами, изумени от собственото си хладнокръвие и изобретателност. Наистина двете заедно бяха изключително находчива двойка. Но бяха установили, че ползата ще бъде максимална, ако работят сами.
	Хури наруши мълчанието първа, неспособна да чака повече.
	— Какво има, Иля? Новините добри ли са или лоши?
	— Как смяташ, след като си запозната с автобиографията ми?
	— Налучкване в тъмното? Новините са лоши. Много лоши.
	— Улучи от първия опит.
	— Инхибиторите ли?
	— Съжалявам, че съм толкова предсказуема.
	— Тук ли са?
	— Така мисля. — Вольова понижи глас. — Във всеки случай, става _нещо_. Видях го със собствените си очи.
	— Разкажи ми.
	Иля понижи още повече глас. Хури трябваше да се напряга, за да я чува.
	— Машини, Ана, огромни черни машини. Влязоха в системата. Всъщност не съм ги видяла да пристигат. Те просто… са тук.
	Ана бе изпробвала за кратко умовете на тези машини, бе усетила хищническия хлад, лъхащ от древната документация. Наподобяваха умовете на живеещи в глутници животни, древни, търпеливи и привлечени от тъмнината. Съзнанието им представляваше лабиринт от инстинкт и гладен интелект, необременено от симпатия или емоции. Те се зовяха помежду си с вой из безмълвните степи на галактиката и се събираха на големи групи, когато кървавият мирис на живот смутеше зимния им сън.
	— Мили Боже!
	— Не може да се каже, че не сме ги очаквали, Ана. От мига, в който Силвест започна да бърника в неща, които не разбира, въпросът вече бе само кога и къде.
	Хури се взря в приятелката си, питайки се защо температурата в стаята внезапно като че ли спадна с десетина-петнайсет градуса. Предизвикващият такъв страх и омраза триумвир беше дребен и мърляв, като уличница. Сивеещата й коса бе подстригана ниско около кръглото лице с непреклонен поглед, което издаваше монголоидни предци някъде далече в миналото. Нямаше убедителен вид като вестител на деня на Страшния съд.
	— Страх ме е, Иля.
	— Мисля, че имаш превъзходно основание да се страхуваш. Но се старай да не го показваш, а? Не бихме искали да изпълваме местните с ужас още отсега.
	— Какво можем да направим?
	— Срещу инхибиторите ли? — Вольова премигна зад чашата си, като се намръщи леко, сякаш за първи път се замисляше сериозно по този въпрос. — Не знам. Амарантинците не са имали особен успех в това отношение.
	— Ние не сме беззащитни птици.
	— Не, ние сме хора, бедствието на галактиката… или нещо от този род. Не знам, Ана. Наистина не знам. Ако бяхме само ние с теб и ако можехме да убедим кораба, Капитана, да излезе от черупката си, можехме поне да помислим за бягство. И дори да използваме оръжието, ако това би помогнало.
	Хури потръпна.
	— Но дори да помогне и дори да можехме да се измъкнем, това няма да помогне особено на Ризургам, нали?
	— Не. И, не знам за теб, Ана, но моята съвест не е чак толкова неопетнена.
	— С колко време разполагаме?
	— Точно това е странното. Инхибиторите вече можеха да са разрушили Ризургам, ако това бе всичко, което възнамеряваха да правят — то е във възможностите даже на нашите технологии, затова силно се съмнявам, че тази работа би им създала някакъв проблем.
	— В такъв случай може би не са дошли, за да ни убият.
	Вольова изгълта на един дъх остатъка в чашата си.
	— Или може би… само може би… са дошли именно за това.

M>	sujet2
	В роящото се сърце на черните машини, лишени от чувствителност процесори решиха, че умът на един надзирател трябва да бъде съживен до възвръщане на съзнание.
	Решението не бе взето лесно; в повечето случаи изчистването можеше да се осъществи без да се буди призракът на същото това нещо, за чието потискане бяха създадени машините. Но тази система беше проблемна. Документацията показваше, че тук вече е била извършена чистка, само преди някакви си четири и половина хилядни от Галактическо завъртане. Фактът, че машините бяха призовани обратно, доказваше необходимостта от вземането на допълнителни мерки.
	Задачата на надзирателя бе да се справи с особеностите конкретно на това масово нахлуване на паразити. Нямаше две пречиствания, които да бъдат еднакви; за съжаление неоспорим оставаше житейският факт, че най-добрият начин за унищожаване на разум бе с известна доза разум. Но щом приключеха с чистката, която включваше проследяване на заразата до самия й източник и справяне с дъщерните й спори, което можеше да отнеме още две хилядни от едно Галактическо завъртане или половин милион години, надзирателят щеше да бъде върнат отново в сегашното му състояние на загуба на самоосъзнатост, докато нуждата от него се появи отново.
	Което можеше да не се случи никога повече.
	Надзирателят никога не поставяше под въпрос работата си. Знаеше само, че действа в крайна сметка за доброто на усещащия живот. Изобщо не го притесняваше фактът, че кризата, за чието предотвратяване действаше, кризата, която щеше да се превърне в непоправима космическа катастрофа, ако на разумния живот бъдеше позволено да се разпространи, отстоеше на тринайсет Завъртания или три милиарда години в бъдещето.
	Това нямаше значение.
	Времето не означаваше нищо за инхибиторите.
M$


>	Седма глава

	[Скейд? Опасявам се, че е станал още един инцидент.]
	„Какъв?“
	[Отклонение от състояние две.]
	„Колко е продължило?“
	[Само няколко милисекунди. Но това е било достатъчно.]
	Скейд и главният й техник на двигателите бяха коленичили в заобиколено от черни стени пространство близо до кърмата на „Куче грозде“, докато прототипът бе паркиран в Майка Нест. Двамата бяха натъпкани в тясното пространство, привели гръбнак и притиснали колене в гърдите си. Беше неприятно, но след първите си няколко посещения Скейд бе анулирала усещането от неудобната поза и го бе заменила с достойно за дзенбудист спокойствие. Можеше да издържи дни, притисната в нечовешки малки скривалища… и го бе правила. От другата страна на стените, изолирани в многобройни тесни отвори, се намираха сложните и объркващи елементи на машината. Директният контрол и фината настройка на съоръжението бе възможно да се осъществява само тук, където се намираха рудиментарните връзки с нормалната контролна мрежа на кораба.
	„Тялото още ли е тук?“
	[Да.]
	„Бих искала да го видя.“
	[Не е останало кой знае какво за гледане.]
	Но мъжът изключи лаптопа си и я поведе, влачейки си крака из коридорите като рак. Скейд го следваше. Движеха се от едно скривалище към друго, от време на време се налагаше да се промъкват сантиметър по сантиметър през стесненията, причинени от изпъкнали елементи на машината. Тя беше навсякъде около тях, упражнявайки своето деликатно, но невъзможно за отричане влияние върху самото пространство-време, в което се намираха.
	Никой, дори Скейд не разбираше всъщност как работи машината. Правеха се догадки, някои от тях — съвсем научни и правдоподобни, но зейналата пропаст от концептуално невежество все не можеше да бъде прескочена. Голяма част от това, което Скейд знаеше за машината, се състоеше само от документирани причини и следствия и почти никакво разбиране на физическите механизми, лежащи в основата на нейното поведение. Тя знаеше, че когато функционира, машината проявява склонност да се установява в няколко дискретни състояния, всяко от които свързано с измерима промяна в местната метрика… но състоянията не бяха строго изолирани едно от друго и се знаеше, че съоръжението се колебае диво между тях. Към това се прибавяше и проблемът с различните геометрии и заплетеният начин, по който те се отразяваха върху стабилността на състоянието…
	„Състояние две ли каза? В какъв точно режим беше преди инцидента?“
	[Състояние едно, както е по инструкциите. Изследвахме някои нелинейни полеви геометрии.]
	„Какво беше този път? Сърдечна недостатъчност, като миналия?“
	[Не, поне не мисля, че сърдечната недостатъчност е била главната причина за смъртта. Както казах, не е останало кой знае какво, за да се правят изводи.]
	Все така продължавайки напред, Скейд и техникът се промъкнаха през тесния ръкав между съседни части на машината. В момента полето беше в състояние нула, поради което не се наблюдаваха измерими физиологични следствия, но Скейд не можеше да се отърве от чувството, че нещо не е както трябва — натрапчиво усещане, че светът се е отклонил съвсем леко от нормалното. То бе илюзорно; само свръхчувствителни квантово-вакуумни сонди биха могли да доловят влиянието на съоръжението.
	[Пристигнахме.]
	Скейд се огледа. Бяха излезли на едно сравнително по-голямо отворено пространство в недрата на съоръжението. Беше подобна на мида камера с черни стени, голяма колкото да позволи на човек да се изправи. По стените се виждаха множество входове за включване на лаптоп.
	„Тук ли се е случило това?“
	[Да. Изместването на полето бе най-високо тук.]
	„Никъде не виждам тяло.“
	[Просто не гледаш достатъчно внимателно.]
	Скейд проследи погледа му. Той се бе фокусирал върху определена част от стената. Тя се приближи и я докосна с върховете на пръстите си, скрити под ръкавицата. Това, което й се бе сторило лъскавочерно като всичко останало, се оказа алено и лепкаво. На по-голямата част от едната стена бе залепено нещо, издадено на около половин сантиметър от нея. „Моля те, кажи, че не е това, което си мисля.“
	[Страхувам се, че е точно това, което си мислиш.]
	Скейд разтри с длан червеното вещество. То притежаваше достатъчно стабилни вътрешни връзки, за да остане единна маса дори при нулева гравитация. От време на време тя усещаше нещо по-твърдо, вероятно парченце кост или машинария, но нищо по-голямо от нокътя на палеца не бе останало във вид на цяло парче.
	„Какво се е случило?“
	[Той е бил близо до полевия фокус. Отклонението до състояние две е било мигновено, но достатъчно, за да доведе до съответните последствия. Всяко движение би било фатално, дори неволното трепване. Може да е бил вече мъртъв, преди да се е блъснал в стената.]
	„Колко бързо се е движел?“
	[Километри в секунда, при това без проблем.]
	„Би трябвало да е безболезнено, струва ми се. Ти усети ли сблъсъка?“
	[Из целия кораб. Все едно се взриви малка бомба.]
	Скейд нареди на ръкавиците си да се почистят. Останките по тях потекоха обратно към стената. Мислеше си за Клавейн, обзета от желанието да има поне отчасти поносимостта му към подобни гледки. Клавейн бе видял ужасяващи неща по време на войнишкия си живот, достатъчно, за да придобие необходимата ментална броня, даваща му възможност да издържи. Докато Скейд, с едно-две изключения, бе водила всичките си битки от разстояние.
	[Скейд…?]
	Гребенът сигурно бе отразил дискомфорта й. „Не се притеснявай за мен. Просто се опитай да разбереш какво се е объркало и се постарай да не се повтори.“
	[А тестващата програма?]
	„Продължава, разбира се. А сега почисти тази мръсотия оттук.“


	Фелка се понесе по въздуха в друго отделение на тихото си жилище в кухата греда. Там, където преди около кръста й бяха привързани инструменти, сега се виждаха множество клетки, които потракваха леко една в друга при движението й. Във всяка от тях имаше по едно люпило бели мишки, които драскаха и душеха ограничаващите ги прегради. Фелка не им обръщаше внимание; нямаше да бъдат затворени дълго в клетките, хранеше ги добре и скоро всички щяха да могат да се насладят на нещо като свобода.
	Тя премигна в полумрака. Единственият източник на светлина бе слабото сияние, идващо от съседното помещение, разделено от това с виещ се коридор от превъзходно полирано дърво с цвят на прегорял карамел. Намери закачената на едната стена ултравиолетова лампа и я включи.
	Едната страна на камерата — Фелка така и не си бе направила труда да прецени кое е горе и кое — долу — бе покрита с бутилковозелено стъкло. Зад него се виждаше нещо, което на пръв поглед наподобяваше спираловиден тръбопровод, палимпсест от тръби и канали, уплътнители, помпи и вентили. Лабиринтът бе осеян с дървени диагонали и остри завои, свързващи различни участъци, с неясни на пръв поглед функции. Тръбите и каналите имаха само три дървени страни, стъклената стена образуваше четвъртата, така че течащото по тях беше видимо.
	Фелка вече бе въвела в системата десетина мишки през еднопосочните вратички в края на стъклото. Още при първите кръстопътища те поемаха в различни посоки и сега ги деляха метри, като всяка си проправяше път в своята част на лабиринта. Липсата на гравитация изобщо не ги смущаваше. Те успяваха да постигнат достатъчно триене благодарение на дървото, за да се движат свободно във всяка посока. Най-опитните мишки в крайна сметка овладяваха изкуството да се спускат по инерция надолу по тръбите, свеждайки до минимум фрикционния участък, който излагаха към дървото или стъклото. Те обаче рядко научаваха този трик, преди да прекарат в лабиринта няколко часа и да направят няколко цикъла.
	Фелка посегна към една от прикрепените към кръста си клетки и я отвори, давайки възможност на обитателите й — три бели мишки — да проникнат в лабиринта. Те го направиха с радост, доволни, че са се отървали от металния си затвор.
	Фелка зачака. Рано или късно някоя от мишките щеше да се натъкне на люк или висяща вратичка, връзка към деликатна система от дървени лостове с пружина. Щом мишката преминеше от другата страна, движенията й предизвикваха раздвижването на лостовете. Те често се предаваха нататък през целия лабиринт, карайки капака да се отвори или затвори на един-два метра от засегнатата точка. Друга мишка, която се придвижваше в отдалечен участък на лабиринта, можеше внезапно да открие, че пътят й е блокиран там, където допреди миг е бил открит. Или пък можеше да бъде принудена да вземе решение, след като само допреди малко такова нещо не е било необходимо, и тревогата, причинена от наличието на различни възможности да забули миниатюрното й мозъче. Напълно възможно бе изборът на втората мишка да задвижи друга система и така да се стигне до получаването на нова конфигурация в друга отдалечена част на лабиринта. Носещата се по средата Фелка щеше да наблюдава различните трансформации на дървото, задействащи непредвидима програма, чиито автори бяха самите мишки. Беше омагьосващо.
	Но Фелка се отегчаваше лесно. Според нея лабиринтът беше само началото на нещата. Осветлението на помещението беше с ултравиолетова светлина, защото под нейно влияние протеините, отделяни от специалните гени на мишките флуоресцираха. Виждаше ги ясно под стъклото, като движещи се яркопурпурни петънца. И ги наблюдаваше, обхваната от страстна, но бързо охладняваща омая.
	Лабиринтът бе изцяло нейно изобретение. Беше го измислила и бе изработила собственоръчно дървения му механизъм. Пак тя се бе намесила в генетиката на мишките, за да ги накара да излъчват подобно сияние, но това бе детска играчка в сравнение с цялата суетня и връткава работа, докато накара всички лостчета и вратички да действат както трябва. За известно време дори си мислеше, че си заслужава да положи всички тези усилия.
	Едно от малкото неща, които все още бяха в състояние да привлекат интереса й, беше внезапната поява. На Дайъдем, един от първите светове, които бяха посетили след напускането на Марс, на първия кораб, движещ се с близката до светлинната скорост, тримата с Клавейн и Галиана бяха изследвали голям кристален организъм, на който му бяха необходими години, за да изрази нещо близко до една-единствена „мисъл“. Синаптичните му посланици бяха безмозъчни черни червеи, заровени в подвижна невронна мрежа от подобни на капиляри ледени каналчета в стар като света ледник.
	Клавейн и Галиана я бяха изтръгнали от изучаването на подробностите на ледника на Дайъдем и тя така и не бе успяла да им прости това. Оттогава я привличаха подобни системи, всичко, в което от простите елементи внезапно и непредсказуемо изникваше някаква сложнотия. Беше сглобила безброй симулации в софтуер, но така и не бе убедена, че действително е схванала същината на проблема. Ако от системите й възникнеше някакъв сложен елемент, както ставаше често, тя никога не можеше да се отърве от усещането, че го е създала неволно още от самото начало. Мишките представляваха различен подход. Тя беше отстранила дигиталното и се бе обърнала към аналоговото.
	Първата машина, която опита да създаде, се задвижваше от вода. Беше се вдъхновила от детайлите за прототипа, които бе открила в един кибернетичен архив в Майка Нест. Преди векове, много преди Транспросвещението, някой бе направил аналогов компютър, предназначен да моделира притока на пари в икономиката. Машината се състоеше от стъклени колби и вентили, и деликатно балансирани люлчици-везни. Течности в различни цветове представляваха различните пазарни фактори и финансови параметри: лихвени проценти, инфлация, дефицити. Течностите се плискаха и машината гъргореше, изчислявайки несравнимо трудни интегрални уравнения със силата на приложената в действие механика на водата.
	Беше я очаровала. Фелка бе построила отново прототипа, като прибави някои свои дребни подобрения. Но макар машината да я бе забавлявала, изникващите внезапно проблеми в нея бяха незначителни и само от време на време. Тя бе създадена така, че безмилостно да отхвърля истинските изненади.
	Така стигна до мишките. Те бяха непредсказуеми агенти, хаос на четири крака. Беше замислила новата машина така, че да ги експлоатира, използвайки непредвидимата им нужда да бързат от едно място на друго. Сложните системи от лостове и превключватели, вратички и кръстопътища осигуряваха непрестанното мутиране на лабиринта, въртенето през фазопространство — трудно постижимото за ума математическо пространство с повече измерения на всичките възможни конфигурации, които бе в състояние да заеме лабиринтът. В това фазопространство имаше оказващи притегателна сила тела като планетите и звездите, осеяли плоскостта на пространство-времето. Когато се заловеше за някое от тях, лабиринтът често тръгваше по нещо като орбита, колебаейки се около едно състояние, докато нещо като насъбралата се нестабилност или външен стимул го запратеше в друга посока. Обикновено беше достатъчно просто да пъхне нова мишка в лабиринта.
	От време на време се случваше лабиринтът да бъде привлечен към тяло, което да стане причина мишката да бъде възнаградена с по-голямо от обичайното количество храна. Фелка бе любопитна дали животинките, действайки сляпо, неспособни да си сътрудничат, ще намерят все пак начин да насочат лабиринта към някое от тези тела. Ако подобно нещо се случеше, то определено щеше да бъде знак за внезапна поява на нещо неочаквано.
	Това се бе случило веднъж. Но тази групичка мишки така и не бе повторила номера. Фелка бе пъхнала още техни събратя, но те само задръстиха системата и я скачиха към друго тяло с притегателна мощ, където не се случи нищо особено интересно.
	Все пак не се беше отказала напълно. Все още не бе разбрала съвсем някои тънкости на лабиринта и докато не го направеше, той нямаше да я изпълни с отегчение. Страхът обаче вече се промъкваше някъде в задните части на ума й. Знаеше без капчица съмнение, че лабиринтът не можеше да я очарова още дълго.
	А той тракаше и цъкаше като стар часовник, който се готви да отмери часа. Чуваше се прищракването от отварянето и затварянето на вратичките. Подробностите на лабиринта се виждаха трудно зад стъклото, но напливът на мишки говореше недвусмислено за промяна в неговата геометрия.
	— Фелка?
	Някакъв мъж се промъкна с усилие през свързващото коридорче. Понесе се във въздуха в помещението и преустанови дрейфуването си, като притисна пръсти в полираното дърво. Виждаше слабо лицето му. Плешивият му череп не беше със съвсем правилна форма. Изглеждаше дори по-странен в полумрака, като издължено сиво яйце. Тя се взираше в него със съзнанието, че по принцип винаги би трябвало да бъде в състояние да свърже това лице с Рьомонтоар. Но ако в стаята бяха влезли шест-седем мъже на същата физиологична възраст и със същите детински черти, нямаше да може да отличи — Рьомонтоар от останалите. Единствено фактът, че вече я бе посетил неотдавна, я правеше толкова сигурна, че това е той.
	— Здравей, Рьомонтоар.
	— Би ли запалила някаква светлина? Или, ако искаш, да поговорим в другата стая?
	— Можем да направим същото и тук. В момента провеждам експеримент.
	Той погледна към стъклената стена.
	— Светлината ще го провали ли?
	— Не, но тогава няма да виждам мишките.
	— Така изглежда — отвърна замислено посетителят. — Клавейн е с мен. Ще влезе всеки момент.
	— О!
	Фелка запали опипом един от фенерите. Тюркоазената светлина премигна неуверено и после застина.
	Тя изучаваше изражението на Рьомонтоар, като се стараеше да го разчете. Дори сега, след като вече знаеше идентичността му, не можеше да се каже, че лицето му се е превърнало в образец на яснота. Текстът му оставаше мъгляв, изпълнен с променливи двойствености. Разчитането даже на най-разпространените изражения й костваше голямо усилие на волята, като различаването на съзвездия сред куп бледи звезди. Трябваше да признае все пак, че от време на време се случваше странната й невронна машинария да улови модели, които липсваха напълно при нормалните хора. Но в повечето случаи никога не можеше да се довери на собствената си преценка, когато ставаше дума за лица.
	Като имаше предвид всичко това, тя се вгледа в лицето на Рьомонтоар и реши, че изглежда притеснен.
	— Защо го няма още?
	— Искаше да ни даде време да обсъдим въпроси на Затворения съвет.
	— Знае ли нещо за случилото се днес в залата?
	— Нищо.
	Фелка се понесе към горния край на лабиринта и пъхна друга мишка в отвора с надеждата да деблокира една задънена улица в долния ляв квадрант.
	— Така ще трябва да продължава, освен ако Клавейн не се съгласи да се присъедини. Дори тогава може да остава разочарован от онова, което не научава.
	— Разбирам защо не би искала да узнае за „Встъпление“ — обяви Рьомонтоар.
	— Какво точно би трябвало да означава това?
	— Постъпила си против желанията на Галиана, нали? След това, което открила на Марс, тя прекъснала „Встъпление“. Но когато си се върнала от далечния Космос, докато тя бе все още там, ти си се включила с радост.
	— Внезапно се превърна в голям експерт, Рьомонтоар.
	— Всичко е тук, в архивите на Майка Нест, стига да знаеш къде да търсиш. Фактът за осъществяването на експериментите изобщо не е кой знае каква тайна. — Той направи пауза и се загледа с известен интерес в лабиринта. — Разбира се, съвсем друг въпрос е какво всъщност се е случило във „Встъпление“ и защо Галиана го е прекъснала. В архивите не се споменава за никакви послания от бъдещето. Какво толкова смущаващо е имало в тях, че не се признава дори съществуването им?
	— Ти си също толкова любопитен, колкото и аз.
	— Разбира се. Но дали само любопитството те е накарало да действаш срещу желанията й, Фелка? Или има нещо повече? Може би инстинкт да се опълчиш срещу собствената си майка?
	Фелка сдържа гнева си.
	— Тя не ми беше майка, Рьомонтоар. Имахме общ генетичен материал. Само това бе общото между нас. И не ставаше дума за никакъв бунт. Търсех нещо, което да заинтригува ума ми. „Встъпление“ бе свързан с изнамиране на ново състояние на осъзнатост.
	— Значи и ти не знаеше за посланията?
	— Чувах слухове, но не им вярвах. Струваше ми се, че най-лесният начин да открия истината бе като участвам. Но не аз започнах „Встъпление“ отново. Програмата вече бе възкресена преди нашето завръщане. Скейд поиска да се присъединя към нея — вероятно смяташе, че уникалността на моя ум може да се окаже ценна за програмата. Но аз играех малка роля в нея и напуснах почти веднага след като започнах.
	— Защо? Защото не се получи както се бе надявала ли?
	— Не. А между другото, нещата вървяха много добре. И това бе също така най-ужасяващото нещо, което съм преживявала в живота си.
	Той й се усмихна, после усмивката му бавно изчезна.
	— Защо именно?
	— Преди не вярвах в съществуването на злото, Рьомонтоар. Сега не съм толкова сигурна.
	— Злото ли? — повтори той така, сякаш се съмняваше, че я е чул правилно.
	— Да — промълви едва чуто тя.
	Сега, когато стана дума за това, установи, че си спомня мириса и усещането на камерата на експеримента „Встъпление“ така ясно, сякаш се бе случило едва вчера, макар да бе направила всичко възможно, за да не допуска мислите си до онази бяла стерилна стая в своето нежелание да приеме наученото там.


	Опитите бяха логически завършек на работата, която Галиана бе започнала през първите си дни в лабораториите на Марс. Беше се заела да увеличи възможностите на човешкия мозък с вярата, че това ще бъде единствено от полза за човечеството. Като свой модел използваше развитието на дигиталния компютър от неговото простичко, бавно ранно детство. Първата й стъпка бе да увеличи изчислителната мощ и бързина на човешкия мозък, така както ранните компютърни инженери бяха заменили часовниковите превключватели с електромеханични; после превключвателите — с електронни лампи; електронните лампи — с транзистори; транзисторите — с микроскопични механизми в твърдо състояние; механизмите в твърдо състояние — с процесорни регулатори на квантово ниво, които се намираха в мъглявия край на принципа на неопределеността на Хайзенберг. Тя нахлуваше в мозъците на хората, включително и в своя собствен, с миниатюрни машинки, които създаваха връзки между мозъчните клетки, повтарящи съвсем точно вече съществуващите, но в състояние да пренасят много по-бързо нервните сигнали. Чрез потискането на нормалните събития, осъществени от невротрансмитери и нервни сигнали, с лекарства или с още машинки, след това Галиана се насочи към обработката на нервния сигнал. Субективният ефект беше нормално осъзнаване, но с ускорено темпо.
	Все едно, че мозъкът бе свръхзареден, способен да обработва мислите десет-петнайсет пъти по-бързо, отколкото в обичайното си състояние. Появилите се проблеми бяха достатъчно, за да не позволят ускореното осъзнаване обикновено да се задържа за повече от няколко секунди, но в повечето отношения експериментът бе успешен. Човек в ускорено състояние можеше, докато наблюдава падането на ябълка от масата, да състави възпоменателно тристишие, преди тя да е стигнала до земята. Беше способен да наблюдава редуването на работата на свиващия и отпускащия мускул на крилцето на колибри или да се възхищава на диадемоподобната шарка, направена от тупналата на пода капка прясно мляко. И, разбира се, от тези хора ставаха превъзходни войници. И така, Галиана премина към следващата фаза. Ранните компютърни инженери бяха открили, че определени типове проблеми се решават най-добре от компютърни армии, свързани паралелно, за да разменят информация. Галиана преследваше именно тази цел със своите пациенти с увеличени невронни възможности, създавайки информационни коридори между съзнанието им. Даваше им възможност да споделят своите спомени, умения, дори осъществяването на определени умствени задачи като разпознаване на шаблони.
	— Именно този експериментален амок — безконтролно скачане от ум в ум, разрушаването на вече поставени невронни машинки — доведе до събитието, известно като „Транспросвещение“ и, в известна степен — до първата война срещу конджоинърите. Коалицията за невронна чистота бе ликвидирала съюзниците на Галиана, като я бе принудила да се оттегли в изолация в малък укрепен комплекс от лаборатории в Голямата стена на Марс.
	Именно тук, през 2190 година, тя срещна Клавейн за първи път, докато бе неин затворник. Тук, няколко години по-късно бе родена Фелка. И пак тук Галиана премина към третата фаза на своя експеримент. Все още следвайки модела на ранните компютърни инженери, сега тя реши да изследва какво може да се спечели от възприемането на квантовомеханичен подход.
	Компютърните инженери от края на двайсети и началото на двайсет и първи век — едва излезли от ерата на часовниковия механизъм според Галиана — бяха използвали квантови принципи, за да се справят с иначе неразрешими проблеми като задачата да намерят простите числови фактори за много големите числа. Традиционният компютър, дори армията от такива компютри, нямаше шанс да открие простите числови фактори преди ефективния край на Вселената. Но с подходящото оборудване — с тромава комбинация от призми, лещи, лазери и оптични процесори — това бе осъществено за няколко милисекунди.
	Последваха ожесточени дебати върху това, което се бе случило, но не и върху това че _бяха_ открити простите числа. Най-простото обяснение, в което Галиана не бе намерила причина да се съмнява, беше, че квантовите компютри бяха поделили работата между безброй копия на самите себе си, разпръснати из паралелни светове. Това бе смайващо от концептуална гледна точка, но нямаше друго разумно обяснение. Освен това не го бяха изсмукали от пръстите си, за да обяснят някой объркващ резултат; идеята за паралелните светове отдавна беше може би единствената концептуална опора на квантовата теория.
	И така, Галиана опита да направи нещо подобно с човешкия ум. Камерата на „Встъпление“ представляваше съоръжение за свързването на един или повече умове с увеличени възможности към съгласувана квантова система: един слитък магнетично суспендиран рубидий се напомпваше непрестанно в цикли от квантово сцепление и деформиране. По време на всеки епизод на сцепление слитъкът се намираше в състояние на наслагване с безбройни свои копия и именно в този момент се предприемаше невронното свързване. Самият акт винаги караше слитъка да се деформира до микроскопично състояние, но това не ставаше мигновено. Настъпваше момент, когато съгласуваността на слитъка преминаваше в свързаните умове и ги поставяше в състояние на слабо наслагване със собствените им двойници от паралелен свят.
	Галиана се надяваше, че в този миг е възможно да бъде осъществена забележима промяна в изживяното състояние на съзнание на участника. Нейните теории обаче не казваха каква би могла да бъде тази промяна.
	В крайна сметка стана така, че случилото се излезе напълно извън границите на нейните очаквания.
	Галиана никога не бе споделяла с Фелка подробните си впечатления, но Фелка бе научила достатъчно, за да знае, че собственият й опит трябва да е бил доста подобен. Когато експериментът започна и участниците бяха налягали на кушетки в камерата, с глави, погълнати от зейналата бяла паст на невронните тралери с висока резолюция, възникна особено предчувствие, като аурата, предупреждаваща за предстоящ епилептичен припадък.
	После настъпи усещането, че Фелка никога не бе успяла да се впише в общността извън експеримента. Единственото, което бе в състояние да каже, бе, че мислите й внезапно станаха многочислени, сякаш зад всяка една от тях долавяше слабото хорово ехо от други същества, които ги загатваха по почти съвършено същия начин. Тя не долови безкрайно много такива мисли, но усети, неопределено, че те се губеха в _нещо_, като същевременно се различаваха. В този момент тя бе осъществила връзка със своите двойници.
	Тогава започна да се случва нещо още по-странно. Впечатленията се събираха и изкристализираха, като призраци, придобиващи форма след часове на сетивна загуба. Тя започна да си дава сметка за простиращо се пред нея нещо, в измерение, което не бе в състояние да визуализира напълно, но което въпреки това създаваше чувство за огромна дистанция и отдалеченост.
	Умът й улавяше смътните сензорни дири и ги обграждаше с донякъде позната рамка. Тя виждаше дълъг бял коридор, простиращ се някъде в безкрая, окъпан в мрачна, безцветна светлина, и бе наясно, макар да не бе в състояние да обясни точно откъде, че това пред нея е коридор към бъдещето. От двете му страни имаше многобройни врати, всяка от които се отваряше към някоя по-отдалечена бъдеща епоха. Галиана никога не бе възнамерявала да отвори някоя от вратите в този коридор, но очевидно го бе направила възможно.
	Фелка усещаше, че коридорът не може да бъде прекосен; човек можеше само да застане в края му и да се вслушва в носещите се по него послания.
	Усещаше също, че послания _ще_ има.
	Също като коридора, те се процеждаха през собствените й възприятия. Невъзможно бе да определи колко отдалечени в бъдещето бяха, нито как точно изглеждаше бъдещето, което ги бе изпратило. Беше ли възможно даден момент от бъдещето да осъществява връзка с миналото без да причини парадокси? Опитвайки да отговори на този въпрос, Фелка се бе натъкнала на почти забравения труд на един физик на име Дойч, публикувал своите мисли двеста години преди опитите на Галиана. Според Дойч на времето трябваше да се гледа не като на течаща река, а като на серия от статични моментни снимки, събрани заедно, за да образуват пространство-времена, в които течението на времето бе само субективна илюзия. Представената от Дойч картина категорично позволяваше пътуване назад във времето при запазване на свободната воля и същевременно — без парадокси. Работата бе там, че дадено „бъдеще“ можеше да осъществява връзка само с „миналото“ на друг свят. Откъдето и да идваха, тези послания не бяха от бъдещето на Галиана. Може би принадлежаха на някое много близко до нейното бъдеще, но тя никога нямаше да стигне до него. Това не беше от значение. Точната природа на бъдещето имаше по-малка важност от съдържанието на самите съобщения.
	Фелка така и не бе научила точното съдържание на получените от Галиана послания, но можеше да се досети. Вероятно бяха от същото естество като тези, които бяха преминали през Фелка по време на краткото й участие.
	Това трябва да бяха инструкции за правене на едни или други неща, по-скоро упътвания или пътепоказатели, които ги насочваха в правилната посока, отколкото подробни планове. Или пък укази или предупреждения. Но докато достигнат до участниците в експеримента „Встъпление“, тези далечни трансмисии се превръщаха в полузаглъхнало ехо, премесено с десетки други послания. Сякаш между настоящето и бъдещето съществуваше само един отворен коридор с определена вместимост. Всяко изпратено послание намаляваше потенциалния капацитет за бъдещи послания. Притесняващо обаче беше не самото съдържание на посланията, колкото онова, което Фелка съзря зад тях.
	Беше усетила разум.
	— Докоснахме се до нещо — каза тя на Рьомонтоар. — Или, по-точно, нещо докосна _нас_. То се пресегна през коридора и докосна умовете ни, прониквайки в тях в същото време, когато получихме инструкциите.
	— И това ли беше злото?
	— Не се сещам по какъв друг начин да го опиша. Просто срещата с него, просто размяната на мисли за миг побърка повечето от нас или направо ги умъртви. — Погледна към отражението им в стъклената стена. — Но аз оцелях.
	— Имала си късмет.
	— Не, не беше късмет. Не съвсем. Аз просто разпознах нещото, така че шокът от срещата не беше толкова силен. Както и защото то също ме разпозна. Оттегли се веднага, щом докосна ума ми, и се концентрира върху другите.
	— Какво беше това? — попита Рьомонтоар. — След като си го познала…
	— Иска ми се да не бях. Оттогава трябва да живея с този миг на разпознаване, и, повярвай ми, никак не е лесно.
	— И все пак за какво става дума? — настоя той.
	— Мисля, че беше Галиана — промълви Фелка. — Мисля, че беше нейният ум.
	— В бъдещето?
	— В едно бъдеще. Не нашето, поне не точно.
	Рьомонтоар се усмихна смутено.
	— Галиана е мъртва. И двамата го знаем. Как е могъл умът й да ти проговори от бъдещето, дори да е било малко по-различно от нашето? Не може да е било чак _толкова_ различно.
	— Не знам. И аз се чудя. И продължавам да се питам как е станала такава.
	— И затова ли напусна?
	— И ти щеше да направиш същото. — Фелка наблюдаваше мишката, която зави не накъдето трябва; поне не натам, където се бе надявала да завие. — Ядосан си ми, нали? Смяташ, че съм я предала.
	— Да, независимо от всичко, което ми разказа току-що. Струва ми се, че съм ти ядосан.
	Тонът му бе омекнал.
	— Не те виня. Но трябваше да постъпя така, Рьомонтоар. Трябваше да го направя веднъж. И изобщо не съжалявам, макар да ми се иска да не бях научавала това.
	— Ами Клавейн — прошепна Рьомонтоар. — Той знае ли за това?
	— Разбира се, че не. То би го убило.
	На вратата се почука леко. Клавейн се появи, носейки се във въздуха, и хвърли поглед към лабиринта, преди да заговори.
	— Отново говорите за мен зад гърба ми, нали?
	— Всъщност изобщо не говорехме за теб — отвърна Фелка.
	— Какво разочарование.
	— Пийни си чай, Клавейн. Би трябвало все още да става за пиене.
	Той пое подадения му резервоар, наподобяващ колба.
	— Има ли нещо, което бихте искали да споделите с мен за срещата на Затворения съвет?
	— Не можем да обсъждаме конкретни неща — обади се Рьомонтоар. — Единственото, което мога да кажа, е, че се оказва значителен натиск да се присъединиш. Някои от настояващите за това конджоинъри смятат, че дотогава лоялността ти към Майка Нест ще бъде винаги под въпрос.
	— Ама наистина са нахални.
	Двамата се спогледаха.
	— Може би — рече Рьомонтоар. — Има и такива, твоите съюзници де, които са на мнение, че си демонстрирал лоялността си неведнъж през годините.
	— Е, така по` може.
	— Но те също биха искали да влезеш в Затворения съвет — додаде Фелка. — Смятат, че веднъж щом си там, няма да имаш възможност повече да се набъркваш в опасни ситуации. Те гледат на това като начин за опазване на ценен актив.
	Клавейн се почеса по брадата.
	— Искаш да кажеш, че няма отърване и в двата случая, така ли?
	— Едно незначително малцинство би било щастливо, ако останеш извън Затворения съвет — намеси се Рьомонтоар. — Някои от тях са най-верните ти съюзници. Други обаче са на мнение, че да те оставят да продължаваш да си играеш на войник е най-лесният начин да се отърват от теб.
	— Приятно е да знаеш, че те ценят. А какво мислите вие двамата?
	— Затвореният съвет има нужда от теб, Клавейн — отговори едва чуто Рьомонтоар. — И сега повече от всякога.
	Фелка усети, че нещо неизречено премина помежду им. Това не беше невронна комуникация, а нещо много по-старо, нещо, което можеше да бъде разбрано само от приятели, които се познават и си вярват от много време.
	Клавейн кимна сериозно и след това премести погледа си върху нея.
	— Знаеш в какво положение съм — каза тя. — Познавам ви с Рьомонтоар от детските си години на Марс. Ти винаги си бил до мен, когато съм имала нужда, Клавейн. Върна се в гнездото на Галиана и ме спаси, когато тя твърдеше, че е безнадеждно. Никога не си се отказал от мен през всичките последвали години. Ти ме превърна в нещо друго, по-различно от това, което бях. Ти ме превърна в човек.
	— А сега?
	— Галиана не е тук. Липсва една връзка с миналото ми. Не мисля, че бих понесла да изгубя още една.


	В един монтьорски пристан в покрайнините на карусел Ню Копенхаген, във външната част на обикалящия около Йелоустоун Ръждив пояс, Зейвиър Лиу изживяваше забележителни затруднения покрай няколко маймуни. Управителят, който не беше маймуна, а генетично усъвършенстван орангутан, успя да измъкне веднага от работилницата всички маймуни на Зейвиър. Вината не беше на Зейвиър, работните му взаимоотношения винаги досега бяха много добри, но орангутанът им нареди да оставят инструментите в знак на симпатия със стачкуващите маймуни в карусела. Доколкото Зейвиър бе подразбрал, спорът бил свързан с лемурите, които работели на по-ниски от договорените от профсъюзите надници и така отнемали работата на по-висшите примати.
	Подобно нещо едва ли би предизвикало интерес и вероятно би било даже забавно, ако не се отразяваше върху последната му работа. Но просто нямаше как да бъде другояче. Ако не обичаше да работи с маймуни, с човекоподобни маймуни или понякога дори с ленивци-пигмеи, нямаше да избере да разположи бизнеса си в карусел Ню Копенхаген.
	Външният населен коридор представляваше нещо като наежена сива изпъкналост, която се въртеше вътре в Ръждивия пояс, порутената процесия от населени места и изкормени останки от такива места, които, въпреки всичко случило се, продължаваха да обикалят около Йелоустоун. Те имаха всевъзможни форми и размери дори още преди да се появят признаците на остаряване, саботажи и стълкновения. Някои представляваха огромни, пълни с въздух сфери или цилиндри, украсени с огледала и деликатни златни сенници. Други бяха построени върху малки астероиди и парчета от комети, пуснати в орбита около Йелоустоун от армии скайджакове. Понякога селищата проникваха дълбоко в недрата на тези солидни основи, преобразувайки каменните им сърца в главозамайващи площади и пълни с въздух обществени пространства. Други бяха построени предимно върху повърхността, за по-лесен достъп до и от местното въздушно пространство. Тези общности, обитаващи куполи при ниска гравитация, бяха разположени съвсем близко една до друга като жабешки хайвер, осеяни със зелените и сини цветове на миниатюрните озеленени и населени с животни участъци. Обикновено по куполите се виждаха следи от набързо извършени ремонтни работи: белези и паяжини от обработка в спешни ситуации с епоксидна смола и диамантена пяна. В тези, които не бяха поправени, се виждаха тъмни безжизнени останки, като пепел от пожар.
	Други населени места не бяха ориентирани чак толкова прагматично. Имаше невероятни спирали, като че ли направени от стъкло или черупка на рапан. Имаше огромни нанизи от сфери и тръбички, напомнящи органични молекули. Някои населени места променяха непрестанно формата си, изпълнявайки бавните симфонични движения на чистата архитектура. Други пък се бяха вкопчили упорито в отдавна излязъл от мода дизайн вече от столетия, съпротивлявайки се на всякакво нововъведение. Имаше и такива, които се бяха обгърнали в наметала, образувани от мъгла от пулверизирана материя, прикривайки истинската си форма.
	Имаше и изоставени селища. Едни бяха напуснати по време на чумата и след това не бяха пострадали от големи катастрофи, но повечето бяха улучени от парчетата, разлетели се при сгромолясването на други населени места. Някои бяха разбити от ядрени заряди, от тях не бе останало много. Имаше и такива, чието население се бе върнало през годините на реконструкцията и ги бе издигнало отново. Няколко все още бяха в ръцете на агресивно настроени, незаконно заселили се люде, въпреки усилията на Конвенция Ферисвил да ги изгони.
	Карусел Ню Копенхаген бе преживял годините на чумата по-успешно от други, но не се бе отървал напълно невредим. Сега имаше вид на дебел пръстен, който се въртеше бавно. Бандажът на пръстена бе широк един километър. От разстояние се виждаха неясни очертания на сложни постройки, сякаш ивица индустриален градски пейзаж бе обвита от външната страна на колело. Видян по-отблизо, той се превръщаше в коралоподобна маса от кранове и техните рамки и пристани, обслужващи кули и монтажни пристани, издължени прегради, които се обработваха във вакуум, и всичко това бе осеяно с милиони премигващи светлинки от поялни машини, рекламни табла и сигнални огньове. Пристигащите и потеглящите превозни кораби, дори във военно време, образуваха насекомоподобен рояк около външната рамка. Управлението на трафика около Копенхаген бе главоболна работа.
	Преди колелото се бе въртяло с двойно по-голяма от сегашната си скорост — достатъчна, за да генерира центробежна гравитация от една гравитационна константа в бандажа. Корабите паркираха в главината на колелото. Но в разгара на чумата, когато бившият Глитър Банд деградира в Ръждивия пояс, палав къс от друго селище бе отнесъл цялата централна главина. И така пръстенът на колелото бе продължил да се върти сам, без главината и спиците.
	Смъртните случаи бяха много и се измерваха със стотици животи. В главината бяха паркирани кораби за оказване на помощ при спешни ситуации и на тях се качваха евакуирани, запътили се към Казъм сити. Точността на попадението бе подозрителна, но последвалият оглед показа, че бе резултат от невероятен малшанс.
	Въпреки всичко Копенхаген оцеля. Той беше от старите карусели, които не разчитаха особено на микроскопичните технологии, унищожени от чумата. За милионите му жители животът продължи почти така, както и преди. Тъй като не беше лесно да се намери място за паркирането на нови кораби, евакуацията в най-добрия случай бе изключително голям проблем. Когато най-ужасните месеци от чумната епидемия преминаха, Копенхаген бе все още почти напълно населен. Неговите жители поддържаха съществуването му, докато други карусели бяха изоставени от своите обитатели на грижите на развалящите се една след друга машини. Успяха да предотвратят сблъсъка му с други отломки и предприеха безмилостни мерки, за да направят невъзможни пробивите на чумата в него. Като се изключи странният инцидент, когато Лайл Мерик се сблъска с товарния си кораб с химически двигател в бандажа и проби кратера, при който туристите продължаваха и досега да идват и да се прехласват, каруселът остана до голяма степен невредим от ужасната катастрофа.
	През годините на реконструкцията имаше опити за събиране на средства за повторното построяване на централната главина. Но все без успех. Търговците и собствениците на кораби се оплакваха, че губят, защото приземяването на движещото се колело бе много трудно. Но гражданите отказваха да позволят довършването му, защото бяха свикнали с гравитацията. В крайна сметка бе постигнат компромис, който не удовлетворяваше нито една от страните. Скоростта на въртене бе намалена с петдесет процента, което намали гравитацията на бандажа наполовина. Приземяването на кораб бе все още проблематично, но не чак толкова, колкото преди. Освен това, жителите на Ню Копенхаген настояваха, че така каруселът даваше на потеглящите кораби безплатен начален тласък и те нямаха причина да се оплакват. Този аргумент не впечатляваше пилотите. Те отбелязваха, че при приближаването си вече бяха изгорили горивото, което след това икономисваха благодарение на въпросния начален тласък.
	Но се оказа, че необичайното решение носи странна полза. През последвалите години на ширещо се беззаконие, техният карусел се оказа имунизиран срещу повечето пиратски посегателства. Корсарите предпочитаха да си опитат късмета другаде. А някои пилоти умишлено се приземяваха в Копенхаген, защото предпочитаха да извършат определени ремонтни работи при наличие на гравитация вместо в обичайните, лишени от гравитация условия, предлагани от другите населени места. Дори бяха достигнали известен просперитет и тази тенденция продължаваше, но тогава избухна войната. Започнаха пробно да строят скелета, сочещи навътре в колелото, заместващи спиците, които щяха да се появят по-късно, последвани от нова главина.
	По бандажа имаше хиляди монтажни докове. Те бяха с всевъзможни форми и размери, пригодени за всякакъв клас кораби, използвани в системата. Почти всички се намираха вътре в колелото и по-ниската им част бе отворена към Космоса. Корабите се приземяваха там, обикновено подпомогнати от робот-влекач, преди да бъдат закрепени сигурно със специално създадените за тази цел скоби. В противен случай падаха обратно навън, в пространството, най-често завинаги. Покрай всичко това работата по паркираните кораби бе наистина интересна и, макар от работниците да се искаше да могат да действат на високо, без да получават световъртеж, желаещи не липсваха.
	Корабът, върху който Зейвиър Лиу работеше сам, защото маймуните му стачкуваха, бе нов за него, но този тип му беше добре познат. Той бе от тия, които се движеха из Ръждивия пояс — малък, полуавтоматизиран товарен съд, предназначен да обслужва населените места. Корпусът му представляваше скелетоподобна рамка, по която можеха да се прикачат множество товарни отделения, като украса на Коледна елха. Движеше се между цилиндъра Суифт-Огъстин и един карусел, контролиран от подозрителната фирма „Хауз ъв кърекшън“, специализирана в дискретното анулиране на козметични хирургически процедури.
	На борда на товарния кораб имаше пасажери, като всеки се намираше в отделно, приспособено според личните му предпочитания товарно отделение. Когато установи наличието на техническа повреда в своята навигационна система, той откри кой е най-близкият карусел, способен да извърши незабавно нужния ремонт, и направи работно предложение. Фирмата на Зейвиър предложи конкурентна цена и корабът се насочи към Копенхаген. Зейвиър се погрижи роботи-влекачи да му помогнат да се настани на мястото за паркиране и сега се катереше с мъка насам-натам по кораба, подпомогнат от лепящите парчета по подметките на обувките и ръцете си, благодарение на които се задържаше по студения метал. От колана на скафандъра му висяха всевъзможни инструменти, а за левия му ръкав бе прихванат модерен лаптоп. Той го включваше периодично в някой от многобройните входове на шасито на кораба и, прехапал език, търсеше обяснение за получените цифри.
	Знаеше, че проблемът в навигационната система, какъвто и да беше, щеше да се окаже сравнително лесен за отстраняване. Веднъж щом бъдеше открит, обикновено оставаше само да се поръча съответната част за замяна от магазина, и някоя от маймуните му я носеше за броени минути. Но ето че вече се катереше по корпуса от четирийсет и пет минути, а повредата все му убягваше.
	Това вече бе проблем, защото, според условията на договорката, корабът трябваше да продължи пътуването си до шест часа. Вече беше използвал по-голямата част от първия час, включително времето, необходимо за паркирането. При нормални условия пет часа бяха много време, но започваше да го преследва неприятното чувство, че това щеше да се окаже една от тези поръчки, когато неговата фирма ще трябва да плати глоба.
	Зейвиър мина покрай едно от товарните отделения.
	— Дай ми шибаната си диря, копеле такова…
	Субперсоната на товарния кораб отвърна остро в ушите му:
	— Откри ли каква е повредата в мен? Налага се да продължа мисията си колкото може по-скоро.
	— Не. Млъквай. Трябва да помисля.
	— Повтарям, налага се да…
	— Затваряй си плювалника.
	Край предната част на товарното отделение се виждаше ясно някакво петно. Обикновено избягваше да обръща прекалено голямо внимание на обитателите, но този път забеляза повече, отколкото бе възнамерявал. Вътре имаше нещо като крилат кон, само дето конете, дори крилатите, нямаха абсолютно човешки, женски лица. Зейвиър отклони очи, когато срещна погледа на лицето.
	Включи лаптопа си в друг вход с надеждата, че този път ще открие проблема. Може би навигационната система беше наред, а проблемът идваше от диагностичната мрежа… Вече бе имал подобен случай с кораба, пристигнал от хотел „Амнезия“. Погледна към часовника в долния десен ъгъл на пластината пред лицето си. Оставаха пет часа и десет минути, през които трябваше също така да направи необходимите прегледи за здравословното състояние и да върне кораба в открито пространство. Нещата май не отиваха на добре.
	— Откри ли каква е повредата в мен? Налага се да…
	Поне това отклоняваше мислите му от другото. Принуден да се съревновава с времето, изправен пред заплетен технически проблем, просто нямаше възможност да мисли толкова често за Антоанет. Изобщо не му бе станало по-лесно да се справя с нейното отсъствие. Беше против това пътуване, но знаеше, че последното, от което имаше нужда тя, бе да опита да я разубеди. Нейните собствени съмнения трябва да бяха достатъчно силни.
	Затова стори каквото можеше. В замяна на направената от него услуга осигури друга ремонтна база, втората по големина в цял Копенхаген, да приеме „Буревестник“ в сервизния си док. Антоанет гледаше нервно, убедена, че скобите няма да бъдат в състояние да удържат стотиците хиляди тонове центростремително тегло на кораба. Но въпреки всичко го удържаха, а маймуните на Зейвиър го огледаха с най-големи подробности.
	След като работата приключи, Зейвиър и Антоанет се любиха за последен път преди заминаването й. После Антоанет влезе в „Буревестник“ и, няколко минути по-късно, на ръба на сълзите, Зейвиър изпрати с поглед кораба, докато се изгуби в безкрая.
	Малко след това работилницата бе посетена от неприятно любопитен полицейски пълномощник от конвенция Ферисвил: страховит ръбест уред, който се носи насам-натам в продължение на няколко часа, явно само за да сплаши Зейвиър, но тъй като не откри нищо, изгуби интерес.
	Нищо друго не се случи.
	Антоанет беше споменала, че ще пази мълчание, докато се намира във военната зона, затова не се изненада, когато в началото нямаше вести от нея. След това започнаха да пристигат новини за военна активност около Танджърин Дрийм, газовия гигант, където Антоанет възнамеряваше да погребе баща си. Това не беше предвидено. Антоанет бе планирала пътуването си така, че да съвпадне с успокояването на военните маневри в тази част на системата. В репортажите не се споменаваше граждански кораб да е попадал насред военните действия, но това не означаваше нищо. Не беше изключено тя да се бе озовала сред кръстосан огън и никой да не бе забелязал смъртта й. Напълно възможно бе също така да бяха разбрали за това, но да не искаха да разгласяват факта, че граждански кораб се бе промъкнал толкова навътре в оспорваното пространство.
	Тъй като дните се превръщаха в седмици, а все така нямаше вести от нея, Зейвиър си наложи да приеме, че е мъртва. Смъртта й бе благородна, при извършването на нещо смело, макар и безсмислено, насред бушуващата война. Не беше позволила да бъде засмукана от циничното отричане на всичко. Гордееше се, че я беше познавал, и страдаше безмълвно, задето нямаше да я види повече.
	— Налага се да питам пак. Откри ли каква е повредата…
	Зейвиър набра някакви команди в ръкава си, за да прекъсне връзката си със субперсоната. „Нека досадното копеле се поизмъчи малко“ — помисли си той.
	Погледна часовника. Четири часа и петдесет и пет минути и все още не се бе приближил до идентифицирането на проблема. Едно-две предположения, които му се бяха сторили доста обещаващи преди няколко минути, се оказаха фалшива тревога.
	— Шибана машина…
	Зърна с периферното си зрение пулсираща зелена светлинка на ръкава си. Взря се в нея през обгърналата го мъгла на раздразнение и лека паника. Каква ирония щеше да бъде, ако работилницата останеше без работа, въпреки че той бе тук…
	Ръкавът съобщаваше, че получава спешно съобщение извън карусел Ню Копенхаген. То бе пристигнало в този миг, предадено незабавно на ръкава от общата комуникационна мрежа на карусела. Съобщението бе само говорно и нямаше опция за отговаряне в реално време, тъй като неговият изпращач се намираше прекалено далеч. А това означаваше, че това, което изпращаха, каквото и да бе то, идваше отвъд Ръждивия пояс. Зейвиър каза на ръкава да препрати съобщението до скафандъра му.
	— Зейвиър… надявам се това да стигне до теб. Надявам се работилницата все още да действа и напоследък да не си обещавал да вършиш твърде много услуги. Защото аз ще те помоля за нещо много по-голямо.
	— Антоанет — промълви несъзнателно той и се ухили като идиот.
	— Не ти е нужно да знаеш друго освен това, което смятам да ти кажа. Останалото ще можем да обсъдим заедно после, очи в очи. Връщам се към къщи, но се съмнявам, че ще успея да се добера до Ръждивия пояс. Трябва да ми изпратиш спасителен влекач и то колкото се може по-бързо. В паркинга на Лазло нямаха ли един-два „Торъс IV“? Един от тях може да се справи без проблеми с „Буревестник“. Сигурна съм, че са ни задължени заради голямата услуга, която им направихме миналата година.
	После му даде координатите и един вектор и му каза да бъде нащрек за поява на активност от духове в упоменатия от нея сектор. Зейвиър се успокои с мисълта, че съвсем скоро ще научи какво се бе случило. Тя бе оставила изпращането на съобщението за последния момент, което не му оставяше никакво време за уреждането на въпроса за „Торъс IV“. Не повече от половин ден, ако искаше влекачите да стигнат при нея навреме. Иначе решаването на проблема щеше да се усложни десетократно и щеше да изисква търсенето на услуги, надвишаващи сферата на влияние на Зейвиър.
	На Антоанет определено й харесваше да живее опасно.
	Насочи вниманието си отново към товарния кораб. Не се бе приближил до разрешаването на проблема с навигационната система, но той вече не му тежеше така убийствено.
	Зейвиър погледна отново ръкава си и възстанови връзката със субперсоната. Тя бръмна незабавно в ухото му. Сякаш бе говорила през цялото време, дори когато не я беше слушал…
	— … каква е повредата? Извънредно наложително е да я отстраниш в рамките на обещаното време. Неспособността да изпълниш договорката за поправката автоматично те прави отговорен да изплатиш глоба от не по-малко от шейсет хиляди ферисвилски парични единици или не повече от сто и двайсет хиляди, ако неспособността да изпълниш договорката…
	Той изключи отново ръкава си. Настана блажена тишина.
	Зейвиър започна да се катери вдървено по шасито на товарния кораб. Прескочи краткото разстояние до един от изпъкналите монтажни ръбове и се приземи сред инструменти и навити кабели. Хвана се здраво и, след като възстанови равновесието си, хвърли последен поглед към кораба, за да се увери, че не е забравил някой ценен инструмент на него. Не беше забравил нищо.
	Отвори един панел в омазаната с масло стена на работилницата. Откри поредица огромни, подобни на играчки, омазнени бутони и лостове. Едни от тях контролираха електрическата мощност и осветление, други управляваха температурата и налягането. Дланта му прелетя над всички тях и се приземи върху една особено изпъкнала ръчка, оцветена в алено: именно тя освобождаваше скобите, държащи паркираните кораби.
	Зейвиър погледна към товарния кораб. Това, което възнамеряваше да направи, наистина беше глупаво. Още малко работа, може би около час, и вероятността да открие проблема нарастваше значително. Тогава корабът можеше да тръгне по своя път, нямаше да има глоба и реномето на работилницата щеше да бъде спасено, макар и само за следващите две седмици.
	От друга страна, напълно възможно беше да продължи да работи, но да не открие проблема и през следващите пет часа. Тогава щеше да плати глоба, не повече от сто и двайсет хиляди ферисвилски парични единици, както услужливо го бе информирал корабът, сякаш знаеше, че горната граница намаляваше в известна степен силата на жегването и факта, че щеше да е закъснял с пет часа в подготвяне на спасителната акция за Антоанет.
	Наистина не можеше да става и дума кое да предпочете.
	Зейвиър дръпна аления лост. Усети как той превключи на новото си положение с удовлетворяващо старомодно механично щракване. Незабавно из цялата работилница замигаха предупредителни оранжеви светлинки. В скафандъра му зазвуча аларма, за да го предупреди да се пази от движещия се метал.
	Скобите се отделиха светкавично, като телеграфни релета. За момент корабът увисна на място, като по магия. След това центробежната сила надделя и, почти величествено, скелетоподобният летателен апарат се отдели от ремонтната работилница гладко и елегантно като падащ полилей. Зейвиър бе лишен от гледката на смаляващия се в далечината кораб — въртенето на карусела му я отне. Можеше да изчака следващото завъртане, но работата го зовеше.
	Знаеше, че корабът няма да пострада. Със сигурност с него щеше да се заеме друг специалист. След няколко часа най-вероятно щеше да поеме отново към „Хауз ъв кърекшън“ с товара си от мутиралите не по модерен начин пасажери.
	Разбира се, щеше да му се наложи да плати майка си и баща си: на пасажерите, ако разберяха някога какво точно бе станало: на Суифт-Огъстин, изпратилото ги селище; на картела, който притежаваше кораба; може би дори на „Хауз ъв кърекшън“, задето бе изложил на опасност нейните клиенти.
	Всички те можеха да си го наврат. Антоанет се беше обадила, единствено това имаше значение.


>	Осма глава

	Клавейн погледна към звездите.
	Беше извън Майка Нест, сам, кацнал с главата нагоре или надолу, не можеше да определи точно как, върху практически безтегловната повърхност на изтърбушената комета. Никъде не се виждаше друго човешко същество, нещо повече — не се забелязваха никакви следи от човешко присъствие. Ако случайно минаващ наблюдател бе зърнал Клавейн в този миг, щеше да реши, че жестокосърдечно е бил изоставен на повърхността на кометата без кораб, храна или подслон. Не се виждаха каквито и да било доказателства за големия часовников механизъм, който тракаше в сърцето на кометата.
	Кометата се въртеше бавно и периодически издигаше напомнящия блед скъпоценен камък Епсилон Еридани над хоризонта на Клавейн. Тази звезда беше по-ярка от всички останали на небосвода, но пак приличаше по-скоро на звезда, отколкото на слънце. Усети безкрайния хлад на празното пространство между самия себе си и нея. Тя отстоеше само на някакви си сто астрологически единици, нищо в сравнение с междузвездните разстояния, но пак го караше да потръпва. Така и не се бе отървал от смесицата от благоговение и ужас, която го изпълваше, щом се озовеше пред огромните пространства на Космоса.
	Някаква светлина привлече окото му. Беше непоносимо слабо премигване някъде в равнината на еклиптиката, на ширината на една длан от Еридани. Ето я пак: остро, внезапно проблясване, едва различимо. Не си въобразяваше. Последва ново проблясване, на съвсем малко разстояние от първите две. Клавейн нареди на визьора на скафандъра си да засенчи донякъде светлината на слънцето, за да не се налага очите му да се справят с толкова голям динамичен диапазон в яркостта. Визьорът се подчини, като прегради звездата с точно пасваща черна маска, все едно се бе взирал в слънцето прекалено дълго.
	Знаеше какво наблюдава: космическа битка на десетки светлинни години оттук. Участващите кораби вероятно отстояха на огромни разстояния едни от други, на по няколко светлинни минути, и се обстрелваха с тежко релативистично оръжие. Ако сега се намираше в Майка Нест, щеше да има възможност да се осведоми от база данните за основната тактика и да изтегли информация за предимствата на тези, които патрулираха в този сектор от слънчевата система. Но оттам нямаше да научи нищо, за което не можеше да се досети и сам.
	Светкавиците бяха предимно умиращи кораби. Понякога се дължаха на пулсациите на тежките, дълги по цял километър линейни многокамерни оръдия на демаршистите. Те трябваше да се енергизират чрез детонирането на поредица от кобалтови атомни бомби. Взривът раздробяваше оръжието на атоми, но не преди да ускори парче с размерите на цистерна от стабилизиран метален водород до седемдесет процента от скоростта на светлината, плъзгащо се непосредствено пред унищожителната вълна.
	Оръжията на конджоинърите бяха с подобна ефективност, но извличаха енергизиращата ги пулсация от самото пространство-време. С тях можеше да се стреля повече от един път и се управляваха и насочваха по-бързо. И не изпускаха светкавици.
	Клавейн знаеше, че стретоскопският анализ на светлината на всяко едно просветване щеше да потвърди произхода му. И нямаше да се изненада да научи, че повечето бяха причинени от директни попадения върху демаршистките крайцери.
	Там умираха врагове. Умираха моментално, в толкова ярки и бързи експлозии, че не усещаха болка, дори не осъзнаваха настъпването на смъртта. Но безболезнената смърт бе малка утеха. В този ескадрон корабите несъмнено бяха много; оцелелите ставаха свидетели на унищожението на своите сънародници, питайки се кой ще е следващият. Никога нямаше да разберат кога ракетата се е насочила към тях, нито кога щеше да ги настигне.
	От това място Клавейн имаше чувството, че наблюдава фойерверки в отдалечен град. От цветовете на Аджинкорт до пламъците на Герника и чистата ослепителна светлина на Нагасаки, подобна на пречистващ меч, отразил слънцето, до далечните светкавици на тежкото релативистично оръжие сред траурночерния пейзаж в началото на двайсет и седми век: Клавейн нямаше нужда от напомняне колко ужасно нещо е войната, но от това разстояние тя притежаваше също така ужасна, изпепеляваща красота.
	Битката потъна някъде зад хоризонта. В небето отново се настани покоят, неомърсен от човешките дела.
	Клавейн се замисли върху наученото за Затворения съвет. Рьомонтоар, окуражен от, както му се струваше, безмълвното съгласие на Скейд, му бе разказал малко за ролята, която се очакваше да играе той в него. Не ставаше дума само за това, че присъствието му в Затворения съвет щеше да го пази. Не. Имаха нужда от помощта му за изпълнението на една деликатна операция. Ставаше въпрос за военни действия, които щяха да се осъществят отвъд системата Епсилон Еридани, с цел възвръщането на някакви неща, попаднали не където трябва.
	Рьомонтоар така и не му каза какви са тези неща, а само, че възвръщането им — което означаваше, че в някакъв момент са били изгубени — бе от жизнено значение за бъдещата сигурност на Майка Нест. Ако искаше да научи повече, а това бе задължително условие, за да бъде от полза за Майка Нест, трябваше да се присъедини към Затворения съвет. Звучеше невероятно просто. И сега, докато размишляваше върху това на повърхността на кометата, не можеше да не признае, че най-вероятно действително бе така. Опасенията му бяха непропорционално раздути.
	Не можеше обаче да се довери напълно на Скейд. Тя знаеше повече от него и положението щеше да остане същото, дори ако се съгласеше да влезе в Затворения съвет. Тогава щеше да се намира един пласт по-близо до Вътрешното светилище, но все още нямаше да бъде вътре в него; а кое гарантираше, че оттам нататък не съществуваха още слоеве?
	Битката се разгоря отново на противоположната страна на хоризонта. Клавейн я наблюдаваше покорно, отбелязвайки, че светкавиците сега бяха по-редки. Явно схватката бе към края си. Едно бе по-сигурно от всичко друго — демаршистите бяха претърпели по-тежки загуби. Докато не бе изключено неговата страна да се бе отървала без нито един смъртен случай. Оцелелите неприятели скоро щяха да закуцукат обратно към съответните си бази, опитвайки да избягват нови спречквания по пътя си. Не след дълго битката щеше да се появи в пропагандна трансмисия, а фактите — изкривени така, че да изстискат поне капчица оптимизъм от обезсърчаващото поражение на демаршистите. Беше ставал свидетел на това вече хиляди пъти. Щеше да има и други, но не много такива битки. Врагът губеше. И това положение се запазваше вече години наред. Защо тогава се тревожеха за бъдещата сигурност на Майка Нест?
	Знаеше, че има само един начин да го разбере.
	Тендерът намери своята пролука на ръба и се прибра у дома с непогрешимата точност, характерна за една машина. Клавейн дебаркира при стандартна гравитация, като през първите няколко минути пъхтя учестено, докато привикне към усилието.
	Тръгна по заобиколния път от коридори и рампи. По тях минаваха и други конджоинъри, но не му обръщаха особено внимание. Когато усетеше мислите им, впечатлението им от самия себе си, различаваше само спокойно уважение и възхищение, примесени може би със съвсем малка доза съжаление. Населението не знаеше нищо за усилията на Скейд да го вкара в Затворения съвет.
	Коридорите ставаха все по-тъмни и по-тесни. По спартански сивите стени се появиха тръби, панели и от време на време — скрит зад решетки отвор, от който духаше топъл въздух. Светлината беше слаба и непостоянна. Клавейн не мина нито веднъж през забранен вход, но всеки, който не беше запознат с тази част от колелото, щеше да остане с впечатлението, че се е отклонил в някаква забранена поддържаща секция. Малцина стигаха чак дотук и повечето се обръщаха на сто и осемдесет градуса и продължаваха да вървят, докато стигнат до по-гостоприемна територия.
	Клавейн продължаваше. Беше стигнал до част от колелото, която не фигурираше по плановете и картите. Повечето обитатели на Майка Нест не знаеха за съществуването й. Приближи се до бронзовозелена преграда. Нямаше никаква маркировка, никой не я пазеше. До нея се виждаше дебело метално колело с три спици. Клавейн стисна две от спиците и го дръпна. За момент то не помръдна — очевидно никой не бе идвал тук от известно време — но след това се раздвижи. Постепенно се завъртя свободно. Вратата в преградата се отмести като тапа и от нея покапа смазка и кондензна течност. Той продължи да върти колелото, тапата се отмести встрани и му направи път. Напомняше огромно тумбесто бутало, излъскано отстрани до блясък.
	От другата страна бе дори още по-тъмно. Клавейн пристъпи през половинметровия ръб, като се приведе, за да не си одере скалпа в надотворната греда. Докосна метала с пръсти — беше студен. Подуха ги, докато възвърнат донякъде чувствителността си.
	Щом се озова вътре, Клавейн започна да върти второ колело, докато вратата отново се затвори плътно, като придърпа ръкавите върху пръстите си, докато работеше, за да ги предпази от вледеняващия допир. После направи още няколко стъпки в полумрака. Бледозелени светлинки се запалиха една по една.
	Помещението беше огромно, ниско и дълго като барутен погреб. Извивката на колелото се забелязваше едва-едва, стените се извиваха като арка нагоре и подът се превиваше заедно с тях. В далечината се виждаха редици от криокамери.
	Клавейн знаеше точно колко бяха: сто и седемнайсет. Сто и седемнайсет човека се бяха върнали от далечния Космос с кораба на Галиана, но за нито един от тях нямаше разумна надежда да бъде съживен. В много случаи насилието над екипажа й бе толкова необуздано, че бяха успели да съберат останките на отделните индивиди само благодарение на генетичния анализ. Въпреки всичко, колкото и оскъдни да бяха събраните останки, на всеки идентифициран индивид бе осигурен отделен замразяващ ковчег.
	Клавейн вървеше между редиците от ковчези, а покритият с решетки под дрънчеше под стъпките му. От криокамерите се носеше леко бръмчене. Те все още действаха, но единствено защото се смяташе, че е по-разумно да поддържат останките в замразено състояние, а не защото се надяваха да съживят повечето от тях. Не се виждаше знак за активно вълче съоръжение, поставено в която и да е от тях, освен, разбира се, в една, но това не означаваше, че няма микроскопични вълчи паразити в спящо състояние, пребиваващи непосредствено под прага на разпознаване. Можеха да кремират телата, но тогава щяха да се лишат от възможността някога да научат нещо за вълците. Предпазливостта бе нещо, което не можеше да бъде отречено на Майка Нест.
	Клавейн стигна до криокамерата на Галиана. Тя стоеше встрани от останалите, издигната частично върху полегат цокъл. Изложените заплетени разядени машинарии напомняха каменни орнаменти. Възникваше асоциация за приказна царица, защитавала смело своя народ до самия край, която сега спеше в смъртта си, заобиколена от най-верните си рицари, съветници и придворни дами. Горната част на ковчега беше прозрачна, така че човек съзираше нещо от силуета на Галиана още преди да застане до самата криокамера. Тя изглежда приемаше спокойно своята съдба, както бе скръстила ръце на гърдите, с вдигната към тавана глава, което подчертаваше благородната, силна извивка на челюстта й. Очите й бяха затворени, челото — гладко. Дълга коса, осеяна със сиви нишки, обкръжаваше лицето й. По кожата й блестяха милиарди ледени частици и премигваха в пастелносини, розови или бледозелени нюанси при промяната на ъгъла на полезрение на Клавейн. Тя изглеждаше изключително красива и деликатна в смъртта, сякаш бе издялана от захар.
	Приплака му се.
	Той докосна студения капак на ковчега, прокара пръсти по повърхността му, като остави четири едва забележими следи. Хиляди пъти си бе представял нещата, които би могъл да й каже, ако някога се измъкнеше от лапите на Вълка. Не я бяха размразявали повече след онзи случай непосредствено след завръщането й, но нямаше гаранция, че това не може да се случи отново, след години или дори — векове. Клавейн неведнъж се бе питал какво щеше да каже, ако Галиана дойдеше в съзнание, дори за кратко. Питаше се дали щеше да го познае и да си спомни какво ги свързва. Дали щеше да си спомни Фелка, която за нея бе като родна дъщеря?
	Нямаше смисъл да мисли за това. Знаеше, че никога повече няма да говори с нея.
	— Взех решение — заяви той, загледан в парата, която излизаше от устата му. — Не съм сигурен, че ще одобриш, след като така и не се съгласи даже със съществуването на нещо като Затворения съвет. Според тях то е станало неизбежно в резултат на войната, защото изискването военните действия да се пазят в тайна ни е принудило да ограничим общодостъпността на мислите си. Но Съветът съществуваше още преди избухването на войната, макар и в тепърва зараждаща се форма. Винаги сме имали някакви тайни, дори от самите себе си.
	Пръстите му бяха премръзнали.
	— Правя го, защото ми се струва, че ще се случи нещо много лошо. Ако трябва да бъде възпрепятствано, ще направя всичко, зависещо от мен, за да го предотвратя. Ако няма как да се избегне, ще се постарая да преведа Майка Нест през очакващата я криза, каквато и да е тя. Но не мога да сторя нито едното, нито другото отвън. Нито една победа не ме е карала да се чувствам толкова неловко, колкото тази, Галиана. Струва ми се, че и ти би се почувствала така. Винаги си била подозрителна към всичко, което изглежда прекалено лесно, към всичко, което намирисва на хитрина. Знам това по-добре от всеки друг. Нали аз се хванах някога на един от твоите трикове.
	Клавейн потръпна. Изведнъж му стана много студено и го обзе смразяващото усещане, че го наблюдават. Всички хладилни ковчези около него бръмчаха, светлинките и другите индикации за състоянието на намиращите се в тях хора оставаха непроменени.
	Внезапно осъзна, че не му се иска да стои повече под тези сводове.
	— Галиана — изрече той, прекалено припряно, за да се чувства комфортно, — трябва да го направя. Трябва да отстъпя пред молбата на Скейд, за добро или за лошо. Надявам се, че ще ме разбереш.
	— Ще те разбере, Клавейн.
	Той се извърна рязко, но още преди да го направи осъзна, че познава гласа и няма причина да се притеснява.
	— Фелка. — Облекчението му беше неописуемо. — Как ме откри?
	— Предположих, че ще дойдеш тук, Клавейн. Знаех, че Галиана е човекът, с който обсъждаш винаги нещата за последно.
	Беше влязла, без да я чуе. Чак сега видя, че вратата бе широко отворена. Това, което го бе накарало да потрепери, беше създалото се въздушно течение.
	— Не знам защо дойдох — промълви той. — Знам, че е мъртва.
	— Тя е твоята съвест, Клавейн.
	— Затова я и обичах.
	— Всички я обичахме. И поради това тя като че ли все още е жива, все още ни води. — Фелка вече бе до него. — Няма нищо лошо да идваш тук. Това не ме кара да те уважавам по-малко, не разваля мнението ми за теб.
	— Мисля, че знам какво трябва да направя.
	Фелка кимна, сякаш просто й бе съобщил часа.
	— Хайде, да си тръгваме оттук. Прекалено е студено за живите. Галиана няма да има нищо против.
	Клавейн я последва към вратата. След като се озоваха от другата страна, той се зае с колелото и, заедно със запечатването на подобната на тапа врата, запечата и спомените и призраците там, където им беше мястото.


	Въведоха Клавейн в тайната зала. Щом прекрачи прага, усети как милионите мисли, които съществуваха като фон в Майка Нест, отпаднаха от съзнанието му като въздишка. Предполагаше, че преходът беше травмиращ за много от конджоинърите, но дори да не идваше направо от мястото, където почиваше Галиана и където се създаваше впечатление за известна изолация, това пак нямаше да му се стори нещо повече от леко неприятно. Беше прекарал прекалено дълго време в покрайнините на конджоинърското общество, за да се смути от липсата на други мисли в главата си.
	Разбира се, не беше напълно сам. Усещаше умовете на присъстващите в залата, макар обичайните ограничения на Затворения съвет все още да не му позволяваха да стига по-дълбоко от повърхността на техните мисли. Самото помещение не беше забележително: голяма сфера с множество места, подредени в кръгови балкони, достигащи почти до зенита на камерата. Подът беше плосък и блестящосив, с аскетична катедра в центъра. Тя беше солидна, издигаше се от самия под, сякаш бе пораснала от него.
	[Клавейн.]
	Беше Скейд. Стоеше на края на издаващия се от едната страна на залата език.
	„Да?“
	[Седни, Клавейн.]
	Той вървеше по лъскавия под, подметките му чаткаха по него. Атмосферата не му помагаше да се чувства другояче освен като подсъдим; със същия успех сега можеше да върви към мястото на своята екзекуция.
	Отпусна се на стола си, който се оказа толкова удобен, колкото обещаваше видът му. Кръстоса крака и се почеса по брадата. „Нека приключваме с това, Скейд.“
	[Когато му дойде времето, Клавейн. Осъзнаваш ли, че заедно с товара на познанието идва и допълнителният товар на опазването на това знание? Че веднъж щом узнаеш тайните на Затворения съвет, не можеш да ги излагаш на опасност, като рискуваш да бъдеш пленен от врага? Че дори споделянето на тези тайни с други конджоинъри е недопустимо?]
	„Знам в какво се замесвам, Скейд.“
	[Искаме само да сме сигурни, Клавейн. Не може да ни се сърдиш за това.]
	Рьомонтоар се изправи от мястото си.
	[Той каза, че е готов, Скейд. Това е достатъчно.]
	Тя изгледа обадилия се без емоции, което се стори на Клавейн по-смразяващо от обикновения гняв.
	[Благодаря, Рьомонтоар.]
	„Той е прав. Аз съм готов. И решен.“
	Скейд кимна.
	[Тогава се приготви. На ума ти ще бъде даден достъп до информация, от която досега си бил изолиран.]
	Клавейн стисна несъзнателно страничните облегалки на стола си, макар да бе напълно наясно колко абсурден беше инстинктът. Точно така се бе чувствал преди четиристотин години, когато Галиана го бе запознала за първи път с Транспросвещението. Беше станало в нейното гнездо на Марс, когато, след раняването му, тя бе заразила ума му с машинките. Тогава му бе помогнала само да хвърли един поглед, нищо повече, но непосредствено преди това се бе почувствал като човек, застанал пред надигаща се пред него вълна цунами, която само след броени секунди ще се стовари отгоре му. Почувства се по същия начин и сега, макар че не предвиждаше да изпита промяна в съзнанието. Достатъчно беше да знае, че ще получи достъп до разтърсващи тайни, дотолкова разтърсващи, че да се налага да бъдат скрити посредством йерархични пластове от иначе всезнаещия всеобщ, кошерен ум. Зачака… но не се случи нищо.
	[Готово.]
	Отпусна страничните облегалки. „Чувствам се съвсем по същия начин.“
	[Не се чувстваш по същия начин.]
	Клавейн се огледа, прокара поглед през наредените в кръг столове. Нищо не се бе променило, нищо не му се струваше по-различно. Изследва паметта си, но и там не усети да има нещо, което не бе присъствало минута по-рано. „Не мисля…“
	[Преди да дойдеш тук, преди да вземеш това решение, ние ти позволихме да узнаеш, че причината да търсим твоята помощ бе въпросът за възвръщането на изгубена собственост. Така ли е, Клавейн?]
	„Но така и не ми казахте за какво точно става дума и аз все още не знам.“
	[Защото не си зададе правилния въпрос.]
	„И какъв въпрос би искала да задам, Скейд?“
	[Запитай се какво знаеш за адската класа оръжия, Клавейн. Сигурна съм, че отговорът ще ти се стори много интересен.]
	„Не знам нищо за никакви оръжия адска класа…“ Внезапно го обзе несигурност и той млъкна. Знаеше точно какво представляват оръжията от въпросната адска класа.
	Сега, когато информацията му беше достъпна, той си даде сметка, че неведнъж бе чувал слухове за тези оръжия във времето, което бе прекарал сред конджоинърите. Най-лютите им врагове разпространяваха поучителни разкази за скритите съвършени оръжия на конджоинърите, достойни за деня на Страшния съд, толкова разрушителни, че почти не бяха изпробвани, и със сигурност никога не бяха използвани в битка. Според мълвата те бяха много стари, произведени в най-ранната фаза на конджоинърската история. Имаше различия в подробностите, но всички истории бяха единодушни в едно: оръжията бяха четирийсет на брой и нямаше две сред тях, които да са еднакви.
	Клавейн никога не бе вземал на сериозно слуховете, предполагайки, че са плод на страховете на някой от контраразузнавателните отряди на Майка Нест. Немислимо бе тези оръжия някога да са съществували в действителност. През цялото време, откакто живееше сред конджоинърите, никога не бе намекнато официално за подобни оръжия. Галиана никога не бе споменавала за тях, а ако оръжията бяха наистина стари, тоест от марсианската епоха, нямаше как да не знае за съществуването им.
	Но оръжията _наистина_ съществуваха.
	Клавейн проучваше с мрачно очарование новите си ярки спомени. Винаги бе знаел за наличието на тайни в Майка Нест, но не бе подозирал, че нещо така значимо може да бъде скривано толкова дълго. Имаше усещането, че току-що е открил огромна стая в къщата, където бе прекарал почти целия си живот. Обзе го остро чувство за объркване — и предателство.
	Оръжията действително бяха четирийсет, също както твърдеше мълвата. Всяко от тях беше прототип, използващ някоя уникална тънкост и представляващ зло изобретение-пробив във физиката. И Галиана действително знаеше за тях. Именно тя бе наредила да бъдат конструирани по времето, когато преследването на конджоинърите бе в своя апогей. През въпросния период нейните врагове ги превъзхождаха само числено, но не и технологично. С тези нови четирийсет оръжия тя можеше да се избави веднъж завинаги от неприятеля, но в последния момент бе решила да не го прави: по-добре беше да бъде унищожена, отколкото да поеме отговорността за извършването на геноцид.
	Но това не бе краят. Врагът бе допускал груби грешки, правил бе успешни пробиви и бе спохождан от щастливи обрати на съдбата. Хората на Галиана бяха изтиквани почти до ръба, но така и не бяха зачеркнати от историята.
	Клавейн научи, че след това оръжията бяха оставени на съхранение на сигурно място в един брониран астероид в друга система. Мрачни картини преминаваха пред вътрешния му поглед: барикадирани сводове, зли кибернетични кучета-пазачи, опасни капани и вълчи ями. Очевидно Галиана се бе страхувала от своето оръжие така, както се бе страхувала и от врага, и макар да не бе искала да го разглоби, беше направила всичко възможно да го отдалечи така, че да не може да бъде използвано незабавно. Информацията, благодарение на която бе създадено, бе изтрита, и това явно бе достатъчно да предотврати по-нататъшни опити за създаването на дубликати. Ако някога отново се появеше нужда от него, все още съществуваше и можеше да се използва; но разстоянието, което се равняваше на години междузвезден полет, даваше възможност до употребата му да не се прибягва незабавно, под въздействие на страстта. Четирийсетте й оръжия адска класа можеха да бъдат използвани само след обуздаване на емоциите, с хладен ум, както и трябваше да бъде.
	Но те бяха откраднати. Някой беше проникнал в непревземаемия астероид и когато там пристигна проучвателен конджоинърски екип, не откри и следа от крадците. А те очевидно бяха достатъчно умни, за да се справят със защитните системи и да не пробудят оръжията. В спящо състояние те не можеха да бъдат проследени и унищожени или възпрени от разстояние.
	Клавейн научи, че бяха правени много опити за възвръщането на изгубените оръжия, но досега всички завършваха с неуспех. Първо, местонахождението на скривалището бе пазено в дълбока секретност; кражбата бе потулена дори още по-дълбоко и само неколцина изключително високопоставени конджоинъри знаеха какво се бе случило. Десетилетията се точеха, но всички те не споменаваха и дума: попаднали не където трябва, оръжията можеха да разбият като стъкло цели светове. Единствената надежда беше крадците да не си дадат сметка за истинската стойност на придобивката им.
	Десетилетията се превърнаха в едно, а после и в две столетия. Катастрофите и кризите сред човешкия род се нижеха една след друга, но никога нищо не показа, че оръжията са пробудени. Малцината осведомени конджоинъри се осмелиха да повярват, че въпросът може да бъде забравен тихомълком: може би оръжията бяха изоставени някъде далече в Космоса или захвърлени в изпепеляващото сърце на някоя звезда.
	Но оръжията не бяха изгубени.
	Най-неочаквано, малко преди завръщането на Клавейн, бяха доловени индикации за активирането им в близост до Делта Павонис, подобна на слънце звезда на малко повече от петнайсет светлинни години от Майка Нест. Неутриновите сигнали бяха слаби; възможно беше по-ранните сигнали за пробуждане да бяха пропуснати напълно. Но последните бяха недвусмислени: част от оръжията бяха пробудени от съня си.
	Системата Делта Павонис не се намираше на главните търговски пътища. Имаше само един колонизиран свят, Ризургам, със селище, основано от археологическа експедиция от Йелоустоун, предвождана от Дан Силвест, сина на кибернетика Калвин Силвест и потомък на един от най-богатите родове в демаршисткото общество. Археолозите на Силвест ровели из останките на някаква птицеподобна раса, живяла на планетата преди един милион години. Колонията постепенно бе прекъснала официалните си връзки с Йелоустоун и поредица от сменящи се режими се бяха погрижили първоначалните научни планове да бъдат заменени от противоречивата политика на тераформирането и широкомащабното заселване. Не липсваха преврати и насилие, но въпреки това бе малко вероятно именно заселниците да са сегашните притежатели на оръжията. Прегледът на документацията за потеглящия от Йелоустоун трафик показваше заминаването на друг кораб за Ризургам, лайтхъгъра „Носталгия по безкрая“, появил се около системата приблизително по същото време, когато бяха доловени признаците за активиране. Информацията за екипажа и за историята на кораба бе оскъдна, но Клавейн научи от имиграционните записи, че някаква жена, на име Иля Вольова, бе търсила нови членове за екипажа непосредствено преди потеглянето. Еднакво възможно бе името да е или да не е истинско — през онези объркани дни непосредствено след чумната епидемия, корабите можеха да представят каквито си искат самоличности — но се бе появило отново. Макар много малко трансмисии да се бяха върнали до Йелоустоун, една от тях, накъсана и изпълнена с ужас, споменаваше, че корабът на Вольова тероризирал колонията, за да предаде в ръцете им бившия си лидер. Поради някаква причина екипажът на Вольова искаше на борда си Дан Силвест.
	Това не означаваше, че Вольова действително владееше оръжията, но Клавейн бе съгласен с преценката на Скейд, че бе най-вероятният заподозрян. Корабът й бе достатъчно голям, за да ги побере, беше прибегнала до насилие спрямо колонията и се бе появила на сцената по същото време, когато оръжията бяха пробудени от съня си. Невъзможно беше да се отгатне какво искаше от тях, но връзката й с тях изглеждаше несъмнена.
	Тя беше търсеният крадец.
	По гребена на Скейд запулсираха нефритовозелени и бронзови вълнички. В главата му нахлуха нови спомени: видеоклипове и снимки на Вольова. Клавейн не беше сигурен какво бе очаквал, но определено не и късо подстриганата жена с кръгло лице, която видя на тях. Ако му бяха представили цяла стая, пълна със заподозрени, Вольова щеше да бъде една от последните, които щеше да посочи.
	Скейд му се усмихна. Сега вече привлече изцяло вниманието му.
	[Вече разбираш защо се нуждаем от помощта ти. Местоположението и състоянието на трийсет и деветте останали оръжия…]
	„Трийсет и девет ли, Скейд? Мислех, че са четирийсет.“
	[Не споменах ли, че едно от тях вече е унищожено?]
	„Пропусна тази част, струва ми се.“
	[От това разстояние не можем да бъдем сигурни. Оръжията ту потъват в летаргичното си състояние, ту се разбуждат от него, като чудовища, които не могат да намерят покой. Едно от оръжията определено не е било долавяно от две хиляди петстотин шейсет и пета година местно Ризургамско време. Предполагаме, че е изгубено или най-малкото — повредено. А шест от останалите трийсет и девет оръжия са отделени от основната група. Все още получаваме прекъсващи се сигнали от тях, но те се намират много по-близо до неутронната звезда в края на системата. Останалите трийсет и три са на около една астрономическа единица от Делта Павонис, на пътя към точката на Лагранж между Ризургам и системата Делта Павонис. Най-вероятно са на борда на лайтхъгъра на триумвира.]
	Клавейн вдигна ръка. „Чакай. Доловили сте тези сигнали още през две хиляди петстотин шейсет и пета година?“
	[Местно Ризургамско време, Клавейн.]
	„Добре де, значи е станало някъде през… две хиляди петстотин и осемдесета година? Преди трийсет и три години, Скейд. Защо, по дяволите, не сте предприели нещо досега?“
	[Намираме се във война, Клавейн. Не може да се каже, че сме били в положение да осъществим мащабна, логистически сложна операция за възвръщането им.]
	„Досега, искаш да кажеш.“
	Скейд се съгласи с почти незабележимо кимване.
	[Сега нещата се обръщат в наша полза. Най-сетне сме в състояние да отклоним в тази посока някои източници. Нека не се заблуждаваме, Клавейн, възвръщането на оръжията няма да бъде лесно. Ще опитаме да си върнем неща, откраднати от твърдина, в която даже сега би ни било трудно да проникнем. Вольова разполага със собствено оръжие освен откраднатото от нас. А доказателствата за извършените от нея престъпления на Ризургам навеждат на мисълта, че при нужда не би се поколебала да ги използва. Но ние просто трябва да си ги върнем, каквото и да ни коства във вид на активи и време.]
	„Активи ли? Човешки животи ли имаш предвид?“
	[Никога не си трепвал пред необходимостта да приемеш цената, налагана от войната, Клавейн. Затова искаме ти да координираш операцията по връщането на оръжието. Прегледай тези спомени, ако се съмняваш, че си подходящ за работата.]


	Не го удостои дори с предупреждение. През съзнанието му пробягаха картини от собственото му минало, които го върнаха към отдавна минали кампании и акции. „Военни филми“ — помисли си Клавейн, като си припомни старите, двуизмерни монохромни записи, които бе гледал през ранните си дни в Коалицията за невронна чистота. Преглеждаше ги, обикновено напразно, за да открие поне някакъв намек за урок, който би могъл да използва срещу реалния враг. Но сега във военните филми, които му показваше Скейд, главният герой бе той самият. И в по-голямата си част те бяха исторически верни: поредица от акции, в които бе участвал. Сред тях бе освобождаването на заложници в развъдниците на Гилгамеш Изида, при което Клавейн бе изгубил ръката си до китката в резултат на изгаряне със сяра; заздравяването бе отнело цяла година. И случаят, когато, заедно с една конджоинърка, бе измъкнал нелегално мозъка на демаршистки учен от опеката на фракция миксмастъри-ренегати в близост до Окото на Марко. Партньорката му се подложи на хирургическа операция, за да бъде в състояние да запази мозъка жив в утробата си след лесното обратно Цезарово сечение, осъществено от самия Клавейн. Оставиха тялото на човека да бъде открито от онези, които го бяха държали в плен. След това конджоинърите клонираха ново тяло на учения и върнаха в него отделения мозък. Следваше акцията, при която Клавейн бе върнал откраднатия конджоинърски двигател от скайджакове-дисиденти, лагеруващи в един от външните възли на аграрния кошер на Блоутър, и освобождаването на цял патърн джъглърски свят от ултри-спекуланти, които искаха да вземат такса за достъпа до променящия съзнанието извънземен океан. Делата му бяха много, много повече. Клавейн винаги оцеляваше и почти винаги триумфираше. Знаеше, че има други светове, където бе умрял значително по-рано: в тези истории уменията му не бяха по-малки, но късметът не бе на негова страна. Нямаше как от тази поредица от успехи да направи извода, че непременно ще успее и при следващото препятствие.
	Но въпреки липсата на гаранция за успех беше ясно, че шансовете на Клавейн бяха по-големи от тези на който и да било друг член на Затворения съвет.
	Той се усмихна мрачно. „Изглежда ме познавате по-добре, отколкото се познавам аз самият.“
	[Знам, че ще ни помогнеш, Клавейн, иначе нямаше да те доведа чак дотук. Имам право, нали? Нали ще ни помогнеш?]
	Клавейн огледа залата, спря поглед върху ужасната менажерия от подобни на духове величия, съсухрени старци и противни, затворени в бутилка конджоинъри във финално състояние. Всички те зависеха от неговия отговор, дори видимите мозъци като че ли започнаха да се колебаят в своите пулсации. Скейд беше права, разбира се. Клавейн не би поверил тази работа на никой друг освен на самия себе си, дори сега, в този късен час на своята кариера и своя живот. Щяха да бъдат необходими десетилетия, почти двайсет години, само за да стигне до Ризургам, и още толкова, за да се върне с трофея си. Но четирийсет години наистина не бяха кой знае колко дълъг период на фона на четири-пет столетия. А освен това през по-голямата част от въпросното време щеше да бъде замразен.
	Четирийсет години. Може би пет години за подготовка и още една година за самата операция… с две думи, някъде около половин век. Погледна към Скейд. В синхрон с режима на очакване вълничките по гребена й преустановиха временно своето движение. Знаеше, че за нея е проблем да разчита ума му до най-дълбоките нива — именно липсата на абсолютна прозрачност едновременно я очароваха и вбесяваха; предполагаше обаче, че е в състояние да разчете съгласието му.
	„Ще го направя. Но имам някои условия.“
	[Условия ли, Клавейн?]
	„Аз ще избера екипа си. И аз ще определя кой ще пътува с мен. Ако поискам да дойдат Фелка и Рьомонтоар и ако те се съгласят, тогава ще им позволиш да дойдат.“
	Скейд поразмисли, после кимна с точната деликатност на кукла от театър на сенките.
	[Разбира се. Четирийсет години е солидно отсъствие. Това ли е всичко?]
	„Не, разбира се, че не. Няма да тръгна срещу Вольова, без да разполагам със смазващо тактическо превъзходство още от първия миг. Винаги съм работил по този начин, Скейд: пълно надмощие. Това означава повече от един кораб. Най-малко два, три в идеалния случай, и ще взема още повече, ако Майка Нест успее да ги произведе в нужния срок. Указът не ме вълнува ни най-малко. Нужни са ни лайтхъгъри, тежковъоръжени с най-ужасните оръжия, с които разполагаме. Един прототип не е достатъчен и, като се има предвид колко време е необходимо, за да се построи каквото и да било напоследък, най-добре е да запретнем ръкави незабавно. Не можем просто да щракнем с пръсти към някой астероид и след четири дни от него да се появи междузвезден кораб.“
	Скейд допря пръст до долната си устна. Очите й се затвориха за секунда повече, отколкото бе присъщо за обикновено мигване. Клавейн се изпълни с убедителното усещане, че тя водеше разгорещен диалог с някого. Стори му се, че видя потрепването на клепачите й, като на разтърсван от треска спящ човек.
	[Прав си, Клавейн. Ще ни трябват кораби. Нови, въплътили усъвършенстванията, направени в „Куче грозде“. Но не е нужно да се тревожиш. Вече започнахме да ги строим. Всъщност ще бъдат готови съвсем скоро.]
	Клавейн присви очи. „Нови кораби? Къде?“
	[На известно разстояние оттук, Клавейн.]
	Той кимна. „Добре. В такъв случай няма да навреди, ако ме откарате там, за да ги видя, нали така? Бих искал да им хвърля поглед, преди да е станало прекалено късно да се промени нещо.“
	[Клавейн…]
	„Това не подлежи на обсъждане, Скейд. Ако ще се заемам с тази задача, ще трябва да видя инструментите, с които ще разполагам.“


>	Девета глава

	Инквизиторката отпусна ремъците, които я придържаха към мястото, и изрисува рамките на прозорец в непрозрачния материал на совалката на триумвира. Корпусът направи услужливо прозрачен четириъгълник и позволи на инквизиторката да хвърли поглед към Ризургам от Космоса за първи път от петнайсет години.
	Много се бе променило даже за този относително кратък период от планетарно време. Облаците, които преди представляваха невзрачни линийки от издигнала се нагоре влага, сега се издуваха във вид на плътна млечнобяла маса, разбита като сметана в спираловидни форми от сляпата артистичност на Кориолисовата сила. Слънчевата светлина се отразяваше от емайлираната повърхност на езера и миниатюрни морета. Обширни пространства в зелено и златно се редуваха, образувайки геометрични фигури, осеяни със сребристосини напоителни канали, достатъчно дълбоки, за да осигурят придвижването на баражи. Магистралите приличаха на сиви драскотини. Градовете и селищата представляваха петна от пресичащи се улици и сгради, но дори след като инквизиторката помоли прозореца да премине в режим на увеличително стъкло, пак не успя да различи кой знае какво. В близост до централните части на най-старите селища като Кювие, се виждаха останки от старите куполи или от пръстените на основите. От време на време съзираше яркото движещо се мънисто на транспортен дирижабъл високо в атмосферата или много по-малкото петънце на самолет, в изпълнение на правителствена задача. Но от това разстояние по-голямата част от човешката дейност беше невидима. Със същия успех можеше да изследва повърхностните характеристики на увеличен милиарди пъти вирус.
	След като години наред бе потискала тази част от своята личност, инквизиторката започваше отново да мисли за себе си като за Ана Хури; не изпитваше особено силна привързаност към Ризургам, дори след цялото време, което бе прекарала на неговата повърхност. Но онова, което видя от орбита, й подейства отрезвяващо. Планетата се бе превърнала в нещо повече от временната колония, която бе при пристигането й в системата. Тя бе дом за мнозина, единственият, който познаваха. При многобройните си разследвания се бе запознала с доста от тях и знаеше, че на Ризургам все още има добри люде. Не всички можеха да бъдат винени за сегашното правителство или за несправедливостите на миналото. Те поне заслужаваха шанса да живеят и умрат в света, който бяха започнали да наричат „свой дом“. А под умиране тя разбираше естествена смърт. За съжаление обаче, точно тази част вече не можеше да бъде гарантирана.
	Совалката беше миниатюрна и бърза. Триумвирът, Иля Вольова, дремеше в другата седалка, дръпнала над челото козирката на неподлежащата си на описание сива шапка. Същата тази совалка я бе закарала на повърхността на Ризургам, преди да влезе във връзка с инквизиторката. Летателната й програма знаеше как да се промъква между издирващите лъчи на правителствените радари, но все пак бе за предпочитане подобни екскурзии да се свеждат до минимум. Ако ги хванеха, ако дори заподозряха, че летателен апарат рутинно влиза във и напуска атмосферата на Ризургам, щяха да започнат да хвърчат глави на всички правителствени нива. Даже Домът на Инквизицията да не бъдеше замесен директно, позицията на Хури щеше да стане извънредно нестабилна. Миналото на ключовия правителствен персонал щеше да бъде подложено на изключително щателно и подробно изследване. И въпреки взетите мерки не беше изключено да открият действителния й произход.
	Предпазливото изкачване изискваше плитък профил на ускорение, но щом излязоха от атмосферата и ефективния обсег на радарите, двигателите на совалката увеличиха оборотите си до три гравитационни константи и накараха и двете жени да залепят гърбовете си в облегалките. На Хури й се приспа и, точно преди да потъне в сън осъзна, че совалката изпуска парфюмиран наркотик във въздуха. Спа без сънища и се събуди със същото меко неодобрение. Намираха се някъде другаде.
	— Колко време сме били упоени? — попита тя пушещата Вольова.
	— Почти едно денонощие. Надявам се алибито, което измисли, да е достатъчно убедително, Ана; ще ти бъде нужно, когато се върнеш в Кювие.
	— Казах, че се налага да навляза в пустошта, за да се срещна с действащ под дълбоко прикритие агент. Не се притеснявай, отдавна съм се подготвила за подобна вероятност. Винаги съм знаела, че може да ми се наложи да отсъствам известно време. — Хури развърза поддържащите ремъци — совалката не ускоряваше повече и се почеса край тила. — Има ли шанс да си вземем душ, когато пристигнем там, накъдето сме тръгнали?
	— Зависи. Къде точно мислиш, че отиваме?
	— Нека кажем само така: измъчва ме ужасното чувство, че вече съм била там.
	Вольова смачка фаса си и даде съответните команди, за да направи предната част на корпуса прозрачна. Намираха се далеч в междупланетното пространство, все още в еклиптиката, но на доста светлинни минути от най-близкия свят, и въпреки това нещо блокираше гледката към звездния безкрай пред тях.
	— Ето го и него, Ана. Добрият стар кораб „Носталгия по безкрая“. Все още в голяма степен същия, какъвто го остави.
	— Благодаря. Още някое ободряващо чувство, докато сме на темата?
	— При последната ми проверка душовете не бяха в ред.
	— При последната ти проверка ли?
	Вольова направи пауза, а после издаде особен цъкащ звук с език.
	— Закопчай си колана. Влизаме вътре.
	Приближиха се още към тъмната безформена маса на лайтхъгъра. Хури си спомни първото приближаване до същия кораб, когато я бяха измамили, за да се качи на борда му в системата Епсилон Еридани. Тогава бе изглеждал почти нормално, в духа на това, което може да се очаква от един голям, умерено стар търговски лайтхъгър. Липсваха изявени израстъци и издатини, някои от които да наподобяват ками или кулички. Корпусът бе повече или по-малко гладък, износен тук, прекъсван от машини, сензори и входни люкове там, но нищо в него не би създало повод за особени коментари или безпокойство. Нямаше ги акрите от нещо като гущерова кожа или засъхнала кал, напомняща слепени тромбоцити. Нищо не намекваше, че погребани биологични императиви най-сетне бяха изригнали на повърхността в оргия от биомеханични трансформации.
	Но сега корабът не приличаше особено на кораб. По-скоро наподобяваше, ако се налагаше Хури да го оприличава на нещо, на разболял се приказен палат, някога бляскав ансамбъл от кулички, тъмници и шпилове, деформирани от зла магьосница. Основната му форма все още се различаваше: Ана успяваше да разпознае главния корпус и двете издатини за двигателите, всяка една от които беше по-голяма от хангара на малък товарен кораб. Но тази функционална сърцевина почти се губеше под причудливите израстъци, превзели напоследък лайтхъгъра. Бяха се включили различни организиращи принципи, за да придадат луд артистизъм на израстъците, благодарение на посредничеството на корабните подсистеми за монтажна и дизайнерска работа. Виждаха се спирали, наподобяващи строежа на амонитите. Имаше извивки и възли като от силно увеличена дървесна сърцевина. Не липсваха спици, нишки и подобия на мрежа, щръкнали като ниско подстригана коса шипове и наподобяващи язви маси от взаимно преплетени кристали. На места големи структури бяха отразявани отново и отново с частично диминуендо, докато изчезнат до границата на видимостта. Пълзящите сложни форми на трансформациите действаха във всевъзможни мащаби. Беше достатъчно да се загледаш по-дълго, за да започнеш да различаваш лица или части от лица в изкорубената броня. А ако продължиш да се вглеждаш, щеше да видиш собственото си ужасено отражение. „Но под всичко това — помисли си Хури, — се крие просто един кораб.“
	— Е — рече тя, — както виждам, състоянието му не е станало кой знае колко по-цветущо откакто си тръгнах.
	Вольова се усмихна под козирката на шапката си.
	— Окуражена съм. Това изказване е много по-малко в духа на инквизиторката и много повече в духа на някогашната Ана Хури.
	— Така ли? Жалко, че беше необходим целият този шибан кошмар, за да ме върне в предишното състояние.
	— О, това не е нищо — отвърна бодро Вольова. — Чакай да влезем вътре.



	Совалката трябваше да се промъкне през тясна пролука с формата на око в корпуса, за да се добере до пристана. Той бе все още в по-голяма или по-малка степен правоъгълен, а основните обслужващи системи, които никога не бяха зависели особено от нанотехнологиите, бяха все още по местата си и можеха да бъдат разпознати. В помещението бе струпан богат асортимент от други летателни съоръжения за полети в рамките на една система — от тъпоноси вакуумни влекачи до големи совалки.
	Приземиха се. Тази част на кораба не бе създадена за гравитационни условия, затова излязоха в състояние на безтегловност, като се придвижваха залавяйки се за специално предназначените за тази цел перила. Най-голямото желание на Хури бе Вольова да върви пред нея. И двете носеха фенерчета и кислородни маски за спешни случаи и Хури се изкушаваше да включи веднага в употреба своята. Въздухът в кораба беше ужасно топъл и влажен, с мирис на гнило. Вероятно би било същото да дишаш нечии стомашни газове.
	Ана покри уста с ръкав, борейки се срещу позивите си за повръщане.
	— Иля…
	— Ще свикнеш. Не е вредно. — Вольова измъкна нещо от джоба си. — Цигара?
	— Да си спомняш някога преди да съм ползвала тези проклети неща?
	— Винаги има първи път.
	Хури изчака приятелката й да й запали цигарата и след това дръпна експериментално. Беше неприятно, но за предпочитане пред нефилтрирания въздух в лайтхъгъра.
	— Гаден навик, наистина — заяви Вольова с усмивка. — Но гадните времена изискват гадни навици. Сега по-добре ли ти е?
	Ана кимна, макар и не особено убедително.
	Движеха се през наподобяващи хранопровод тунели, чиито стени блестяха от влажни секреции или имаха примамливо правилни кристални шарки. Хури се поизчетка, без да сваля ръкавиците. От време на време разпознаваше някой стар аспект на кораба — някоя тръба, преграда или инспекционна кутия — но обикновено той бе полуслят със своето обкръжение или сюрреалистично деформиран. Твърдите повърхности бяха в нещо като мъгла, през която сивите им граници се губеха във въздуха. Многоцветната слуз и мазилки отразяваха светлината на фенерчетата им, образувайки странни фигури. Във въздуха се носеха амебоподобни капчици, следвайки или понякога като че ли плувайки срещу преобладаващото течение в лайтхъгъра.
	С помощта на скърцащи ключалки и колела се добраха до все още въртящата се част на кораба. Хури бе благодарна за гравитацията, но тя бе съпроводена с нещо неприятно. Сега течностите и секрециите вече имаха единна посока, към която да се стремят. Те капеха от стените във вид на миниатюрни водопади и се смесваха на пода, преди да потекат към близкия отвор на отводнителната канализация. Някои секреции бяха образували сталагмити и сталактити, нещо като кехлибарени и зеленикави кучешки зъби, протегнали се в пространството между пода и тавана. Ана правеше всичко възможно да не се допира до тях, но задачата не беше лесна. Забеляза, че Вольова няма подобни задръжки. Само след минути якето й се покри с петна от различните видове корабни еманации.
	— Отпусни се — рече тя, забелязала дискомфорта й. — Напълно са безопасни. На кораба няма нищо, което би могло да ни навреди. На теб, ъъъ… нали ти махнаха оръжейните импланти?
	— Би трябвало да си спомняш. Ти го направи.
	— Просто проверявам.
	— Аха. Това всъщност те забавлява, а?
	— Научих се да извличам удоволствие там, където успея да го намеря, Ана. Особено в периоди на големи екзистенциални кризи…
	Иля захвърли фаса си някъде в мрака и веднага запали нова цигара.
	Продължиха да вървят мълчаливо. Най-сетне стигнаха до една от асансьорните шахти, пресичащи кораба по цялата му дължина, като главната асансьорна шахта в небостъргач. Сега, когато корабът само се въртеше, но не се движеше, бе много по-лесно да се върви по страничната му ос. Но разстоянието от единия до другия му край си оставаше четири километра, затова бе за предпочитане асансьорите да се използват при всяка възможност. За изненада на Хури, асансьорът вече ги очакваше. Влезе в него след Иля с известен трепет, но всичко изглеждаше нормално, ускорението протече плавно.
	— Значи асансьорите все още работят? — учуди се тя.
	— Те са ключова система в кораба — отвърна Вольова. — Не забравяй, имам начини да задържам чумата. Не действат безупречно, но поне ми помагат да я отклонявам от всичко, което не искам да засегне. А и самият Капитан от време на време проявява желание да помогне. Както изглежда, трансформациите не са напълно извън неговия контрол.
	Иля най-сетне бе засегнала въпроса за Капитана. До този момент Хури се бе вкопчвала в надеждата, че всичко това може да се окаже лош сън, който бе взела за действителност. Но сега се оказваше, че Капитанът е напълно реален.
	— А двигателите?
	— Все още недокоснати във функционално отношение, доколкото знам. Но само Капитанът има контрол над тях.
	— Говорила ли си с него?
	— Не съм убедена, че в случая трябва да се използва думата „говорила“. „Общувала“, може би… но дори това ми се струва далече от истината.
	Асансьорът се отклони и премина в друга шахта. Асансьорните шахти бяха предимно прозрачни, но през голяма част от пътуването асансьорът се промъкваше между добре натоварени трюмове или си пробиваше път през стотици метри солиден метал, изграждащ корпуса. От време на време Ана зърваше през прозореца някоя от усойните влажни камери. В повечето случаи те бяха прекалено големи, за да види другата им страна на слабата, отразена светлина от асансьора. Пет от тях бяха достатъчно големи, за да поберат цели катедрали. Спомни си тази, която Вольова й бе показала при първата й обиколка из „Носталгия по безкрая“ и при която бе преживяла четирийсетте ужаса. Сега те бяха по-малко от четирийсет, но пак бяха предостатъчно, за да променят ситуацията. Може би дори когато ставаше дума за неприятел като инхибиторите. Стига да успееха да убедят Капитана.
	— Двамата с него успяхте ли да изгладите различията помежду си? — поинтересува се тя.
	— Според мен фактът, че не ни уби, когато имаше възможност, отговаря повече или по-малко на този въпрос.
	— И не те обвинява за това, което му причини?
	За първи път Вольова прояви признак на досада.
	— „Съм му причинила“ ли? Това, което „съм му причинила“, беше акт на изключителна милост. Изобщо не го наказах. Просто… установих фактите и след това назначих лечението.
	— Което, според някои определения, бе по-лошо от самата болест.
	Сега Иля сви рамене.
	— Той щеше да умре. Дадох му нов жизнен кредит.
	Дъхът на Хури секна, защото в този момент минаха покрай поредната призрачна камера, изпълнена със сливащи се метаморфозни форми.
	— Ако наричаш това „живот“…
	— Един съвет. — Вольова се приведе по-близо и понижи глас. — Твърде възможно е той да чува този разговор. Просто го пази в ума си, какво ще кажеш? Добро момиче.
	Ако някой друг й бе говорил по този начин, само след две секунди щеше да опитва да си намести някоя изкълчена става. Но Хури отдавна се бе научила да толерира Иля повече от всеки друг.
	— Къде е той? Все още на същото ниво като преди ли?
	— Зависи какво разбираш под „него“. Струва ми се може да се каже, че епицентърът му е все още там. Но вече няма почти никакъв смисъл да се прави разграничение между него и кораба.
	— Тогава значи е навсякъде? Навсякъде около нас?
	— Всевиждащ. Всезнаещ.
	— Това не ми харесва, Иля.
	— Ако това може да ти бъде от някаква утеха, много се съмнявам, че се харесва и на него.


	След много забавяния, връщане на заден ход и отклонения, асансьорът най-сетне ги закара до мостика на „Носталгия по безкрая“. За огромно облекчение на Хури консултацията с Капитана очевидно се отлагаше за по-късно.
	Мостикът бе почти същият, какъвто го помнеше. Помещението беше увредено и износено, но в по-голямата си част вандализмът бе извършен преди промяната в Капитана. Самата Ана бе причинила лично част от щетите. Кратерите, които бяха резултат от собствените й попадения, дори я изпълниха с известна дяволита гордост. Спомни си напрегнатата борба за власт на борда на лайтхъгъра, докато бе в орбита около неутронната звезда Хадес, в самия край на тази система.
	На моменти бе ставало особено несигурно, но тъй като бяха оцелели, се осмели да повярва, че са удържали голяма победа. Появата на машините на инхибиторите обаче говореше друго. Битката най-вероятно щеше да бъде изгубена още преди първите изстрели. Но поне си бяха осигурили малко време. Сега трябваше да се възползват от него.
	Хури се настани на едно от местата, гледащи към прожекционната сфера на мостика. Тя беше поправена след бунта и сега показваше системата Ризургам в реално време. Основните планети бяха единайсет, но се виждаха също така и техните луни и по-големите астероиди и комети — всички бяха потенциално важни. Имаше индикации на точното им орбитално положение и на векторите, показващи движението на въпросното тяло. Бледите конуси, излъчвани от лайтхъгъра, показваха докъде се простираше дълбокият сензорен обхват на кораба в момента, със съответните корекции при пътуване със скоростта на светлината. Вольова беше разпръснала шепа мониторни роботи по други орбити, които да дават информация за различни мъртви зони и да увеличават интерферометричната базова линия, но ги използваше предпазливо.
	— Готова ли си за урок по най-нова история? — попита тя.
	— Знаеш, че съм готова, Иля. Надявам се само, че си е заслужавало да направя това малко пътуване, защото отговарянето на някой и друг деликатен въпрос няма да ми се размине, когато се върна в Кювие.
	— Те вероятно няма да ти се сторят толкова проблемни след като видиш това, което смятам да ти покажа.
	Вольова увеличи една от луните, която обикаляше около втория по големина газов гигант на системата.
	— Там ли са си направили лагер инхибиторите? — възкликна Хури.
	— Тук и на още два други свята с подобни размери. Активността им на всеки един изглежда в общи линии еднаква.
	Сега около луната се очертаха някакви тъмни силуети. Те се тълпяха и разпръскваха като развълнувано множество с непрестанно променящ се брой и форми. В един миг се установиха върху повърхността на луната, като се свързаха в целенасочени формации. Възпроизвеждането бе очевидно ускорено, може би часовете бяха компресирани в секунди, защото трансформациите по повърхността на луната се редуваха в бърза тъмна последователност. Увеличаването на картината в определени точки показваше тенденцията структурите да се образуват от кубични поделементи с вариращи в широки граници размери. Огромни лазери изпомпваха топлината обратно в Космоса, докато трансформациите бушуваха. Гротескни черни машини с големина на планини препречваха хоризонта и поглъщаха отразената от луната светлина, докато само светлината в инфрачервения спектър бе в състояние да създава изображения с известно значение.
	— Какво правят? — попита Хури.
	— И аз не разбрах в началото.
	Трябваше да минат една-две седмици, докато й стане ясно какво става. На равни интервали по екватора на луната се виждаха вулканични отвори, в които бяха разположени четвъртити машини със зейнала паст, които увеличаваха диаметъра на луната с една стотна. Без предупреждение те започнаха да бълват скален материал във вид на балистични струи от прах. Материята беше сгорещена, но не и разтопена. Тя се извиваше над луната като дъга и отиваше в орбита. Друга машина — Вольова не я беше забелязала до този момент — обикаляше по същата орбита, обработваше прахта, охлаждаше я и събираше струята. Така се образуваше организирана пръстеновидна система от обработена и рафинирана материя, гигатонове материя, подредени спретнато в редици. По-малки машини ги следваха като пасажи от дребна риба, засмукваха предварително рафинираната материя и я подлагаха дори на още по-съвършено пречистване.
	— Какво става?
	— Както изглежда, машините разрушават луната — отговори Иля.
	— Това го разбрах и сама. Струва ми се обаче, че са избрали доста обременителен начин за тази цел. Ние разполагаме с бойни глави, които биха свършили същата работа за част от секундата…
	— Като същевременно разпръснат половината от материята на луната — кимна мъдро Вольова. — Не мисля, че те искат точно това. Според мен искат цялата материя, обработена и рафинирана възможно най-ефективно. Особено като се има предвид, че разглобяват по този начин три луни. Така и няма да успеят да преобразуват в твърдо състояние много от летливия материал, освен ако не включат тежката артилерия на алхимията. Но дори при това положение ще си осигурят някъде около сто милиарда милиарда тона полезни изкопаеми.
	— Доста камънак.
	— Да. И почти от само себе си се налага въпросът: за какво точно им е нужно това?
	— Вероятно вече имаш някаква теория.
	Иля Вольова се усмихна.
	— Нищо повече от догадки, на този етап. Разрушаването на луната все още не е приключило, но според мен е ясно, че искат да построят нещо. И знаеш ли какво? Силно подозирам, че, каквото и да е то, сигурно няма да е съобразено с нашите интереси.
	— Мислиш, че става дума за оръжие, нали?
	— Очевидно на старини ставам напълно предвидима. Да, определено се страхувам, че става дума за оръжие. Но даже не се наемам да предполагам от какъв вид. Ясно е, че вече можеха да са разрушили Ризургам, ако това бе незабавното им намерение… при това няма да има нужда да го разрушат така чистичко.
	— Значи имат нещо друго предвид.
	— Така излиза.
	— Трябва да направим нещо по въпроса, Иля. Все още разполагаме със скривалището на оръжието. Бихме могли да променим хода на събитията, дори сега.
	Вольова изключи прожекционната сфера.
	— За момента те като че ли не са усетили присъствието ни — май не попадаме в спектъра, който следят, ако не сме в съседство с Хадес. Би ли искала да развалиш всичко това, като използваш оръжията от скривалището?
	— Да, ако смятам, че това е последната ни надежда. Както би постъпила и ти.
	— Искам само да кажа, че тогава няма да има връщане назад. Трябва да бъдем напълно наясно с този факт. — Иля помълча за момент. — Има и още нещо…
	— Да?
	Вольова понижи глас.
	— Не можем да контролираме скривалището. Не и без неговата помощ. Ще трябва да убедим Капитана.

M>	sujet2
	Разбира се, те не наричаха себе си „инхибитори“. Никога не бяха сметнали за нужно да се нарекат както и да било. Те просто съществуваха, за да изпълнят един изумително значим дълг, дълг от жизнена важност за бъдещото съществуване на самия разумен живот. Те не очакваха нито симпатия, нито разбиране, затова всяко име — или намек за оправдание — би било напълно излишно. Все пак те бяха наясно, че са им дали това име след славното унищожение, последвало Войната на зазоряване. Посредством тънката, дълга поредица от възпоминания, името се бе предавало от вид на вид, дори когато тези видове биваха заличавани от лицето на Галактиката. Инхибиторите — тези, които потискаха, които задържаха появата на разум.
	Надзирателят призна, мрачно, че името даваше точно описание на работата му.
	Трудно можеше да се каже точно къде и кога бе започната работата. Войната на зазоряване бе първото значимо събитие в историята на населената Галактика, сблъсък на милион новопоявили се култури. Това бяха първите видове, способни да се придвижват в междузвездното пространство, първите играчи в играта.
	Войната на зазоряване бе заради един безценен източник.
	Водеше се заради метал.
M$

	Тя се върна на Ризургам. В Дома на инквизицията я очакваха въпроси, на които трябваше да отговори. Направи го с цялото безгрижие, което успя да събере. Обясни, че бе отишла в пустошта, за да обсъди лице в лице с един от агентите, който се бе натъкнал на впечатляващи улики, изключително важния доклад, съставен въз основа на тях. Каза на съмняващите се, че следата, водеща към триумвира, от години не е била толкова убедителна. За да го докаже, реактивира някои затворени дела и покани стари заподозрени в Дома на инквизицията за провеждането на проследяващи разговори. Вътрешно й се повдигаше от това, което трябваше да стори, за да поддържа илюзията за вероятността. Невинни хора трябваше да бъдат задържани и да бъдат накарани да почувстват, че животът или поне свободата им, са силно застрашени. Противно й беше да прави всичко това. Някога бе омекотявала усещането, като се грижеше да тероризира по този начин само хора, които, както показваше документацията, бяха извършили едно или друго престъпление, но се бяха отървали безнаказано. За известно време това свърши работа, но после дори то започна да й се струва съмнително в морално отношение.
	Сега обаче положението беше още по-лошо. Тъй като сред администрацията съществуваха съмнения, за да смекчи претенциите им, трябваше да направи разследванията си необичайно ефикасни и безмилостни. В Кювие трябваше да циркулират правдоподобни слухове за мерките, до които бе готов да прибегне Домът на инквизицията. Заради нейното алиби трябваше да страдат хора.
	Успокояваше се, че всичко това в крайна сметка се правеше за тяхно добро, че постъпките й имаха за цел по-голямото благо на Ризургам; че няколкото посплашени души тук-там бяха малка цена, когато с нея се плащаше предпазването на цял един свят.
	Тя стоеше до прозореца на офиса си в Дома на инквизицията, загледана надолу към улицата, когато видя как друг гост бе натъпкан в сива електрическа кола. Човекът се спъна, докато пазачите го въведоха в нея. Главата му беше покрита, а ръцете — вързани зад гърба. Колата щеше да полети през града, докато стигнеше някоя от жилищните зони — дотогава вече щеше да е притъмняло — и тогава човекът щеше да бъде изтикан навън на няколко преки от дома си.
	Вървите около ръцете му сигурно щяха да бъдат разхлабени, но той най-вероятно щеше да полежи неподвижно на земята няколко минути, дишайки тежко, задъхан от облекчение, че е пуснат. Може би щеше да го открие групичка приятели, тръгнали към някой бар или прибиращи се от работа. Първо нямаше да го познаят, защото лицето му несъмнено беше подпухнало от побоя и му беше трудно да върви. Те щяха да му помогнат да се прибере, оглеждайки се през рамо да не би докаралите го агенти да са все още някъде наблизо.
	Или пък човекът щеше да се изправи сам и, гледайки през цепките, останали на окървавените му, насинени клепачи, щеше някак си да намери пътя до своя дом. Съпругата му щеше да го чака, може би по-уплашена от когото и да било другиго в Кювие в този момент. Когато съпругът й се прибереше, щеше да изпита същата смесица от облекчение и ужас, които беше изживял той самият при идването си в съзнание. Двамата щяха да останат дълго притиснати в обятията си въпреки болките на мъжа. После тя щеше да прегледа раните му и да почисти това, което можеше да бъде почистено. Счупени кости нямаше да има, но за да се увериш в този факт бе необходим щателен медицински преглед. Човекът щеше да реши, че е имал късмет, че агентите, които го бяха били, са били изморени след тежък ден в клетките за разпит.
	По-късно, може би, щеше да се отправи към бара, за да се срещне със своите приятели. След като си купеха питиета, в някой тъмен ъгъл той щеше да им покаже най-впечатляващите си синини. И щеше да се разнесе слухът, че се бе сдобил с тях в Дома на инквизицията. Приятелите щяха да го попитат как така е бил заподозрян, че е имал нещо общо с триумвира, и той щеше да отвърне със смях, че нищо не може да спре Дома на инквизицията, не и сега. Всеки, за когото имаше дори най-неоснователни подозрения, че възпрепятства издирванията му, се смяташе достоен за разпит; а преследването на престъпника бе достигнало такива мащаби, че на всяка простъпка срещу което и да е правителствено разклонение се гледаше като на безмълвна проява в подкрепа на триумвира.
	Хури гледаше как колата се плъзна напред и започна да набира скорост. Вече почти не си спомняше как изглежда този човек. След известно време всички започваха да изглеждат по един и същ начин, и мъже, и жени се смесваха в едно ужасено хомогенно цяло. Утре щеше да се срещне с нови хора.
	Вдигна поглед над сградата, към небето с цвят на синина. Представи си процесите, които вече знаеше, че се осъществяват отвъд атмосферата на Ризургам. На не повече от един-два светлинни часа оттук, огромните и неумолими извънземни машини се бяха заели да превърнат три свята в дребен метален прах. Те явно не бързаха, не се вълнуваха от целта да приключат задачата си в рамките на определен времеви график. Вършеха си работата с невъзмутимото спокойствие на предприемачи.
	Ана си припомни това, което вече знаеше за инхибиторите, информация, с която бе удостоена след инфилтрирането си сред екипажа на Вольова. В зората на времената бе избухнала война, обхващаща цялата Галактика и безброй много култури. В печалната епоха след нейното приключване един вид — или колектив от видове — бе решил, че разумният живот не може повече да бъде толериран. И бе пуснал на свобода тъмни роботизирани машини с единствената функция да наблюдават и да бъдат нащрек в очакване да забележат признаци за появяваща се култура, стигнала до нивото да пътува между звездите. Бяха поставили из Космоса капани, лъскави дрънкулки, предназначени да привличат неразумните. Тези капани предупреждаваха инхибиторите за появата на нова култура и същевременно служеха като психологически изпробващи механизми, изграждащи профила на предназначените за клане новооперени пиленца.
	Капаните преценяваха технологическите успехи на въпросната култура и излагаха предположението си за начина, по който тя можеше да се опита да контрира заплахата на инхибиторите. Поради някаква причина, която Хури така и не разбра и никога не й бе обяснена, реакцията към появилия се разум трябваше да бъде право пропорционална. Не беше достатъчно просто да се заличи целият живот в Галактиката или дори в някоя нейна част. Усещаше, че чистките на инхибиторите имат по-дълбока цел, но все още не бе в състояние да я долови и може би никога нямаше да успее да го направи.


	И въпреки всичко, машините не бяха съвършени. Бяха започнали да се развалят. Не можеше да бъде установено точно какво става за период, по-кратък от няколко милиона години. Повечето видове не издържаха толкова дълго, така че те виждаха само мрачната приемственост. Упадъкът можеше да се наблюдава единствено при много по-дълъг период, доказателства за какъвто се намираха не в документацията на отделните култури, а в тънките разлики помежду им. Коефициентът на безжалостност на инхибиторите оставаше висок както винаги, но ефективността на методите им намаляваше, а времето за реакция нарастваше. Някакъв дълбок и недоловим недостатък в замисъла на машините излизаше на повърхността. От време на време някоя култура се промъкваше през мрежата и успяваше да се разпръсне из междузвездното пространство преди инхибиторите да съумеят да я задържат и унищожат. Тогава чистката се затрудняваше и заприличваше в по-малка степен на хирургическа операция и в по-голяма — на клане.
	Амарантинците, птицеподобните създания, живели на Ризургам преди един милион години, бяха един от тези видове. Опитите да се справят с тях се бяха проточили и това бе позволило на много от тях да се шмугнат в различни скривалища. Последният акт на машините-убийци бе унищожаването на биосферата на Ризургам чрез предизвикване на катастрофално избухване на звезда. Постепенно Делта Павонис бе преминала към нормална, слънцеподобна активност, но Ризургам бе в състояние да поддържа отново живот едва напоследък.
	След като си бяха свършили работата, инхибиторите бяха изчезнали обратно в космическия студ. Така бяха минали деветстотин и деветдесет хиляди години.
	Тогава се бяха появили хората, привлечени от загадката на изчезналата амарантинска култура. Предводителят им беше Силвест, амбициозният потомък на богат Йелоустоунски род. Когато Хури, Вольова и „Носталгия по безкрая“ пристигаха в системата, той вече бе оформил плана си за изследването на неутронната звезда в края на системата, убеден, че Хадес имаше нещо общо с унищожаването на амарантинците. Силвест застави екипажа на кораба да му помогне, използвайки тайното си оръжие, за да се промъкне през обвивката от защитна машинария и най-сетне да проникне в сърцето на изкуствено създадения обект с размери на луна, наречен „Цербер“, който обикаляше около неутронната звезда.
	Предположенията на Силвест за амарантинците се оказаха верни. Но при проверката на своята теория той задейства специално поставения капан на инхибиторите. И намери смъртта си в сърцето на Цербер, при масивното анихилиране на материя и антиматерия.
	И в същото време не беше умрял. Хури знаеше това. Беше се срещала със Силвест и разговаряла с него след „смъртта“ му. Доколкото бе в състояние да го проумее, Силвест и неговата съпруга бяха съхранени като симулации в кората на самата неутронна звезда. Както се оказа, Хадес бе едно от убежищата, използвани от амарантинците, докато бяха преследвани от инхибиторите. То беше елемент от нещо много по-старо от амарантинците или дори от инхибиторите, трансцендентна система за съхранение и обработка на информация, огромен архив. Амарантинците бяха намерили начин да влязат вътре, както бе направил много по-късно и Силвест. Това бе всичко, което знаеше и което искаше да знае Хури.
	Беше се срещнала със съхранения Силвест само веднъж. През изминалите оттогава повече от шейсет години — времето, което Вольова бе посветила на внимателното си инфилтриране в обществото, което я мразеше и се страхуваше от нея — Ана си бе позволила да забрави, че Силвест все още съществува някъде там, че в известен смисъл бе все още жив в компютърната матрица на Хадес. В редките случаи, когато се сещаше за него, се улавяше, че се пита дали той се бе замислял някога за последствията от действията си преди всичките тези години; дали спомените за инхибиторите го извеждаха понякога от тщеславните мечти за собствения му блясък. Съмняваше се, защото Силвест не й се бе сторил от хората, които се смущават прекалено от последствията от своите действия. И, във всеки случай, според забързаните му пресмятания, тъй като времето минаваше много бързо в матрицата на Хадес, от тези събития може би го деляха столетия субективно време и следователно бяха безобидни като детски бели. Много малко можеше да го засегне там, какъв смисъл имаше тогава да се тревожи за него?
	Това обаче не помагаше на онези, които бяха все още извън матрицата. Хури и Вольова бяха прекарали само двайсет от тези шейсет и повече години извън криокамерите, защото планът им за инфилтриране бе по необходимост бавен и епизодичен. Но Ана се съмняваше, че от тези двайсет години бе изминал дори един ден, през който да не бе мислила — и притеснявала — заради инхибиторите.
	Сега поне тревогите й бяха трансмутирали в сигурност. Те бяха тук. Това, от което се бе опасявала, най-сетне бе започнало.
	Но то нямаше да бъде бърза, брутална чистка. Беше предизвикано съществуването на нещо титанично, нещо, нуждаещо се от суровините на цели три свята. Засега дейността на инхибиторите не можеше да бъде доловена от Ризургам, дори със системите, специално предназначени да улавят приближаването на лайтхъгъри. Но Хури се съмняваше, че това положение щеше да се запази още дълго. Рано или късно дейността на извънземните машини щеше да премине някакъв праг на възприемчивост и гражданите щяха да започнат да стават свидетели на странни явления в небето.
	Най-вероятно тогава щеше да настане истински ад.
	И не бе изключено дотогава това дори вече да няма значение.


>	Десета глава

	Зейвиър видя как един кораб се отдели от яркия рояк на другите летателни съдове в главния коридор за приближаване към карусел Ню Копенхаген, постави бинокъла на каската си и го насочи натам, докато корабът попадна отново в полезрението му. Образът се увеличаваше и се стабилизираше, бодливият профил на „Буревестник“ се завъртя при бавното изпълнение на един завой. Спасителният влекач „Торъс IV“ все така бе заврял носа си в корпуса му, като паразит, който гледа да гризне още едно парченце.
	Зейвиър премигна няколко пъти и поиска по-силно увеличение. Образът нарасна, поколеба се и се проясни.
	— Мили Боже! — прошепна той. — Какво, по дяволите, си направила с кораба ми?
	Нещо ужасно се бе случило с любимия му „Буревестник“ откакто го бе видял за последен път. Липсваха цели части, очевидно просто бяха изтръгнати. Корпусът изглеждаше така, сякаш бе излязъл от употреба по времето на Бел Епок. Интересно къде го бе закарала Антоанет — може би право в сърцето на Шрауд на Ласкай? Освен ако не бе имала сериозно спречкване с добре въоръжени пиратски кораби.
	— Корабът не е твой, Зейвиър. Само ти плащам, за да му хвърляш от време на време по едно око. Ако искам да го направя на пух и прах, това си е моя работа.
	— По дяволите! — Беше забравил, че каналът за комуникация е все още отворен. — Не съм имал предвид…
	— Не е в толкова лошо състояние, колкото изглежда, Зейв. Можеш да ми имаш доверие.
	Спасителният влекач се отдели в последния момент, изпълни ненужно сложен пирует и се запъти към дома си на другата страна на карусел Ню Копенхаген. Зейвиър вече бе сметнал колко щеше да струва влекачът. Нямаше значение кой го е използвал. Плащането щеше да им се отрази ужасно, независимо кой щеше да плати — той или Антоанет, защото бизнесът им беше здраво преплетен. И двамата бяха длъжници на банката на услугите и трябваше да изплащат цяла година напред, докато се разплатят…
	Но нещата можеха да бъдат и по-зле. Само преди три дни почти се бе отказал от надеждата да види отново Антоанет. Депресиращо бе колко бързо щастието от откритието, че е жива, бе дегенерирало в обичайните му натрапчиви тревоги заради вечната му неплатежоспособност. Зарязването на онзи товарен кораб определено не бе направило положението по-добро…
	Зейвиър се усмихна широко. Но, дяволите да го вземат, заслужаваше си да го направи.
	Когато тя съобщи, че наближава, той бе сложил скафандъра си, бе излязъл на повърхността на карусела и бе взел под наем нещо като летателен велосипед с три колела. Насочи го към отстоящия на петнайсет километра „Буревестник“ и започна да обикаля около него, за да се увери, че пораженията действително са толкова тежки, колкото му се бе сторило в началото. Нито едно от тях нямаше да извади кораба завинаги от строя. В техническо отношение всичко бе поправимо… но щеше да струва маса пари.
	Направи последен завой и подкара летателния си велосипед, за да се движи пред „Буревестник“. На фона на черния корпус ясно се отличаваха двете светли успоредни цепнатинки на прозорците на кабините. Антоанет бе миниатюрната фигурка в горната от тях, малкия мостик, който използваше само при деликатно паркиране или излитане. Беше протегнала ръка към контролното табло. Изглеждаше толкова малка и уязвима, че целият му гняв се изпари за миг. Вместо да се тревожи заради повредите, трябваше да се радва, че корабът бе пазил живота й през цялото това време.
	— Имаш право, повърхностно е — заяви той. — Ще го оправим лесно. Разполагаш ли с достатъчно мощност на двигателите, за да извършиш трудно приземяване?
	— Само ми покажи къде да се приземя, Зейв.
	Той кимна и форсира велосипеда, който политна незабавно далече пред „Буревестник“.
	— Следвай ме тогава.
	Ню Копенхаген отново се приближи. Зейвиър водеше „Буревестник“ покрай ръба му и увеличаваше скоростта на велосипеда, докато изравни въртенето си с това на карусела, поддържайки тази псевдоорбита с цената на здравото ръмжене от търбуха на апарата. Минаха над комплекс от по-малки пристани, чиито монтажни кладенци бяха озарени от златни или сини светлини и пулсовото просветване на заваряващи инструменти. Профуча един от движещите се по ръба влакове, като закри само за момент от погледа му „Буревестник“. Огледа се назад. Корабът го следваше неотстъпно и имаше вид на айсберг.
	Огромната сянка ту се плъзгаше, ту потъваше зад полусферичния жлеб на рамката, известен сред местните хора като „кратера на Лайл“ — мястото, където шлепът с химически двигател на търговеца-мошеник се бе блъснал в карусела при опитите си да се изплъзне от властите. За Ню Копенхаген това бе единствената сериозна повреда по време на войната и, макар да можеше да се поправи лесно, сега от нея изкарваха много повече пари като туристическа атракция, отколкото ако го бяха върнали към нормалната му употреба. Хората пристигаха със совалки от всички точки на Ръждивия пояс, за да позяпат дупката и да послушат истории за смърт и героични постъпки, станали след инцидента. Дори сега Зейвиър видя как един екскурзовод поведе група любители на страхотии натам, увиснали на ремъци на мрежа от въжета, спуснати от ръба. Тъй като познаваше няколко души, загинали при злополуката, Зейвиър изпитваше единствено презрение към любителите на страхотии.
	Монтажната му шахта се намираше малко по-нататък. Тя бе втората по големина на карусела и въпреки това изглеждаше невъзможно тясна, дори за „Буревестник“, от който Антоанет услужливо се бе погрижила да премахне всички издатини…
	Корабът с големина на айсберг спря спрямо карусела и заби нос надолу. През парата, излизаща от индустриалните отвори на Ню Копенхаген, Зейвиър видя как мрежа от червени лазери обгръща „Буревестник“, маркирайки положението и скоростта му с точност от един ангстрьом. Все още прилагайки половин гравитационна константа от главните си мотори, „Буревестник“ започна да се спуска към определеното му място. Зейвиър едвам се сдържаше да не стисне клепачи, защото именно тази част от приземяването го плашеше най-много.
	Корабът се спускаше със скорост не повече от четири-пет сантиметра в секунда. Зейвиър изчака докато носът му изчезна в карусела, като три четвърти от него все още оставаха навън, и насочи летящия си велосипед натам с цел да се плъзне отпред. Паркира го на една издатина, излезе и му нареди да се върне там, откъдето го бе наел. Проследи с поглед скелетоподобното летателно тяло, което се насочи обратно към откритото пространство.
	Сега вече наистина затвори очи, толкова неприятна му беше финалната процедура около приземяването, и ги отвори едва след като усети резките кратки вибрации от затварянето на скобите, пренесени от материала на монтажната шахта. Вратите, отговарящи за налягането, започнаха да се затварят под „Буревестник“. Ако се наложеше да остане тук по-дълго, а по всичко личеше, че щеше да стане точно така, може би дори щяха да напълнят камерата с въздух, за да могат маймуните-монтьори на Зейвиър да работят без скафандри. За това обаче щеше да се тревожи по-късно.
	Зейвиър се увери, че свързващите коридорчета са допрени и свързани с главните люкове на кораба, като ги насочи ръчно. После мина през един от люковете. Тъй като бързаше, не си направи труда да свали нещо друго освен ръкавиците и каската. Сърцето му блъскаше в гърдите като нуждаеща се от нови части въздушна помпа.
	Зейвиър вървеше по свързващата тръба към входния люк, който се намираше най-близо до командната кабина. В края на тръбата пулсираха врати, знак, че люкът вече се отваря.
	Антоанет минаваше през него.
	Зейвиър се приведе и остави каската и ръкавиците на пода. Хукна надолу по коридора, първо бавно, а след това с нарастваща скорост. Вратата се отваряше величествено бавно и кондензът преминаваше през нея на гъсти бели облаци. Коридорът се разширяваше пред него, времето пълзеше така, както правеше винаги, когато двама влюбени тичаха един към друг в слаб любовен филм.
	Вратата се отвори напълно. Антоанет стоеше от другата й страна, в скафандър, но без шлема, който бе стиснала под едната си мишница. Късата й руса коса бе разрошена и сплъстена на челото от пот и мръсотия, кожата й имаше нездрав жълтеникав тен, а под очите й се виждаха торбички. Очите й представляваха уморени, налети с кръв цепки. Миризмата, която достигна до носа на Зейвиър дори от това разстояние, говореше красноречиво, че не се бе приближавала до душ от седмици.
	Но на него не му пукаше. Смяташе, че въпреки всичко тя изглежда страхотно. Придърпа я към себе си, скафандрите не позволиха на телата им да се доближат. Все пак някак си успя да я целуне.
	— Радвам се, че се прибра — промълви той.
	— Радвам се, че съм си у дома — отвърна Антоанет.
	— Успя…
	— Да — пресече го тя. — Успях.
	Зейвиър не каза нищо повече в продължение на една-две минути с отчаяното желание да не омаловажава стореното, защото си даваше напълно сметка колко важно бе то за нея и че нищо не би трябвало да помрачава триумфа и. И без това бе преживяла достатъчно болка; последното му желание бе да допринесе по някакъв начин за нейното увеличаване.
	— Гордея се с теб.
	— Хей. Аз се гордея със себе си. Така че ти има защо да се гордееш.
	— Разчитай на това. Но доколкото разбирам, е имало някакви затруднения?
	— Да кажем само, че се наложи да навляза в атмосферата на Танджърин малко по-бързо, отколкото планирах.
	— Зомбита?
	— Зомбита и паяци.
	— Хей, две на цената на едно. Но предполагам, че не си гледала на нещата така. А как, по дяволите, се върна, след като там е имало паяци?
	Антоанет въздъхна.
	— Дълга история, Зейв. В близост до газовия гигант се случи някаква непонятна гадост и все още не съм сигурна за какво точно става дума.
	— Тогава разкажи ми.
	— Ще ти разкажа. След като се наядем.
	— Да ядем ли?
	— Да. — Антоанет Бакс се усмихна широко и разкри мръсните си зъби. — Гладна съм, Зейв. И жадна. Истински жадна.


	Разсъблякоха се, любиха се, лежаха един до друг в продължение на около час, взеха си душ, облякоха се — Антоанет сложи най-хубавото си сако, — излязоха, нахраниха се добре и пийнаха царски. Антоанет се наслади на почти всеки миг. Любенето не беше проблем — всеки миг от него бе удоволствие за нея. Приятно бе и да си чист, действително чист, а не подобието на чистота, най-доброто, което можеше да се постигне на борда на кораба, както и да се озовеш отново в условия на гравитация, дори да беше само половин гравитационна константа и в резултат на центробежни сили. Проблемът бе, че накъдето и да погледнеше, каквото и да ставаше около нея, не можеше да се отърве от мисълта, че нищо от тези неща няма да трае дълго.
	Паяците щяха да спечелят войната. Щяха да превземат цялата система, в това число и Ръждивия пояс. Вероятно нямаше да „абонират“ всички за кошерния ум — в по-голяма или по-малка степен бяха обещали, че подобно нещо нямаше да се случи — но нещата със сигурност щяха да се променят. Йелоустоун в никакъв случай не бе заприличал на дом на смеха при последната му кратка окупация от паяците. Трудно можеше да си представи, че дъщерята на някой си космически пилот, притежаваща само един разбит, разпадащ се кораб на свое име, ще успее да намери своето място в новата ситуация.
	„Но, дяволите да го вземат — мислеше си тя, опитвайки да си наложи да се отдаде единствено на приятните преживявания, — това със сигурност няма да се случи _тази нощ_.“
	Качиха се на пътуващия по ръба на карусела влак. Антоанет искаше да се нахрани в бара под Кратера на Лайл, където бирата беше страхотна, но Зейвиър я предупреди, че по това време той беше винаги претъпкан и щяха да се чувстват много по-добре някъде другаде. Тя сви рамене и прие преценката му, като остана леко озадачена, когато пристигнаха в избраното от него място — някакъв бар някъде по средата на обиколната външна част на карусела, наречен „При Роботник“ — и го завариха почти празно. Щом синхронизира часовника си по местното време, Антоанет си обясни причината — беше средата на следобеда, най-заспалото време в Ню Копенхаген, където най-сериозните купони ставаха в часовете на „нощта“ на Казъм сити.
	— Значи нямаше да има проблем да отидем и в „При Лайл“ — рече тя. — Това място не ми допада.
	— Ааа!
	— Прекалено много животни ходят там. Когато работиш по цял ден с маймуни… или пък _не_ работиш с тях, както е в случая… започваш да предпочиташ да ти сервират машини.
	Антоанет кимна над менюто си.
	— И с основание.
	Характерното за „При Роботник“ беше, че целият персонал бе от слуги. Бе едно от малкото места на карусела, като се изключеха монтажните от тежко индустриален тип, където ръчната работа се вършеше от машини. Но и тогава машините бяха стари и амортизирани, същите онези евтини, грубовати слуги, които винаги бяха недосегаеми за чумата и все още можеха да се произвеждат, въпреки значително редуцирания индустриален капацитет в резултат на чумата и войната. Антоанет реши, че в слугите има известен античен чар, но след като един от тях, накуцвайки, изтърва четири пъти бирите им, докато стигне от бара до масата, й стана почти невъзможно да съзре чара в цялата тази работа.
	— Това място всъщност не ти харесва, нали? — попита тя. — Просто „При Лайл“ ти допада дори още по-малко.
	— Ако питаш мен, струва ми се, че само болен мозък може да превърне мястото на масова катастрофа в туристическа атракция.
	— Татко вероятно щеше да се съгласи с теб.
	Зейвиър измърмори нещо неразбираемо и попита:
	— И така, какво стана с паяците?
	Антоанет започна да отделя етикета от бирената си бутилка, както бе направила преди толкова много години, когато баща й спомена за първи път по какъв начин би предпочел да бъде погребан.
	— Честно казано, не знам.
	Зейвиър избърса малко пяна от устната си.
	— Тогава, стреляй в тъмното.
	— Имах неприятности. Всичко вървеше добре, под контрол — приближавах бавно Танджърин дрийм, и тогава хоп! — Вдигна подложката под бирата и я сръга с пръст в качеството й на пример за нагледно обяснение. — Право пред мен изникна кораб на зомбита, който също се готвеше да влезе в атмосферата. Очертах го по погрешка с радара си и пилотът на зомбитата ми прочете конско.
	— Но не те обстреля за благодарност?
	— Не. Трябва да бяха свършили амунициите или не искаше да издаде местоположението на кораба с подобен салют. Той, също като мен, се готвеше да се гмурне в атмосферата, за да избяга от преследващия го кораб с паяци.
	— Става все по-лошо — промълви Зейвиър.
	— Абсолютно вярно. Затова се наложи да навляза така бързо в атмосферата, без да се съобразявам с каквито и да било предпазни мерки. Бийст се подчини, но претърпяхме сериозни повреди.
	— Ако е трябвало да избираш между това и вероятността да бъдеш пленена от паяците, очевидно си постъпила правилно. Доколкото разбирам си изчакала долу, докато те отминат?
	— Не точно. Не.
	— Антоанет… — смъмри я той.
	— Чуй ме. След като погребах баща си, нямах никакво желание да стоя повече там. И на Бийст определено мястото не му беше приятно. Корабът искаше да се измъкнем оттам не по-малко от мен самата. Проблемът бе, че на излизане токамакът се развали.
	— Което е равносилно на смъртна присъда.
	— И точно така щеше да стане — кимна Антоанет. — Особено като се има предвид, че паяците бяха все още наблизо.
	Зейвиър се облегна на стола си и отпи голяма глътка бира. Сега, след като тя се бе върнала жива и здрава, след като вече знаеше как се бяха развили нещата, очевидно му беше забавно да чуе историята.
	— И какво се случи? Смени ли токамака?
	— По-късно, след като се върнахме в Космоса. Издържа, докато ни отведе до Йелоустоун, но имах нужда от влекачите при намаляването на оборотите.
	— Значи успя да достигнеш необходимата за бягството скорост или за навлизането в орбита?
	— Нито едното, нито другото, Зейв. Затова направих единственото, което можех — помолих за помощ.
	Тя привърши бирата си и го загледа, в очакване на неговата реакция.
	— Помощ ли?
	— От паяците.
	— Не, не мога да повярвам. Стискало ти е да направиш подобно нещо?
	— Нещо такова. По дяволите, какво друго можех да сторя? Да стоя със скръстени ръце и да чакам да умра? От моята гледна точка, която бе да видя светкавичното приближаване на маса от облаци, включването ми към кошерния ум не изглеждаше най-ужасното нещо на света.
	— Все пак не мога да повярвам… дори след онзи сън, който ти се явяваше постоянно?
	— Предположих, че не е бил нищо повече освен пропаганда. Истината не може да е чак толкова лоша.
	— Но може би почти толкова лоша.
	— Когато те заплашва смърт, Зейв, правиш всичко, което можеш, за да я избегнеш.
	Той насочи отвореното гърло на бирената си бутилка към нея.
	— Но…
	Антоанет прочете мислите му.
	— Въпреки всичко съм тук, да. Радвам се, че забеляза.
	— Какво стана?
	— Те ме спасиха. — И го повтори, сякаш имаше нужда да увери сама себе си, че това действително се бе случило. — Паяците ме спасиха. Изпратиха нещо като роботизирана ракета или влекач, или каквото и да е там. Та това нещо се долепи до корпуса и ме бута през цялото разстояние, необходимо, за да изляза от гравитационното поле на Танджърин дрийм. Преди да разбера какво става, вече падах обратно към Йелоустоун. Трябваше да оправя токамака, но сега поне не разполагах само с няколко минути, за да го направя.
	— Ами паяците? Заминаха ли си?
	Тя закима енергично.
	— Шефът им, един дядка, се свърза с мен непосредствено преди да ми изпратят робота. Изрече доста заплашително предупреждение, признавам. Каза, че ако някога пътищата ни се пресекат отново, ще ме убие. И мисля, че говореше сериозно.
	— Ако питаш мен, трябва да се смяташ за голяма късметлийка. Имам предвид, че съвсем не всеки се отървава само с предупреждение, когато има вземане-даване с паяците.
	— И аз така смятам, Зейв.
	— А онзи старец, паякът де, чували ли сме някога за него?
	Тя поклати глава.
	— Спомена, че се казвал Клавейн, това е всичко. Това име не ми говори нищо.
	— Очевидно не е _онзи_ Клавейн?
	Тя престана да си играе с подложката за бирата и го погледна.
	— А кой е _онзи_ Клавейн, Зейв?
	Той я изгледа така, сякаш бе пооглупяла или най-малкото — с тревожно отслабнала памет.
	— Това е история, Антоанет, онова досадно нещо за миналото. Нали се сещаш, за времето преди Смесената чума?
	— Тогава не съм била родена, Зейв. То не представлява дори научен интерес за мен. — Тя вдигна бутилката си към светлината. — Имам нужда от още една. Какъв е шансът да се сдобия с нея в рамките на един час, как смяташ?
	Зейвиър щракна с пръст към най-близкия слуга. Машината се завъртя, наежи се, направи стъпка към тях и падна.


	Но когато се върна в дома им, Антоанет започна да си задава въпроси. Вечерта, след като се справи с най-неприятните последствия от изпитата бира и почувства мисълта си ясна, макар главата й да бе все още твърде чувствителна, тя се отправи към офиса на Зейвиър, включи достойния за музея терминал и започна да издирва информацията за Клавейн, с която разполагаше каруселът. Трябваше да признае, че сега вече изпитваше любопитство, но дори то да се бе пробудило по-рано, по време на пътуването й обратно към дома, щеше да й се наложи да изчака, докато има възможност за достъп до по-мащабни архиви. Прекалено рисковано беше да изпрати запитване от „Буревестник“, а собствените му архиви не бяха особено обширни.
	Антоанет не познаваше нищо друго освен условията за съществуване след чумната епидемия, така че не очакваше да открие действително полезна информация, дори търсената от нея някога да бе съществувала. Информационните мрежи на системата бяха изградени отново почти от нулата в годините след чумата и много от архивираните преди факти бяха унищожени или изтрити по време на кризата.
	Но за своя изненада откри доста за Клавейн, поне за някакъв Клавейн. Известният Клавейн, онзи, за когото бе чувал Зейвиър, беше роден на Земята още през двайсет и втори век, през едно от последните истински лета, преди ледниците да се спуснат натам и мястото да се превърне в снежна топка. Оттам беше отишъл на Марс и се бе борил срещу конджоинърите в най-ранния им вариант. Антоанет се намръщи, след като прочете думите „срещу конджоинърите“ и за по-сигурно ги прочете още веднъж. После продължи нататък.
	Клавейн се бе прочул през дните си на Марс. Бяха го нарекли „Палача на Тарзис“, човекът, обърнал хода на Битката при Бълдж. Той наредил срещу силите на паяците да се използват червен живак, ядрени оръжия и оръжия от епохата на пяната, направили широки цял километър кратери по лицето на Марс. В някои отношения действията му го превърнали автоматично във военен престъпник. Но според някои от не толкова партизанските репортажи, действията на Клавейн биха могли да се приемат като спасителни за милиони души, както от страната на паяците, така и на съюзниците, които иначе щели да изгубят живота си в безкрайно проточилите се военни кампании. Не липсваха репортажи и за неговия героизъм: как спасил живота на заловени войници и цивилни граждани; как, след като получил множество рани, се възстановил и се върнал незабавно на предната линия. Бил на предната линия и когато паяците срутили въздушната пристанищна кула в Крайз; той останал затиснат сред развалините в продължение на осемнайсет дни без друга храна и вода освен запасите в скафандъра си. Когато го измъкнали, открили в ръцете му котка, също останала пленник на развалините, с пречупен от падащи отломки гръбнак, но все още жива, защото Клавейн я подхранвал с част от собствените си оскъдни запаси. Котката умряла седмица по-късно. На Клавейн били необходими три месеца, за да се възстанови.
	Но това не бил краят на кариерата му. Пленила го кралицата на паяците, Галиана, създателката на цялата тази „паякова“ бъркотия. Тя го държала като пленник месеци наред и го пуснала едва след като обявили прекратяване на огъня. След това между двамата някогашни съперници възникнала съдбоносна връзка. Когато неустойчивият мир започнал да става все по-нестабилен, именно Клавейн отишъл при Галиана, за да опита да стабилизира положението. Предполагаше се, че именно при изпълнението на тази мисия е дезертирал, като свързал съдбата си с конджоинърите, приемайки в черепа си техните машинки и превръщайки се в един от паяците с общ, кошерен ум.
	Горе-долу по същото време Клавейн загубил историческото си значение. Антоанет прегледа останалите документи и откри множество достойни за анекдоти репортажи, свързани с него, обхващащи различни периоди от следващите повече от четиристотин години. Като се имаха предвид замразяването и разширяването на времето, естествено придружаващо всяко междузвездно пътуване, със сигурност не бе живял повече от няколко десетилетия през цялото това време. Без да се включват подмладяващите терапии, прилагани преди чумата. Не, нейният благодетел трябва да бе Клавейн… освен ако не беше някой друг със същото име. Каква бе вероятността животът на Антоанет Бакс да се е пресякъл с живота на една толкова крупна историческа фигура? Подобни неща просто не се случваха с нея.
	Нещо я смути. Пред офиса настъпи раздвижване, последва шум от падащи и стържещи неща. Зейвиър повиши глас в знак на протест. Антоанет изключи терминала и излезе.


	Това, което видя, я накара да ахне. Зейвиър бе изправен до едната стена, стъпалата му висяха на два-три сантиметра от пода. Беше притиснат там, както личеше по всичко, болезнено, от един от манипулаторите на многорък, блестящочерен полицейски пълномощник. Машината, която отново я накара да се сети за кошмарен сблъсък с чифт черни ножици, бе влетяла в офиса, събаряйки по пътя си шкафчета и стайни растения. Тя се взря в пълномощника. Макар те всичките да й се струваха повече или по-малко еднакви, Антоанет просто разбра, че беше същият, който я бе посетил на борда на „Буревестник“.
	— По дяволите! — процеди тя.
	— Мис Бакс.
	Машината свали Зейвиър на земята, доста безцеремонно. Зейвиър се закашля, пое си дълбоко въздух и потри болезненото място под гърлото си. Опита да каже нещо, но се чу само поредица от дрезгави, режещи гласни.
	— Мистър Лиу ми пречеше в процеса на моите издирвания — обясни пълномощникът.
	Зейвиър се закашля отново.
	— Аз… просто… не се отдръпнах достатъчно бързо от пътя му.
	— Добре ли си, Зейв? — попита Антоанет.
	— Добре съм — отговори той, вече повъзвърнал отчасти цвета на лицето си. Обърна се към машината, заела по-голямата част от офиса, която оглеждаше други неща с множеството си крайници. — Какво, по дяволите, искаш?
	— Отговори, мистър Лиу. Отговори на същите въпроси, които ме вълнуваха при последното ми посещение.
	Антоанет изгледа машината.
	— Този скапаняк е идвал при теб, докато ме нямаше?
	— Без никакво съмнение, мис Бакс — отвърна машината. — Налагаше се да го направя, защото вие бяхте толкова неприветлива.
	Зейвиър я погледна.
	— Той се качи на борда на „Буревестник“ — потвърди тя.
	— И?
	Полицейският пълномощник прекатури една кантонерка и затършува едновременно с досада и целеустременост в разсипаната документация.
	— Мис Бакс ми показа, че пренася пасажер в една криокамера. Нейната история, чиято достоверност бе проверена в приют „Айдълуайлд“, гласеше, че тялото трябвало да бъде върнато там, тъй като станала някаква административна грешка.
	Антоанет сви рамене; явно щеше да й се наложи да лъже пълномощника.
	— Е, и?
	— Тялото беше вече мъртво. А вие изобщо не сте ходили в приюта. Насочихте се към междупланетното пространство малко след моето тръгване.
	— И защо ще правя такова нещо?
	— Точно това бих искал да знам, мис Бакс. — Машината изостави кантонерката и я срита встрани с един от острите си крайници. — Попитах мистър Лиу, но той не успя да ми помогне. Така ли е, мистър Лиу?
	— Казах каквото знаех.
	— Май е добре да проявя специален интерес и към вас, мистър Лиу, как мислите? Имате много интересно минало, ако се съди по полицейските протоколи. Познавахте Джеймс Бакс много добре, нали?
	Зейвиър присви рамене.
	— Кой не го познаваше?
	— Работили сте за него. Това означава нещо повече от обикновено запознанство, нали?
	— Имахме бизнес договорка. Аз оправях кораба му. Поправям много кораби. Това не означава, че сме били женени.
	— Но несъмнено сте си давали сметка, че Джеймс Бакс ни притеснява, мистър Лиу. Този човек не се интересуваше особено от въпроси като правилно и неправилно. Не се интересуваше от нещо толкова незначително като закона.
	— Откъде е можел да го познава? — възкликна Зейвиър. — Вие, скапаняците, правите закона просто така, докато си вървите.
	Полицейският пълномощник се устреми към него с ослепителна бързина, като за миг се превърна в черен облак. Антоанет усети вятъра, който създаде около себе си. Секунда по-късно отново бе притиснал Зейвиър към стената, този път по-високо и доста по-силно. Той започна да се дави и се вкопчи в манипулаторите на машината, опитвайки отчаяно да се освободи.
	— Знаете ли, мистър Лиу, че случаят „Мерик“ така и не бе приключен задоволително?
	Зейвиър не можа да отговори.
	— Случаят „Мерик“ ли? — попита Антоанет.
	— Лайл Мерик — отвърна пълномощникът. — Чували сте за него. Търговец, като баща ви. От другата страна на закона.
	— Лайл Мерик умря…
	Зейвиър започваше да посинява.
	— Но случаят никога не бе приключен, мис Бакс. Какво знаете за постановлението „Манделщам“?
	— Да не би случайно това да е някой от скапаните ви нови закони?
	Машината пусна Зейвиър на пода. Той беше изгубил съзнание. Поне Антоанет се надяваше да е в безсъзнание.
	— Баща ви познаваше Лайл Мерик, мис Бакс. Зейвиър Лиу познаваше баща ви. Мистър Лиу почти със сигурност е познавал Лайл Мерик. Като се има предвид този факт и склонността ви да превозвате мъртви тела из военната зона без логическа причина, за която да можем да се сетим, не е чудно, че и двамата представлявате толкова голям интерес за нас, нали?
	— Ако докоснеш Зейвиър още един път…
	— Какво, мис Бакс?
	— Ще…
	— Нищо няма да направите. Тук сте беззащитна. В това помещение няма дори охранителни камери. Знам, защото първо проверих.
	— Скапаняк.
	Машината направи няколко стъпки към нея.
	— Разбира се, не е изключено да носите някаква форма скрито съоръжение.
	Антоанет се притисна с гръб към стената на офиса.
	— Какво?
	Полицейският пълномощник протегна напред един от манипулаторите си. Тя се притисна дори още по-силно назад, притаи дъх, глътна корема си, но нищо не помогна. Роботът прокара манипулатора си нежно по лицето й, но тя си даде прекрасно сметка как би могъл да я обезобрази, ако пожелае. След това манипулаторът погали шията й и премина по-надолу, като се спря върху гърдите.
	— Скапаняк… такъв.
	— Мисля, че е възможно да носите оръжие или наркотици.
	Последва светкавичното движение на метал, което предизвика познатия ужасяващ полъх. Тя потрепна, но всичко свърши за миг. Пълномощникът бе разкъсал сакото й; любимото й виолетово сако бе съсипано. Под него тя носеше тясна фланелка без ръкави с множество джобове. Антоанет се изви и изруга, но машината продължаваше да я държи здраво. Изследва различните форми в джобовете на фланелката, като я издърпваше от тялото й.
	— Трябва да бъда сигурен, мис Бакс.
	Тя се сети за пилота, вкаран по хирургически път в метален контейнер някъде в търбуха на полицейския катер, несъмнено паркиран някъде наблизо, който не бе почти нищо повече от централна нервна система с няколко досадни добавки.
	— Болен скапаняк.
	— Просто съм… _старателен_, мис Бакс.
	Зад полицейския пълномощник се чу някакъв трясък. Той замръзна. Антоанет затаи дъх, също толкова озадачена. Опасяваше се, че пилотът бе уведомил и други пълномощници за предстоящото забавление.
	Машината отстъпи заднешком и се обърна много бавно. И се озова пред стена в шокиращо оранжево-кафяво и къдраво черно. Антоанет прецени на пръв поглед, че бяха поне дванайсетина — шест-седем орангутана и горе-долу толкова генетично подобрени горили. И едните, и другите бяха генно модифицирани, така че да се движат изцяло на два крака, и всички носеха импровизирани, а в някои случаи и не чак толкова импровизирани оръжия.
	Главната горила държеше комично огромен гаечен ключ. Гласът й беше толкова нисък, че Антоанет по-скоро го чувстваше в стомаха си, отколкото го чуваше.
	— Пусни я.
	Машината претегли шансовете си. Напълно възможно бе да се справи с всичките хиперпримати. Разполагаше с всевъзможни гадни оръжия. Щеше обаче да настане голяма бъркотия и после щеше да се наложи да дава дълги и широки обяснения, а и нямаше гаранция, че няма да понесе сериозни увреждания, докато успее да усмири или умъртви всички човекоподобни маймуни.
	Не си струваше да си дава всичкия този зор, особено като се имаше предвид колко мощни профсъюзи и политически лобита стояха зад повечето видове хиперпримати. За Конвенция Ферисвил щеше да бъде много по-трудно да обясни смъртта на една горила или орангутан, отколкото на човек, особено в карусел Ню Копенхаген.
	Полицейският пълномощник се оттегли, като прибра повечето си крайници. За момент стената от примати отказа да го пусне и Антоанет се уплаши, че ще се стигне до кръвопролитие. Спасителите й обаче искаха само да покажат ясно решимостта си.
	Стената се разцепи; машината премина през нея.
	Антоанет си отдъхна. Искаше да благодари на хиперприматите, но първата й грижа беше Зейвиър. Тя коленичи до него и докосна врата му. Усети в тила си топлия дъх на животните.
	— Добре ли е?
	Тя вдигна поглед към величественото лице на горилата; то като че ли беше изваяно от въглен.
	— Така мисля. Как разбрахте?
	— Зейвиър натисна алармения бутон — избумтя ниският му глас. — И ние дойдохме.
	— Благодаря.
	Горилата се изправи в целия си внушителен ръст.
	— Ние харесваме Зейвиър. Той се отнася добре с нас.


	По-късно тя огледа останките от сакото си. Беше подарък от баща й за седемнадесетия й рожден ден. От самото начало й бе мъничко — когато го носеше, приличаше повече на матадорско сако — но въпреки това си бе останала любимата й дреха, а и й се струваше, че изглежда добре в него. Но сега бе съсипано така, че не подлежеше на поправка.
	След като приматите си тръгнаха, а Зейвиър се изправи на крака, разтърсен, но почти невредим, двамата се постараха да разчистят бъркотията. Това им отне няколко часа, които посветиха предимно на подреждането на документацията. Зейвиър винаги бе поддържал прилежно счетоводството си. Твърдеше, че дори сега, когато компанията му се плъзгаше бавно към банкрута, нямаше да даде за нищо на света допълнителни амуниции в ръцете на онези копелета кредиторите.
	Към полунощ мястото отново придоби приличен вид. Но Антоанет знаеше, че това съвсем не беше краят. Полицейският пълномощник щеше да се върне и щеше да се погрижи следващия път да няма спасителен отряд от примати. Дори никога да не успееше да стигне до дъното на онова, което бе правила във военната зона, властите разполагаха с хиляди начини да я извадят от бизнеса. Нищо чудно полицейският пълномощник вече да бе конфискувал „Буревестник“. Единственото, което правеше с нея, а й се налагаше непрестанно да си припомня, че зад него стоеше човешко същество, бе да си играе, да превръща живота й в кошмар от притеснения и същевременно да си доставя някаква забава, докато не си намереше някой друг, когото да тормози.
	Реши да попита Зейвиър защо той проявяваше такъв интерес към съдружниците на баща й и конкретно — към случая на Лайл Мерик, после предпочете да забрави за всичко това, поне до сутринта.
	Зейвиър излезе и купи още две бири, които изпиха, докато връщаха по местата последните разместени неща.
	— Всичко ще се оправи, Антоанет — заяви той.
	— Сигурен ли си?
	— Ти го заслужаваш. Добър човек си. Единственото ти желание беше да изпълниш волята на баща си.
	— Защо тогава се чувствам като абсолютна глупачка?
	— Не би трябвало — отвърна той и я целуна.
	Любиха се отново — струваше им се, че бяха минали дни от последния път — после Антоанет заспа, потъвайки през слоеве от все по-неопределена тревожност, докато достигна безсъзнателност. И тогава сънят на демаршистката пропаганда започна да се проявява отново, онзи сън, в който тя се намираше на голям кораб, нападнат от паяци, които после я отведоха в своята база на една комета и я подготвиха оперативно за включване към общия си кошерен ум.
	Този път обаче стана по-различно. Когато конджоинърите дойдоха да отворят черепа й, за да пъхнат в него своите машинки, онзи, който се надвеси над нея, дръпна бялата си хирургическа маска и разкри лицето си, което тя вече познаваше от историческите текстове, от последните анекдоти. Беше лицето на белокос, брадат стар патриарх, набръчкано и волево, едновременно тъжно и весело, лице, което при всички други обстоятелства би изглеждало добро, мъдро и бащинско.
	Лицето на Невил Клавейн.
	— Казах ти да не се появяваш отново на пътя ми — рече той.


	Майка Нест беше на една светлинна минута зад него, когато нареди на корветата да започне да намалява скоростта, следвайки навигационната информация, дадена му от Скейд. Звездният пейзаж се въртеше като управляван от добре смазан часовников механизъм, сенки и бледи светлини се процеждаха върху Клавейн и бездейните форми на двамата му пасажери. Корветата беше най-подвижното превозно средство в конджоинърската флота, действаща в рамките на системата, но натъпкването на трима човека в нея напомняше математическо упражнение по оптимално използване на дадена вместимост. Клавейн бе заел мястото на пилота, като дактилните контролни бутони и дисплеите бяха достатъчно близо, за да ги достига. Корабът можеше да се управлява без помръдване дори на клепача, но същевременно бе предназначен да издържи кибернетичните атаки, които биха могли да повредят рутинните невронни команди. Клавейн го управляваше чрез дактилен контрол, макар почти да не бе помръдвал и пръста си от часове. Тактически сводки се състезаваха за вниманието му, като се бореха помежду си за по-добро място в рамките на зрителното му поле, но не се виждаха признаци от неприятелска активност в радиус от шест светлинни часа.
	Току до него, с успоредни на раменете колене, лежаха Рьомонтоар и Скейд. Бяха натъпкани в пространства с човешка форма между вътрешните повърхности на калъфи с оръжия или контейнери с гориво и, като Клавейн, бяха с леки скафандри. Черните бронирани повърхности на скафандрите ги оприличаваха на абстрактни издатини на интериора на корветата.
	Нямаше почти никакво място за скафандрите, но определено нямаше и никакво място, за да бъдат тепърва обличани.
	„Скейд?“
	[Да, Клавейн?]
	„Мисля, че вече е безопасно да ми кажеш накъде сме се запътили.“
	[Просто следвай плана за полета и ще пристигнем навреме. Майсторът на делото ще ни очаква.]
	„Майсторът на делото ли? Познавам ли го?“ Долови отражението на потайната усмивка на Скейд в прозореца на корветата.
	[Скоро ще имаш това удоволствие, Клавейн.]
	Не беше необходимо да му казват, че където и да отиваха, се намираше в същия кометен облак, където бе и Майка Нест. По тези места нямаше нищо друго освен вакуум и комети, и дори кометите бяха рядкост. Конджоинърите бяха превърнали някои комети в примамка за врага, и бяха разположили сензори, капани и тям подобни системи в други, но той нямаше представа за осъществяването на подобна дейност толкова близо до Майка Нест.
	Докато летяха, се включи в информационната мрежа на системата. Само най-фанатичните неприятелски агенции претендираха, че все още има шанс демаршистите да победят. Повечето говореха открито за поражение, макар винаги да го изричаха доста завоалирано: „прекратяване на враждебните действия“, „отстъпване пред някои искания на неприятеля“, „възобновяване на преговорите с конджоинърите“… Списъкът можеше да бъде продължен още дълго, но не беше трудно да се чете между редовете.
	Нападенията срещу собственост на конджоинърите ставаха все по-редки, с пропорционално намаляващ процент на победите. Сега врагът се концентрираше върху защитата на собствените си бази и твърдини, но дори това му се удаваше трудно. Повечето бази се нуждаеха от снабдяване с провизии и въоръжение от главните производствени центрове, което означаваше конвои от роботизирани кораби да извършват самотни, дълги пътувания между системите. Конджоинърите ги сваляха с лекота; не си заслужаваше да пленяват товарите им. Демаршистите бяха стартирали програми за възстановяване на някои от уменията си в нанотехнологиите, на които се бяха радвали преди Смесената чума, но от лабораториите им достигаха слухове за обезсърчаващи провали. За цели изследователски екипи, превърнати в безформена сива маса от излезли от контрол репликатори. Все едно се бяха върнали отново в двайсет и първи век.
	И колкото повече нарастваше отчаянието им, толкова по-големи ставаха провалите.
	Конджоинърските окупационни сили бяха превзели успешно някои по-периферни селища и бързо установяваха в тях марионетен режим, което позволяваше всекидневният им живот да продължи в по-голяма или по-малка степен като преди. Засега не се бяха впуснали да осъществяват програми за масово невронно преобразуване, но според техните критици това бе единствено въпрос на време и рано или късно населението щеше да бъде подложено на вкарването на съответните импланти и поробено чрез включването му в техния смазващо уеднаквен кошерен ум. Групите за съпротива бяха осъществили няколко успешни удара срещу властта на конджоинърите в тези марионетни държави в нетраен съюз с прасета, скайджакове и други нехранимайковци из цялата система, събрали се, за да дадат отпор на новата власт. Според Клавейн с подобни действия те само правеха всичко възможно да ускорят въвеждането на някои невронни корекции, най-малкото за осигуряване на общото благо.
	Но засега Йелоустоун и неговите непосредствени съседи — Ръждивият пояс, населените високоорбитални места и карусели и междузвездните рояци за паркиране — не бяха оспорвани. Конвенция Ферисвил, макар и да имаше своите проблеми, поддържаше фасадата, че все още държи нещата под контрол. И двете страни отдавна бяха разбрали, че имат полза от съществуването на неутрална зона, където видовете да обменят информация и тайните агенти и на двете страни да могат да общуват с трети страни и евентуални сътрудници, симпатизанти или дезертьори. Някои смятаха, че дори това положение бе временно, че нищо нямаше да спре конджоинърите да окупират по-голямата част от системата — те бяха държали Йелоустоун в продължение на няколко десетилетия и нямаше да се откажат от възможността да се сдобият завинаги с него. Предишната им окупация бе прагматична интервенция по покана на демаршистите, но втората щеше да бъде упражнение по тоталитарен контрол, какъвто историята не бе виждала от столетия.
	Така се говореше. Ами ако дори то се окажеше безнадеждно оптимистично предвиждане?
	Скейд му беше казала, че сигналите от изгубените оръжия са били засечени преди повече от трийсет години. Спомените, които му дадоха, и фактите, до които имаше достъп сега, потвърждаваха нейната история. Не се даваше обяснение обаче, защо възвръщането на оръжията внезапно се бе превърнало в жизненоважен въпрос за Майка Нест. Скейд обясни, че заради войната било невъзможно да се направи опит за намирането му по-рано, но това със сигурност бе само част от истината. Трябва да имаше и нещо друго: някаква криза или заплаха от криза, която правеше изнамирането на оръжията далече по-важно, отколкото преди. Нещо бе уплашило Вътрешното светилище.
	Клавейн се питаше дали Скейд — и съответно Вътрешното светилище — знаеха нещо за вълците, което все още не му бяха казали. След завръщането на Галиана, вълците бяха класифицирани като смущаваща, но далечна заплаха, нещо, за което човешкият род трябваше да се тревожи едва след като навлезе по-дълбоко в Космоса. Ами ако бяха получили нова информация? Ако вълците се бяха приближили?
	Искаше му се да отхвърли тази идея, но установи, че му е невъзможно да го направи. През останалата част от пътуването мислите му кръжаха като лешояди, изследвайки тази вероятност от всички възможни ъгли, оголвайки я до мозъка на костите. Едва когато Скейд вкара отново мислите си в главата му, той си наложи да погребе вътрешните си въпроси.
	[Почти пристигнахме, Клавейн. Нали си даваш сметка, че нищо от това, което ще видиш тук, не може да бъде споделено с останалите в Майка Нест?]
	„Разбира се. Надявам се, че сте били дискретни затова, което вършите тук. Ако бяхте привлекли вниманието на врага, можехте да компрометирате всичко.“
	[Но не го направихме, Клавейн.]
	„Не става дума за това. Според предположенията не трябваше да има никакви операции в радиус от десет светлинни часа от…“
	[Слушай, Клавейн.] — Тя се приведе напред от мястото си, коланът се впи в черните извивки на скафандъра й. — [Трябва да проумееш нещо: войната вече не е главната ни грижа. Ние ще я спечелим.]
	„Не подценявай демаршистите.“
	[О, няма. Но трябва да бъдем наясно, че всичко това е относително важно. Единственият ни сериозен проблем е възвръщането на оръжията от адска класа.]
	„За възвръщане ли става дума? Или за разрушение?“ Наблюдаваше внимателно реакциите й. Дори след приемането му в Затворения съвет умът на Скейд бе останал затворен за него.
	[За разрушение ли, Клавейн? И защо, за Бога, ще искаме да ги разрушим?]
	„Каза ми, че главната цел е да не допуснем да попаднат в неподходящи ръце.“
	[Да, точно така.]
	„В такъв случай ще позволиш ли да бъдат разрушени? Така ще бъде постигната същата цел, нали? И мисля, че в много отношения ще бъде далече по-лесно.“
	[Връщането им е предпочитаният ни изход.]
	„Предпочитаният?“
	[И то силно предпочитан, Клавейн.]


	Сега моторите на корветата работеха по-усилено. Едва видима, от мрака изплува тъмна шушулка от комета. Предните светлини на кораба заопипваха повърхността й. Кометата се въртеше бавно, по-бързо от Майка Нест, но въпреки това в разумни граници. Според Клавейн ширината на мръсната снежна топка бе някъде между седем-осем километра, тоест по-малка от дома им. Можеше лесно да бъде скрита в издълбаната сърцевина на Майка Нест.
	Корветата увисна близо до черната повърхност на кометата, като преустанови движението си, в резултат на което от двигателите й избликнаха виолетови пламъци, преди да изстреля скобите за закотвяне. Те паднаха тежко на повърхността, като пробиха почти невидимото епоксидно чиле, омотано около кометата за подсилване на структурата й.
	„Както виждам сте поработили здравата. Колко човека сте докарали тук, за да правят това, което правят, Скейд?“
	[Нито един. Само шепа от нас са идвали тук и никой никога не остава за постоянно. Цялата активност е напълно автоматизирана. Периодически оперативен работник на Затворения съвет идва, за да провери как вървят нещата, но през повечето време слугите действат без надзор.]
	„Слугите не са чак толкова умни.“
	[Нашите са.]
	Клавейн, Рьомонтоар и Скейд си сложиха каски и излязоха през горния люк на корветата, като прескочиха няколкото метра празно пространство, докато паднат върху подсилващата мембрана. Закрепиха се за нея като мухи за лепяща хартия, като отскачаха напред-назад, докато енергията от удара се поизчерпи. Когато колебанията на мембраната се прекратиха, Клавейн отдели внимателно ръката си от лепкавата повърхност и бавно се изправи. Лепкавостта бе преценена така, че да позволява нормалното движение и същевременно да не допуска отделянето на човека при всяко действие, което бе достатъчно енергично, за да го запрати в открито пространство с достатъчно голяма скорост, че да се отдели от кометата. По същия начин мембраната беше твърда под натиск с нормална сила, но се деформираше еластично, ако нещо я удареше с по-голяма скорост от няколко метра в секунда. Вървенето беше възможно, при условие че се извършва разумно бавно, но по-енергичните действия щяха да доведат до обездвижването на обекта, докато не намали напрежението и се отпусне.
	Скейд, която трудно можеше да бъде объркана заради гребена на шлема си, ги поведе, следвайки някаква явно позната на скафандъра й пътека. След пет минути стигнаха до неголяма падина на повърхността на кометата. Клавейн различи входна дупка в най-ниската й точка, почти сляла се с черната като сажди повърхност. В мембраната се виждаше кръгова празнина, пазена от пръстеновидна яка.
	Скейд коленичи край нея, лепливата повърхност задържа коленете й. Тя почука два пъти по ръба на яката и зачака. Някъде след около минута от тъмнината се появи слуга, като разгъна истинско изобилие от крака и добавки, с които разшири тесния отвор. Приличаше на войнствен железен скакалец. Клавейн разпозна в него най-разпространения строителен модел, от който имаше хиляди екземпляри в Майка Нест, но в начина, по който се движеше този, се долавяше нещо изнервящо самоуверено и наперено.
	[Клавейн, Рьомонтоар… искам да ви запозная с Майстора на делото.]
	„Слугата?“
	[Майсторът е нещо повече от обикновен слуга, уверявам те.]
	Скейд премина към говоримия език:
	— Майсторе… искаме да видим вътрешността. Моля те, пусни ни да минем.
	Майсторът отвърна с бръмчащия си, наподобяващ жужене на оса глас:
	— Тези две особи не са ми познати.
	— И Клавейн, и Рьомонтоар са в Затворения съвет. Ето, разчети ума ми. Ще видиш, че не говоря под принуда.
	Настана пауза, през която машината пристъпи към Скейд, като измъкна цялото си тяло през отвора. Имаше много крайници, някои завършващи с подобни на кирка стъпала, други бяха снабдени със специализирани наконечници, инструменти и сензори. От всички страни на клиноподобната й глава имаше големи сензорни гроздове, струпани заедно като многосъставни фасетъчни очи. Скейд не помръдна, докато слугата се извиси над нея. Той сведе глава, прокара я от край до край и се отдръпна назад.
	— Бих искал да проверя и техните умове.
	— Заповядай.
	Машината се приближи до Рьомонтоар, наклони глава на една страна и се съсредоточи. Процедурата продължи малко по-дълго, отколкото със Скейд. След това, явно задоволена, тя се насочи към Клавейн. Той усети как затършува — енергично и систематично. Порой от припомнени миризми, звуци и образи нахлуваха в съзнанието му и изчезваха, за да бъдат заменени от други. От време на време машината спираше, даваше заден ход, изтегляше някоя по-ранна картина и се застояваше подозрително над нея. Други прехвърляше с пълна липса на интерес. Слава Богу процесът беше бърз, но пак му се струваше, че го претърсват.
	После сканирането престана, секна и потокът, и Клавейн отново се почувства собственик на своя ум.
	— Този е доста конфликтен. Изглежда има съмнения. Аз имам съмнения за него. Не мога да изтегля дълбоките нервни структури. Може би ще трябва да го сканирам при по-висока резолюция. Една скромна хирургическа процедура ще позволи…
	— Това не е необходимо, Майсторе — прекъсна го Скейд. — Той има право на своите съмнения. Сега ще ни пуснеш ли?
	— Това не е в реда на нещата. Направо е нередовно. Една ограничена хирургическа интервенция…
	— Майсторе, това е директна заповед. Пусни ни да влезем.
	Слугата се отдръпна.
	— Много добре. Действам под принуда. Настоявам посещението да бъде кратко.
	— Няма да те задържим дълго — отговори Скейд.
	— И освен това ще си свалите оръжието. Няма да позволя вкарването на съоръжения с енергия с висока плътност в моята комета.
	Клавейн погледна към колана за различните приспособления към скафандъра си и отдели пистолета, който едва сега си даде сметка, че носи. Понечи да го остави върху леда, но в същия миг последва светкавично движение от страна на Майстора на делото, който изби пистолета от ръката му. Той се превъртя в мрака над него и излетя с голяма скорост. Скейд и Рьомонтоар направиха същото и Майсторът се справи с оръжието им пак така непринудено. След това той се завъртя на пети, краката му се превърнаха в танцуващ метален облак, и се мушна отново през дупката.
	[Хайде. Той не обича посетители и ще се раздразни, ако се застоим много-много.]
	Рьомонтоар вкара мисъл в главите им.
	[Искаш да кажеш, че все още не е раздразнен?]
	„Какво, по дяволите, е това, Скейд?“
	[Слуга, разбира се, само малко по-умен от нормата… това смущава ли те?]
	Клавейн я последва през отвора и в тунела, като по-скоро се носеше във въздуха, отколкото вървеше между напомнящите гърло стени от плътен лед. Почти не си бе давал сметка за пистолета, докато му го конфискуваха, но сега се чувстваше неизразимо уязвим без него. Попипа колана на скафандъра си, но не намери нищо, което би могло да послужи като оръжие срещу слугата, ако в някой момент решеше да се обърне срещу тях. Бяха останали няколко скоби и куки, два сигнални огъня с размери на палец и стандартен запечатващ спрей. Единственото нещо, напомнящо оръжие — макар и да изглеждаше като пистолет, спреят имаше радиус на действие само два-три сантиметра — беше пиезонож с късо острие, достатъчно да прониже материята на скафандър, който обаче не можеше да свърши никаква работа срещу една бронирана машина или дори добре обучен съперник.
	„Много добре знаеш, че ме смущава. Никога досега в ума ми не беше нахлувала машина… не и по начина, по който го направи току-що тази тук.“
	[Тя просто иска да се увери, че може да ни има доверие.] Докато слугата бе бърникал в съзнанието му, Клавейн бе усетил острия метален привкус на интелекта му. „Доколко точно е умен?“
	[Умен най-малко на алфа ниво. О, моля те, не ми излизай с тази аура на оправдано отвращение, Клавейн. Веднъж вече прие машините, които са почти толкова умни, колкото си и ти.]
	„Имах достатъчно време, за да преразгледам мнението си по въпроса.“
	[Дали не се чувстваш заплашен от тях, например?]
	„От една машина? Не. Изпитвам съжаление, Скейд. Съжаление, задето сте позволили на тази машина да се сдобие с разум, а след това сте я принудили да остане ваш роб. Не смятам, че тази действителност отговаря на онова, в което вярвахме.“
	Усети безмълвното присъствие на Рьомонтоар.
	[Съгласен съм с Клавейн. Досега сме успявали да се справяме без интелигентни машини, Скейд. Не защото се страхуваме от тях, а защото знаем, че всяко разумно създание трябва само да избира съдбата си. Но този слуга не разполага със свободна воля, нали? Само с разум. Едното без другото е маскарад. Ние сме стигали до война и за по-дребни неща.]
	Някъде пред тях се появи бледолилаво сияние, което очерта естествените шарки по стените на тунела. Клавейн виждаше тъмните очертания на едрата фигура на машината на фона на светлинния източник. Сигурно чуваше разговора им, слушаше дебата им за това какво представлява.
	[Съжалявам, че трябваше да го направим. Но нямахме друг избор. Нуждаехме се от умни слуги.]
	[Това е робство] — настоя Рьомонтоар.
	[Отчаяните времена изискват отчаяни мерки, Рьомонтоар.]
	Клавейн се взря в бледолилавото сияние. „Какво им е толкова отчаяно? Мислех, че сме се заели просто с възвръщането на изгубена собственост.“


	Майсторът на делото ги отведе до вътрешността на кометата и спря в нещо като малък мехур без въздух във вътрешната стена на издълбаното й тяло. За да застанат на едно място, пъхнаха крайниците си в специално пригодените за тази цел каиши, прикрепени към стените. Мехурът бе херметически изолиран от главната камера и постигнатият в него вакуум бе от висока класа.
	Клавейн се взря в камерата. Зад стъклото се виждаше пещера със зашеметяващи мащаби. Беше окъпана в прекрасна синя светлина, изпълнена с големи машини и почти нереално усещане за забързана активност. За момент тази сцена му се стори прекалено впечатляваща, за да може да я възприеме. Струваше му се, че се взира в дълбоката перспектива на приказно подробна средновековна картина, създаваща впечатление за взаимно преплитащи се арки и кули на някакъв сияен небесен град, където се виждаха тълпи от среброкрили ангели като архитектурни елементи, ескадрон след ескадрон, докъдето поглед стига, където се губеха в лазурната синева на безкрая. Тогава осъзна какво става всъщност и, видимо трепвайки, си даде сметка, че ангелите бяха просто отдалечени машини: хиляди стерилни строителни слуги, които прекосяваха вакуума, вършейки задачите си. Те общуваха помежду си с помощта на лазери и именно разпръскването и отразяването на тези лъчи потапяше помещението в сребристосиньо сияние. Клавейн знаеше, че освен това там е истински студено. По стените на камерата разпозна пъхнатите в тях черни конуси на криоаритметични двигатели, които изчисляваха непрестанно кога и колко да изсмукват от горещината, предизвикана от трескавата индустриална дейност. Без тях кометата просто щеше да се разтопи и да се изпари.
	Вниманието на Клавейн бе привлечено от причината за цялата тази активност. Не се изненада, като видя корабите, дори от факта, че са междузвездни, но степента им на завършеност го учуди. Беше очаквал да види полузавършени корпуси, но тези кораби май всеки момент щяха да бъдат готови да летят. Бяха общо дванайсет, наредени един до друг в специални поддържащи скелета. Имаха еднаква форма, гладка и черна, подобна на торпедо, към края си набучени с лонжероните и кожусите на конджоинърските двигатели. Макар да нямаше видима база за сравнение, той бе убеден, че всеки един от корабите бе дълъг поне три-четири километра, тоест бе много по-голям от „Куче грозде“.
	Скейд се усмихна, очевидно забелязала реакцията му.
	[Впечатлен ли си?]
	„Кой не би бил впечатлен?“
	[Сега вече разбираш защо Майсторът се тревожеше толкова от неволен изстрел от нашите оръжия. Естествено, сто на сто се питаш защо започнахме да ги строим отново.]
	„Справедлив въпрос. Да не би случайно вълците да имат нещо общо с това?“
	[Може би първо би трябвало да ми кажеш защо според теб престанахме да ги правим.]
	„Страхувам се, че така и никой не прояви благоприличието да ми го каже.“
	[Ти си умен човек. Няма как да не си си изградил някоя и друга теория.]
	Клавейн понечи да й каже, че въпросът никога не го бе занимавал — решението да се преустанови строежът на междузвездни кораби бе взето, когато той самият се бе намирал далече в Космоса — и бе станал факт преди завръщането му, а като се имаше предвид належащата нужда да помогне на своите да победят във войната, не бе сред най-вълнуващите го проблеми.
	Но това щеше да бъде лъжа. Винаги го беше вълнувал. „Според всеобщото предположение спряхме да ги произвеждаме поради егоистични икономически причини, или от страх двигателите да не попаднат не където трябва — в ръцете на ултри или на други нежелани субекти. Или защото открихме фатален недостатък, в резултат на който двигателите придобиват навика да експлодират от време на време.“
	[Да, и освен споменатите от теб сега съществуват поне още пет-шест други разпространени теории, от донякъде възможни до абсурдно параноични. Каква обаче беше причината според теб?]
	„Единствените ни стабилни клиенти за корабите винаги са били демаршистите. Ултрите купуваха своите двигатели от втора или даже трета ръка, или направо ги крадяха. Но щом отношенията ни с демаршистите започнаха да се влошават, което стана след краха на икономиката им след Смесената чума, ние изгубихме главния си клиент. Те вече не можеха да си позволяват нашите технологии, а ние пък нямахме желание да ги продаваме на фракция, проявяваща все по-голяма враждебност към нас.“
	[Много прагматичен отговор, Клавейн.]
	„Никога не съм виждал причина да търся по-дълбоко обяснение.“
	[В това, разбира се, има зрънце истина. Икономическите и политическите фактори действително изиграха своята роля. Имаше обаче още нещо. От вниманието ти не може да е убягнал фактът, че вътрешната ни програма за строеж на кораби бе значително намалена.]
	„Бяхме във война. Освен това разполагахме с достатъчно кораби за своите нужди.“
	[Така е, но дори тези кораби не бяха активни. Рутинният междузвезден трафик бе значително намален. Пътуването между конджоинърските селища в други системи бе сведено до минимум.]
	„И това е резултат от войната…“
	[Която обаче няма почти нищо общо с въпросната история, освен че осигури убедително алиби.]
	Клавейн почти се изсмя. „Алиби ли?“
	[Ако истинската причина се беше разчула, сред целия разселил се из Космоса човешки род щеше да настане паника. Обществено-икономическите вълнения щяха да бъдат несравнимо по-големи от всичко, което причини настоящата война.]
	„Предполагам, че няма да ми кажеш защо?“
	[Ти беше прав, в известен смисъл. Свързано е с вълците, Клавейн.]
	Той поклати глава. „Не може да бъде.“
	[Защо?]
	„Защото научихме за тях едва след завръщането на Галиана. А Галиана ги срещна едва след като се разделихме.“ Не беше необходимо да напомня на Скейд, че и двете събития бяха станали много след указа за преустановяване строежа на кораби.
	Каската на Скейд кимна едва забележимо.
	[Вярно е, в известен смисъл. Наистина, едва след завръщането на Галиана Майка Нест се сдоби с по-подробни познания за природата на машините. Но фактът, че вълците съществуват, че са там някъде, бе известен много преди това.]
	„Не може да бъде. Галиана бе първата, която ги срещна.“
	[Не. Тя беше просто първата, която се върна жива след срещата си с тях… или поне жива в известен смисъл. Преди това разполагахме само с далечни доклади, с тайнствени случаи на изчезване на кораби, с някой и друг сигнал за бедствие. С годините Затвореният съвет започна да прави връзка между всички тези доклади и стигна до извода, че вълците, или нещо като вълците, дебнат из космическото пространство. Но това не бе всичко. Стигнахме до едно още по-смущаващо заключение, което и доведе до въпросния указ. Фактите сочеха, че машините, каквото и да представляваха, предпочитаха нещо конкретно, свързано с двигателите. Така дойдохме до извода, че вълците биваха привличани от тау-неутринните емисии, характерни за нашите двигатели.]
	„А Галиана?“
	[Когато се върна, разбрахме, че сме били прави. И тя даде име на нашия враг, Клавейн. Дължим й поне това.]
	Тогава Скейд бръкна в главата му и постави там една картина. Показа му безмилостна тъмнина, осеяна с премигващи, мъждукащи звезди. Звездите не допринасяха с нищо за намаляване на мрака, а го правеха дори още по-абсолютен и студен. Ето как гледаше сега на Космоса Скейд: като на неприязнено настроен към живота, като на пълна с киселина вана. Но между звездите имаше нещо друго, не само празнота. В тези пространства се промъкваха машини, предпочитащи тъмнината и студа. Скейд го накара да изпита жестокия вкус на интелигентността им. В сравнение с него мисловният процес на Майстора на делото изглеждаше успокояващ и приятелски. В начина на мислене на машините имаше нещо зверско, неукротим, изпускащ лиги глад, в сравнение с който всички останали съображения бледнееха.
	Това бе дива, неутолима жажда за кръв.
	[Те винаги са били някъде там, скрити в тъмнината, откъдето наблюдават и чакат. В продължение на четири века сме имали изключителен късмет, като сме се препъвали в мрака, вдигали сме шум и сме осветявали, разпространявали сме вестта за своето присъствие из галактиката по радиовълни. Струва ми се, че в известен смисъл те трябва да са слепи или че филтрират от възприятията си определени типове сигнали. Никога не са влизали в нашите радио- или телевизионни трансмисии например, иначе щяха да ни подушат още преди столетия. Това засега не се е случило. Може би са предназначени да реагират само на непогрешими признаци за пътуваща из Космоса, а не просто технологична култура. Това, разбира се, са само предположения, но какво друго ни остава освен да правим предположения?]
	Клавейн погледна към дванайсетте съвсем нови кораба. „А сега? Защо започнахме да строим отново кораби?“
	[Защото сега можем да си го позволим. „Куче грозде“ е прототипът на тези значително по-големи кораби. Благодарение на определени пренастройки на топологията на двигателите успяхме да намалим потока от тау-неутрино. Резултатът съвсем не е съвършен, но ще ни позволи да продължим междузвездните си пътувания без страх, че ще примамим незабавно вълците. Разбира се, технологията ще трябва да остане напълно под конджоинърски контрол.]
	„Разбира се.“
	[Радвам се, че и ти мислиш така.]
	Клавейн погледна отново към корабите. Дванайсетте черни форми бяха по-големи и по-обширни варианти на „Куче грозде“. Корпусите им достигаха може би двеста и петдесет метра в най-широките си точки. Имаха големи кореми като старите колонизаторски кораби, предназначени да пренасят десетки хиляди замразени хора.
	„Ами останалата част от човечеството? А всички стари кораби, които все още се използват?“
	[Направихме, каквото можахме. Агенти на Затворения съвет успяха да възвърнат контрола над известен брой незаконни съдове. Тези кораби бяха унищожени, разбира се: ние също не можем да ги използваме, а съществуващите двигатели не могат да бъдат преобразувани безопасно, за да се използват в тайния модел.]
	„Не могат ли?“
	Скейд пъхна в съзнанието на Клавейн образа на малка планета, може би — луна, с издълбано от едното полукълбо огромно парче с форма на купа, светещо във вишневочервено.
	[Не.]
	„А, доколкото разбирам, изобщо не ви е дошло наум, че разкриването на тази информация може да бъде от полза?“
	Тя се усмихна търпеливо зад визьора на каската си.
	[Клавейн… Клавейн. Вечно готов да вярва в това, което е по-добро за човечеството. Отношението ти ме окуражава, наистина ме окуражава. Но с какво ще помогне разкриването на информацията? Тя е прекалено деликатна, за да бъде споделена дори с повечето конджоинъри. Не смея да си представя как ще се отрази върху останалата част на човечеството.]
	Искаше му се да оспори думите й, но знаеше, че е права. От десетилетия вече нищо, споменато от конджоинърите, не се приемаше според действителната му стойност. Дори едно толкова спешно предупреждение щеше да бъде възприето като притежаващо двоен смисъл и скрити намерения.
	Дори ако неговата страна се предадеше, щяха да приемат капитулацията й като хитрина.
	„Може би имаш право. Може би. Но все още не съм разбрал защо внезапно започнахте отново да строите кораби.“
	[Като чисто предпазна мярка — ако изникне необходимост от тях.]
	Клавейн се вгледа отново в корабите. Дори ако всеки един от тях бе в състояние да носи петдесет-шейсет хиляди криокамери, а както изглежда, можеха да пренасят много повече, флотата на Скейд щеше да бъде достатъчна, за да превози почти половината население на Майка Нест.
	„Чисто предпазна мярка? Това ли е всичко?“
	[Е, остава незначителният въпрос за адските оръжия. Два от корабите плюс прототипът ще бъдат главните участници в операцията по тяхното възвръщане. Ще бъдат въоръжени с най-модерното оръжие от нашия арсенал и ще разполагат с най-новите технологии, даващи тактическо предимство.]
	„Предполагам като системите, които тествахте?“
	[Нужни са още изпитания, но да…]
	Скейд се откопча от каишите.
	— Майсторе на делото, засега приключихме работата си тук. Моите гости видяха достатъчно. Кога според теб най-скоро ще бъдат готови за полет корабите?
	Слугата, който беше сгънал и прибрал в стегната топка всевъзможния си инструментариум, изви глава към нея.
	— Шейсет и един дена, осем часа и тринайсет минути.
	— Благодаря. Постарайте се да направите всичко възможно, за да ускорите изпълнението на този план. Клавейн не би искал да бъде задържан и миг повече, нали?
	Клавейн не отвърна.
	— Моля, следвайте ме — рече машината и посочи с един от крайниците си към изхода.
	Очевидно нямаше търпение да ги изпроводи обратно навън.
	Клавейн се постара да бъде първият, който го последва.


	Направи всичко възможно да поддържа съзнанието си максимално спокойно и необременено от мисли, като се концентрираше единствено върху механиката на работата си. Обратното пътуване към повърхността на кометата му се стори много по-дълго от слизането надолу. Майсторът на делото бързаше пред тях и подбираше пътя си през тунела с претенциозно внимание. Невъзможно беше да се разчете настроението му, но Клавейн имаше чувството, че слугата ги отпраща с голяма радост. Той беше програмиран да се грижи за изпълнението на операциите с покровителствено усърдие и Клавейн не можеше да не се възхити на неохотата, с която се бе занимавал с тях. През живота си бе имал вземане-даване с много роботи, програмирани с най-разнообразни, външно убедителни личностни характеристики. Но това бе първият от тях, който изглеждаше искрено недоволен, че трябва да си губи времето в човешка компания.
	Някъде по средата на тунела Клавейн спря рязко. „Чакайте малко.“
	[Какво има?]
	„Не знам. Скафандърът показва изтичане на налягане през едната ми ръкавица. Вероятно нещо в стената е пробило ръкавицата.“
	[Не е възможно, Клавейн. Стената е от абсолютно гладък кометен лед. Все едно да се порежеш в дим.]
	Клавейн кимна. „Тогава значи съм се порязал в дим. Или пък в стената е имало остро парченце.“
	Той се обърна и протегна ръка. На гърба на лявата му ръкавица се виждаше яркорозово петно, показващо участъка на бавно изтичане на налягане.
	[Той е прав, Скейд] — обади се Рьомонтоар.
	[Не е нещо сериозно. Може да го оправим след като се върнем на корветата.]
	„Ръката ми започва да изстива. Веднъж вече съм губил тази ръка, Скейд. Не възнамерявам да я изгубя отново.“
	Чу я как издаде нефилтриран звук на чисто човешко нетърпение.
	[Тогава я оправи.]
	Клавейн кимна и откачи спрея от колана си. Насочи го към ръкавицата си. Лепящото вещество се появи, подобно на тънък сив червей, като незабавно се втвърди и се свърза с материята.
	Ръката му беше студена, но и го болеше, защото бе промушил ръкавицата си с острието на пиезоножа. Беше го направил, без да отдели ножа от колана, с един плавен жест, като прокара едната си ръка по колана, а с другата наклони ножа. Като се имаха предвид всички тези трудности, наистина се бе справил чудесно, щом си бе спестил по-сериозно нараняване.
	Върна спрея на колана си. В скафандъра му прозвуча предупредителен сигнал и ръкавицата продължи да пулсира в розово — виждаше светенето му по краищата на лепливото вещество — но усещането за студ намаляваше. Беше останал още съвсем малък теч, но това не беше нещо, което щеше да му създаде затруднения.
	[Е?]
	„Мисля, че се погрижих за теча. Ще го огледам по-добре, като се приберем на корветата.“
	За негово облекчение инцидентът явно бе приключен. Слугата се устреми отново напред и тримата го последваха. Най-сетне тунелът ги отведе на повърхността на кометата. Както обикновено, за момент му се зави свят, когато излезе навън, защото слабата гравитация на кометата почти не се усещаше и бе съвсем лесно, само с незначително пренасочване на сетивата, да си се представиш с подметки, залепени за въгленовочерен таван, с главата надолу над безкрайното нищо. Но този момент отмина и Клавейн възвърна увереността си. Майсторът на делото се мушна отново в отвора и изчезна в тунела.
	Понесоха се бързо към очакващата ги корвета, подобна на черен клин, увиснал сред звездния пейзаж.
	[Клавейн…?]
	„Да, Скейд?“
	[Нали нямаш нищо против да ти задам един въпрос? Майсторът на делото докладва, че си имал съмнения… това наблюдение вярно ли беше или Машината се е объркала от античността на твоите спомени?]
	„Ти кажи.“
	[Смяташ ли вече, че е нужно да си върнем онези оръжия?]
	„Никога нищо не е било по-ясно за мен. Напълно разбирам, че тези оръжия са ни необходими.“
	[Усещам искреността ти, Клавейн. Значи разбираш?]
	„Да, така смятам. Нещата, които ми показа, изясниха още повече въпроса за мен.“
	Той беше на десет-дванайсет метра пред Скейд и Рьомонтоар. Движеше се толкова бързо, колкото смееше. Внезапно, когато стигна до най-близкото въже за хващане на корветата, спря и се извърна, като го стисна с една ръка. Жестът бе достатъчен, за да накара двамата му спътници да спрат веднага.
	[Клавейн…]
	Той измъкна пиезоножа от колана си и го заби в пластмасовата мембрана на кометата. Беше настроил ножа си на максимална острота и разряза мембраната с цялата му дължина. Отстъпваше като рак, като продължаваше да увеличава отвора, който от един метър се удължи на два, докато ножът не срещаше почти никаква съпротива. Успя да направи четириметров отвор, тъй като трябваше да се държи за въжето.
	Разбра, че отворът е достатъчно дълъг, когато усети особено хлъзгане в корема. Отворът продължи да се увеличава от само себе си, в резултат на дърпането на еластичната материя на мембраната. Той ставаше все по-дълъг и по-широк, без неговата намеса: четири метра, после — шест, десет… заприличваше на отварящ се във всички посоки цип. Скейд и Рьомонтоар, които се намираха в далечния край, също бяха издърпани по-надалече от еластичната материя.
	Всичко това отне само една-две секунди. Времето обаче бе предостатъчно за Скейд.
	Почти в същия миг, в който бе забил ножа, усети как тя се впива в ума му, разбрала желанието му да избяга. В този момент Клавейн усети брутална нервна сила, за чието съществуване досега даже не бе подозирал. Скейд пускаше в действие срещу него всичко, с което разполагаше, без да мисли за предпазливост и секретност. Той усети как алгоритми за претърсване и разрушение прекосяват вакуума върху радиовълни, проникват в черепа му, пробиват си път през слоевете на неговото съзнание в търсене на основните моменти на установения вътре в него ред, които щяха да й позволят да го парализира, да го накара да загуби съзнание или просто да го убие. Ако беше нормален конджоинър, Скейд щеше да се справи с тази задача за микросекунди, давайки инструкция на имплантите му да се саморазрушат в изпепеляваща оргия от горещина и налягане, и той щеше да бъде изгубен. Вместо това Клавейн усети болка, сякаш някой забиваше железен клин в черепа му, безмилостно нанасяйки по него удар след удар.
	Все пак изгуби съзнание. Това продължи може би само две-три секунди, но когато дойде на себе си, се чувстваше дезориентиран, не беше в състояние да си спомни къде се намира или какво прави. Беше останал само изпепеляващ химически императив, написан във все още препускащия из кръвта му адреналин. Не знаеше какво бе причинило тази реакция, но чувството беше непогрешимо: древен страх на бозайник. Бягаше от нещо и животът му се намираше в сериозна опасност. С едната си ръка бе увиснал на опънато метално въже. Проследи с поглед въжето нагоре и видя кораб, надвиснала над него корвета, и разбра, или се изпълни с надежда, че трябва да отиде именно там.
	Понечи да се изтегли по въжето до чакащия кораб, спомнил си, че бе започнал нещо и че трябва да продължи нататък. Тогава болката се усили дори още повече и Клавейн изгуби отново съзнание.
	Дойде на себе си, когато се спря — „падна“ бе прекалено силна дума — в пластмасовата мембрана. Отново го изпълни първично усещане за неотложност и се постара да си изясни опасната ситуация, в която очевидно се бе озовал. Над него се намираше корабът — помнеше го от предишното си идване в съзнание. Беше се придвижвал сантиметър по сантиметър нагоре по въжето, опитвайки да стигне до него. Или бе слизал надолу по него, опитвайки да избяга от нещо, което се намираше на борда му?
	Огледа повърхността на това, върху което се намираше, каквото и да беше то, и видя две махащи му фигури.
	[Клавейн…]
	Гласът — женското присъствие в главата му — беше силен, но не напълно лишен от съчувствие. В него долови и съжаление, подобно на съжалението, което би изпитал един учител заради обещаващ ученик, който не е оправдал надеждите му. Дали гласът беше разочарован, защото Клавейн щеше да падне всеки момент, или беше разочарован, защото за малко не бе успял?
	Нямаше представа. Усещаше, че само ако можеше да обмисли нещата, само ако останеше една минута насаме със себе си, щеше да сглоби пъзела. Беше се случило нещо. Огромно помещение, потънало в мрак, заплашителни форми.
	Нуждаеше се само от тишина и спокойствие.
	В главата си обаче чуваше и особен звън: алармата за загуба на налягане. Хвърли поглед към външността на скафандъра си, търсейки издайническото розово пулсиране, обозначаващо раната. И го видя: розово петно на опакото на дланта, в която държеше нож. Върна ножа на празното му място на колана и посегна инстинктивно към залепващия спрей. Тогава си даде сметка, че вече го бе използвал, че розовото петно се процеждаше по краищата на вече втвърдило се слепващо вещество. Втвърденият сив червей наподобяваше сложно руническо писмо.
	Клавейн погледна ръкавицата си от друг ъгъл и видя посланието, изобразено чрез заплетената форма на червея: КОРАБ.
	Това бе неговият почерк.
	Двете фигури стигнаха до края на подобния на рана процеп в леда и се устремиха към него по най-бързия начин, на който бяха способни. Той прецени, че щяха да стигнат до основата на въжето за по-малко от минута. Щеше да му бъде нужно горе-долу толкова време, за да се придвижи по него нагоре. Може би щеше да успее да прецени точно местоположението му и да скочи, без да прелети покрай корветата, но някаква част от мозъка му знаеше, че лепливата мембрана няма да му позволи да го направи. Щеше да се наложи да се покатери по въжето с ръце, въпреки болката в главата и постоянното усещане, че всеки миг ще изгуби отново съзнание.
	И наистина го изгуби, но този път за по-кратко, а когато видя ръкавицата си и приближаващите отдолу фигури, реши, че бе постъпил правилно, като се насочи към кораба. Стигна до люка в същия момент, в който първата фигура, тази с изпъкнал ръб на шлема, както видя сега, стигна до бодливата кука.
	Възприятията му дадоха да разбере, че повърхността на кометата представлява вертикална черна стена, от която въжетата излизаха хоризонтално. Двамата приличаха на залепнали за стената мухи, приклекнали и смалени, готвейки се да прекосят същия мост, който бе пресякъл току-що самият той. Клавейн се пъхна през люка и напипа бутоните за спешно създаване на налягане. Външната врата се плъзна безшумно и се затвори; започна да нахлува въздух. Моментално усети, че болката в главата му намалява и за миг се отдаде на изживяването на това облекчение.
	Вътрешната врата се отвори почти преди външната да се затвори херметически. Клавейн се хвърли към вътрешността на корветата, блъсна се в далечната стена, удари си черепа в една преграда и после — в предната част на таблото за управление на полета. Не си направи труда да седне на стола си или да си сложи колана. Просто включи двигателите на корветата на пълна скорост и бе моментално оглушен от десетина клаксона, които го известяваха, че това не е особено разумно действие.
	„Съветвам двигателите да бъдат изключени незабавно. Съветвам двигателите да бъдат изключени незабавно.“
	— Млъкни! — изкрещя Клавейн.
	За момент корветата се отдели от повърхността на кометата. Отдалечи се на около два метра и половина, когато въжетата с куките се опънаха максимално. Силното сътресение го отхвърли към стената. Усети как нещо между сърцето и кръста му изпращя като сух клон. Кометата се раздвижи също, разбира се, но незабележимо; все едно бе вързан за невъзможно да бъде помръдната скала в центъра на Вселената.
	— Клавейн. — Гласът прозвуча по радиото на корветата.
	Беше изключително спокоен. Спомените му бяха започнали да се събират в единно цяло и, макар и с известно колебание, той успя да даде име на своя мъчител.
	— Скейд. Здравей.
	Болеше го, беше сигурен, че си е счупил поне едно и натъртил поне едно-две ребра.
	— Клавейн… какво точно правиш?
	— Изглежда опитвам да открадна този кораб.
	Намести се на стола и потръпна от множеството зъби на болката, които се впиха в него. Простена и разтегна придържащата мрежа, която обхвана незабавно гърдите му. Двигателите заплашваха да преминат в автономен режим на спиране. Даваше отчаяни команди на корветата. Прибирането на куките нямаше да помогне: въжетата щяха да се омотаят около Скейд и Рьомонтоар — вече си бе припомнил имената и на двамата — и да ги извлекат до корпуса на кораба. Вероятно щяха да бъдат в безопасност, ако ги изоставеше да се носят някъде в открито пространство, но това бе мисия на Затворения съвет. Почти никой друг не знаеше, че са тук.
	— Пълен напред… — произнесе на глас той.
	Знаеше, че тази мощност щеше да му помогне да се отдели от кометата. Или щеше да увреди куките, или да отскубне парчета от повърхността й.
	— Клавейн — прозвуча мъжки глас. — Струва ми се, че трябва да помислиш за това.
	Никой от тях не можеше да се свърже с него по невронен път. Корветата не пропускаше през корпуса си този вид сигнали.
	— Благодаря, Рьом… но вече съм размишлявал надълго и нашироко по въпроса. Тя иска прекалено силно тези оръжия. Заради вълците, нали, Скейд? Оръжията са ти нужни за времето, когато се появят вълците.
	— Казах ти го от ясно по-ясно, Клавейн. Да, оръжията са ни нужни, за да се защитаваме от вълците. Толкова ли е осъдително това? Нима осигуряването на собственото ни оцеляване е нещо толкова грешно? Ти какво предпочиташ — да капитулираме, да им се предложим?
	— Откъде знаете, че идват?
	— Не знаем. Просто смятаме, че това е твърде вероятно, имайки предвид информацията, с която разполагаме засега…
	— Това не е всичко.
	Пръстите му се плъзнаха по главните бутони за управление на корветата. След няколко секунди щеше да се наложи да даде пълна мощност или да си остане на място.
	— Просто знаем, Клавейн. Не е нужно да знаеш повече. А сега ни остави да се върнем на кораба. Ще забравим за случилото се, уверявам те.
	— Недостатъчно добре, страхувам се.
	Включи главния двигател, а на второстепенните повери задачата да отклонят ослепителната виолетова дъга на излизащите от главния пламъци от повърхността на кометата. Не искаше да нарани Скейд и Рьомонтоар. Тази жена не му харесваше, но не й желаеше злото. Рьомонтоар му беше приятел и го беше оставил на кометата, само защото не виждаше смисъл да го въвлича в онова, което бе намислил да направи.
	Корветата обтегна въжетата. Клавейн усети вибрациите на двигателя, които преминаваха пред корпуса и достигаха до костите му. Сигнализиращите претоварване индикатори замигаха в червено.
	— Клавейн, чуй ме — обади се Скейд. — Не можеш да вземеш този кораб. Какво ще правиш с него — при демаршистите ли ще дезертираш?
	— Това е идея.
	— И същевременно — самоубийство. Никога няма да стигнеш до Йелоустоун. Ако не те убием ние, ще го направят демаршистите.
	Нещо се скъса. Совалката се отклони встрани и след това се стовари с цялата си тежест върху останалите въжета с куки. През прозореца на пилотската кабина Клавейн видя как скъсаното въже се удари като камшик в повърхността на кометата, плъзгайки се по останалата стабилизираща мембрана. Разсече широка един метър рана на повърхността й. Изригнаха черни сажди, наподобяващи изпуснато от октопод мастило.
	— Скейд има право. Няма да успееш, Клавейн — няма къде да отидеш. Моля те, като приятел… умолявам те, да не правиш това.
	— Не разбираш ли, Рьом? Тя иска тези оръжия, за да ги вземе със себе си. Тези дванайсет кораба не са само за изпълнение на въпросната задача. Предназначени са за нещо по-голямо. Това е евакуационна флота.
	Усети ново сътресение от скъсването на друго въже, което се намота на спирала и се стовари върху кометата с неудържима енергия.
	— И така да е, какво от това? — попита Скейд.
	— Ами останалата част от човечеството? Какво би трябвало да направят тези нещастници, когато се появят вълците? Да разчитат на късмета си ли?
	— Такъв е светът на Дарвин.
	— Неправилен отговор, Скейд.
	В този момент и последното въже се скъса. Внезапно корветата започна да се отдалечава от кометата с пълна скорост, която го залепи в облегалката на креслото му. Клавейн изскимтя от болка в пострадалите си ребра. Показанията на индикаторите започнаха да се нормализират, стрелките се върнаха в зелените и белите зони. Писъкът на моторите постепенно премина в почти недоловимо буботене; колебанията на корпуса намаляха. Кометата на Скейд ставаше все по-малка.
	Клавейн ориентира на око корветата към ярката точка светлина, която беше Епсилон Еридани.


>	Единайсета глава

	Навлязлата дълбоко в „Носталгия по безкрая“ Иля Вольова стоеше в епицентъра на това, което някога представляваше Капитанът, нещото, което в един друг живот се беше наричало Джон Армстронг Браниган. Не трепереше и дори това й се стори не в реда на нещата. Посещенията при Капитана винаги се съпровождаха от изключителен физически дискомфорт, придаващ на цялото занятие привкус на примесено с разкаяние поклонничество. Когато не посещаваха Капитана, за да измерват растежа на тумора му, който можеше да бъде забавен, но не и спрян, обикновено искаха мъдрия му съвет по един или друг въпрос. Изглеждаше справедливо и в реда на нещата и те да понесат част от страданието, макар съветът на Капитана да не беше винаги разумен и дори — здравомислещ.
	Държаха го на студено, за да забавят прогреса на Смесената чума. Криокамерата, в която го държаха, известно време бе в състояние да поддържа студа. Но неуморният растеж на Капитана в крайна сметка бе обхванал самия ковчег, преобразувайки и инкорпорирайки неговите системи. Ковчегът бе продължил да функционира по свой особен начин, но се бе оказало, че целият участък около него трябва да бъде изстуден до криогенно ниво. Налагаше се визитите при Капитана да се съпровождат от слагането на няколко пласта термично облекло. Не беше лесно да дишаш ледения въздух в неговото царство: всяко вдишване заплашваше да разбие белите дробове на милиони стъклени парченца. Вольова палеше цигара от цигара по време на тези посещения, макар за нея те да бяха по-лесни, отколкото за останалите. Тя нямаше вътрешни импланти, нищо, което чумата би могла да разруши. Другите, вече мъртви до един, я бяха смятали за капризно слаба, след като не си ги бе сложила. Тя обаче беше виждала завистта в очите им, когато бяха принудени да прекарат известно време в близост до Капитана. Тогава, макар и само за няколко минути, им се искаше да бъдат на нейното място. Отчаяно им се искаше.
	Саджаки, Хегази, Суджик… вече едва си спомняше имената им, струваше й се, че оттогава е изминала цяла вечност.
	Сега мястото не беше по-студено от която и да е друга част на кораба и много по-топло от някои негови участъци. Въздухът беше влажен и неподвижен. По повърхността проблясваха различни тънки слоеве с неуточнен произход. Кондензацията образуваше ручейчета, които се стичаха надолу по стените и капеха покрай възлести наслоявания. От време на време, от някоя вдлъбнатина рязко изригваше отточна корабна вода, и покапваше по пода. Процесите на биохимическо рециклиране на кораба отдавна се бяха изплъзнали от човешкия контрол. Вместо да се разрушат, те бяха еволюирали невъздържано, добавяйки ексцентрични изходи и свързващи тунелчета. Водеше се непрестанна и уморителна борба, за да не се допусне корабът да се удави в собствените си отточни води. Вольова бе инсталирала трюмни помпи на хиляди места из него, за да пренасочва отходната вода към големите преработващи цистерни, където можеше да бъде пречистена чрез съответните химически агенти. Роботът, отговарящ за трюмните помпи, осигуряваше фон за всяка мисъл, като една-единствена, дълго поддържана нота на орган. Звукът не прекъсваше за секунда. Иля просто бе престанала да го забелязва.
	Който знаеше къде да гледа и притежаваше визуалната вещина, позволяваща му да отличава формите от хаоса, можеше да определи къде е стоял ковчегът. Когато му бе позволила да се затопли — беше изстреляла стреличка в контролната система на ковчега — той бе започнал да поглъща обкръжаващия го кораб със значително по-голяма бързина, атом по атом, и да се смесва с него. Горещината бе като в пещ. Не беше изчакала да види какъв ще бъде резултатът от трансформацията. Ясно бе обаче, че Капитанът щеше да продължи процеса, докато асимилира по-голямата част от кораба. Колкото и ужасяваща да беше, тази перспектива бе за предпочитане, отколкото „Носталгия по безкрая“ да бъде оставена в ръцете на _друго_ чудовище — Сън Стийлър. Беше се надявала Капитанът да успее да възвърне отчасти контрола от паразитния разум, нахлул в кораба.
	И се бе оказала права. В крайна сметка Капитанът бе успял да подчини целия кораб на трескавите си капризи. Вольова знаеше, че в този случай на заразяване с чума имаше нещо уникално. Доколкото й беше известно, съществуваше само един щам Смесена чума, и заразата, достигнала до „Носталгия по безкрая“, бе същата, която бе поразила Йелоустоунската система и другите части на Вселената. Иля бе виждала снимки на Казъм сити след чумната епидемия, гротескно изкривената му архитектура, сякаш излязла от кошмарен сън. Но макар тези трансформации понякога да изглеждаха целенасочени или дори артистични, не можеше да се каже, че зад тях лежи истинска интелигентност. Формите, които бяха придобили сградите, бяха в известна степен предопределени от биодизайнерските принципи, залегнали в основата им. Случилото се с „Носталгия по безкрая“ обаче бе различно. Чумата живя в Капитана години наред, преди да започне да променя формите му. Възможно ли беше да е постигната някаква симбиоза и, когато най-накрая се развилия, консумирайки и променяйки кораба, трансформациите да бяха дали в известна степен израз на подсъзнанието на Капитана?


	Вольова подозираше, че е станало именно така и същевременно се надяваше да се лъже. Защото, накъдето и да го погледнеше човек, корабът се бе превърнал в нещо чудовищно. Когато Хури пристигна от Ризургам, Иля бе направила всичко възможно, за да изглежда невъзмутима сред целия този ужас, но всъщност бе играла тази роля колкото заради нея, така и заради самата себе си. Корабът я нервираше на много нива. Малко преди да позволи затоплянето, бе добила известна представа за извършените от Капитана престъпления, като надникна за миг в топката от вина и омраза, която представляваше умът му. А сега този ум като че ли се бе разширил многократно, до степен да й позволи да се движи вътре в него. Капитанът се бе превърнал в кораба. Корабът бе наследил неговите престъпления и се бе превърнал в паметник на собствените му злодеяния. Иля изследваше контурите, маркиращи местонахождението на ковчега. През по-късните етапи от боледуването на Капитана, отделението с криокамерите, притиснато към едната стена, бе започнало да протяга сребристи филизи във всички посоки. Те можеха да бъдат проследени до спукания обков на ковчега на Капитана, проникнали дълбоко в централната му нервна система. Сега тези сензори обхващаха целия кораб, провираха се и се свързваха отново като пипала на огромна сепия. На няколко десетки места те се бяха свързали в нещо като основни ганглийни центрове за обработване на получената информация, представляващи фантастично сложна плетеница. От някогашното тяло на Капитана вече не бе останала и следа на физическо ниво, но неговият разум, разширен, объркан, призрачен, несъмнено все още обитаваше кораба. Вольова не бе решила за себе си дали тези възли бяха равномерно разпределени мозъци или малки компоненти от много по-голям, обхващащ кораба интелект. Беше сигурна само в едно — че Джон Браниган все още присъстваше в него.
	Веднъж, когато претърпя катастрофа край Хадес и помисли, че Хури е умряла, бе очаквала „Носталгия по безкрая“ да я екзекутира. По онова време вече бе затоплила Капитана, беше му разказала за извършените от нея престъпления, давайки му основателна причина да я накаже.
	Но той я бе пощадил и след това я бе спасил. Беше й позволил да се върне на кораба, който продължаваше да консумира и трансформира. Беше посрещнал с пълно мълчание всичките й опити за общуване, но бе направил възможно оцеляването й. На някои места трансформациите не бяха чак толкова големи и тя бе открила, че е в състояние да живее в тях. Беше установила, че те даже се движеха, ако тя решеше да се засели в друга част на кораба. И така, Браниган или това, което управляваше „Носталгия“, каквото и да бе то, знаеше, че тя е на борда и от какво се нуждае, за да остане жива. По-късно, когато намери Хури, корабът позволи и на нея да се върне на борда му.
	Все едно се намираше в замък, обитаван от самотен, но покровителствено настроен дух. Осигуряваше им всичко, от което се нуждаеха, разбира се в разумни граници, но не отстъпваше абсолютния си контрол. Не се движеше, освен за да осъществи кратки полети в рамките на системата. Не им даваше достъп до нито едно от своите оръжия, да не говорим за оръжията от скривалището.
	Вольова продължаваше опитите си да осъществи комуникация, но те оставаха безплодни. Когато говореше на кораба, не се случваше нищо. Когато изпращаше визуални послания, не получаваше отговор. Но не губеше увереността си, че „Носталгия по безкрая“ я слуша. Тя просто се бе оттеглила в собствената си бездна от угризения и самообвинения.
	Корабът бе изпълнен с презрение към самия себе си.
	Тогава Хури замина. Върна се на Ризургам, за да се инфилтрира в Дома на инквизицията и да поведе цялата планета в безсмислена гонитба на вятъра, така че с Вольова да могат да се срещат на всяко място, без да пораждат въпроси.
	Първите няколко месеца на самота бяха истинско изпитание, дори за Иля Вольова. Бяха я принудили да стигне до извода, че въпреки всичко човешката компания доста й допада. А сега единственият й компаньон бе един начумерен, мълчалив, изпълнен с омраза ум, който едва не я накара да превърти.
	И тогава корабът бе започнал да отговаря по своеобразния си начин. В началото почти не бе забелязала усилията му. По онова време й се налагаше да прави какво ли не и нямаше време да спре, да помълчи и да изчака корабът да направи непохватните си помирителни жестове. Наплив на плъхове… разваляне на трюмните помпи… непрекъснатият процес на отклоняване на чумата от критичните участъци, борбата с нея с наноагенти, огън, замразяващи и химически спрейове.
	Тогава, един ден слугите бяха започнали да се държат странно. Подобно на внезапно започналите да пакостят плъхове, някога те бяха част от корабната инфраструктура за монтаж и самовъзстановяване. Най-умните от тях бяха погубени от чумата, но най-старите и глупави машини бяха оцелели. Те продължаваха да изпълняват възложените им задачи, почти без да си дават сметка за промените на кораба. В по-голямата си част те нито помагаха, нито пречеха на Иля, затова тя ги оставяше да правят каквото си правеха. Понякога бяха полезни, но това се случваше толкова рядко, че отдавна бе престанала да разчита на тях.
	И тогава слугите започнаха да й помагат. Първият случай бе свързан с развалянето на една от трюмовите помпи. Щом установи този факт, Вольова се отправи натам, за да види какво може да направи по въпроса. Когато пристигна, за свое учудване откри там чакащ я слуга, занесъл почти всички инструменти, които й бяха необходими за справянето с повредата.
	Първата й задача бе да задвижи отново мотора на помпата. След като частичното наводнение бе преодоляно, тя бе седнала, за да направи равносметка. Корабът все още изглеждаше така, както и при събуждането й. Коридорите все още приличаха на покрити със слуз гръкляни. Всевъзможни противни вещества продължаваха да се процеждат и да капят от всеки отвор. Въздухът бе все така лепкав, а всяка мисъл се съпровождаше от непрестанния грегориански напев на помпите.
	Но нещо определено се бе променило.
	Върна инструментите в раничката, която бе донесъл слугата. Той незабавно си тръгна и скоро изчезна зад първия завой на коридора.
	— Мисля, че можеш да ме чуеш — заяви на глас тя. — Чуй ме и ме виж. Знаеш също така, че не съм тук, за да ти причиня зло. Вече можеше да ме убиеш, Джон, особено след като контролираш слугите… а ти ги контролираш, нали?
	Изобщо не се изненада, когато не последва отговор. И продължи несмущавана.
	— Спомняш си коя съм, разбира се. Аз съм тази, която те нарани. Онази, която отгатна какво си направил. Може би мислиш, че те наказах заради извършеното от теб. В такъв случай си сгрешил. Това не е в стила ми. Садизмът ме отегчава. Ако исках да те накажа, щях да те убия, а можех да го направя по хиляди начини. Аз обаче нямах подобно нещо предвид. Искам само да знаеш, че според личното ми мнение вече си страдал достатъчно. А ти страдаш, нали? — Тук направи пауза, вслушвайки се в музикалните тонове на помпата, за да се увери, че все още не се е развалила. — Е, ти си го заслужи — продължи Вольова. — Заслужи да прекараш известно време в ада заради деянията си. И може би наистина прекара там някакъв период. Ти единствен знаеш какво е да живееш полкова дълго по такъв начин. Само ти знаеш дали състоянието, в което се намираш сега, е по-добро от предишното.
	Тук долови някакви далечни вибрации, усети ги през пода. Нямаше представа дали това не бе някаква операция, извършвана от помпата, или коментар на Капитана към последната й забележка.
	— Сега е по-добре, нали? Трябва да бъде добре. Сега вече ти се отърва и се превърна в духа на кораба, който командваше някога.
	Никакъв отговор. Тя изчака няколко минути нов сеизмичен тътен или друг, също толкова загадъчен сигнал. Но не последва нищо подобно.
	— Колкото до слугата — додаде тя, — благодаря ти. Беше ми от помощ.
	Но корабът не отвърна.
	От този момент нататък обаче слугите неизменно и помагаха, когато можеха. Ако намеренията й можеха да бъдат разчетени, машините се втурваха напред, за да й занесат необходимите инструменти или оборудване. Ако работата се проточеше, някоя от тях й носеше храна и вода от някой от все още функциониращите пунктове. Ако помолеше директно кораба за нещо, той никога не го изпълняваше. Но ако изречеше нуждите си на глас, сякаш разговаряйки сама със себе си, тогава той бе готов да се подчини. Не успяваше винаги да й помогне, но тя определено имаше впечатлението, че прави всичко възможно.
	Питаше се дали не се лъже, дали „Носталгия по безкрая“ не бе обитавана не от Джон Браниган, а от някакъв друг разум на забележимо по-ниско ниво. Може би готовността на кораба да й служи се дължеше на факта, че интелектът му бе на нивото на слуга, подчинен на същия режим на послушание. Може би, когато говореше директно на Браниган, си въобразяваше, че се намира в присъствието на по-голям разум от действително съществуващия.
	Тогава се бяха появили цигарите.
	Не беше молила за тях, даже не подозираше, че на кораба има някакъв друг запас освен нейния личен, който вече бе изразходвала. Беше ги огледала със смесица от любопитство и подозрителност. Имаха вид на произведени в някоя от колониите, с които корабът бе търгувал преди десетилетия. Не изглеждаха направени от самия кораб, от суровините, с които разполагаше. Иначе нямаше да миришат толкова приятно. Оказа се, че и вкусът им е много хубав, както установи Иля, след като изпуши една от тях. Следващата бе също толкова добра.
	— Къде ги намери? — попита Вольова. — Къде, в името на… — Пое отново дълбоко въздух, като напълни белите си дробове за първи път от седмици с нещо друго освен застоялия корабен въздух. — Няма значение. Не ми е нужно да зная. Благодарна съм ти.
	След този случай повече не изпитваше никакво съмнение, че Браниган бе до нея. Само друг член на екипажа можеше да знае за страстта й към цигарите. Никоя машина не би се сетила да й направи такъв подарък, колкото и дълбоко вкоренен да беше инстинктът й да служи. Следователно корабът бе дал изява на желанието си за помирение.
	След това прогресът бе осъществяван бавно. От време на време ставаше нещо, което караше „Носталгия по безкрая“ да се затваря отново вътре в себе си и тогава слугите отказваха да й помагат дни наред. Това се случваше понякога, след като бе говорила прекалено свободно на Капитана, опитвайки да го измъкне от мълчанието му с предизвикателства. Очевидно не беше добър психолог. Цялата тази ужасна бъркотия бе започнала с опитите й с офицера на оръжейната, Нагорни, които го бяха накарали да превърти. Ако това не се бе случило, нямаше да се наложи да наеме на работа Хури и всичко щеше да бъде по-различно…
	След това, когато животът на кораба се връщаше горе-долу в рамките на нормалното и слугите започваха отново да й се подчиняват, тя внимаваше какво говори и върши. Минаваха седмици, без да направи открит опит за комуникация. Но рано или късно опитваше отново, докато бавно се стигнеше до нов бурен епизод. Тя обаче упорстваше, защото й се струваше, че осъществява малък, но измерим напредък след всеки крах.
	Последният стана само шест седмици след посещението на Хури. А особеното състояние продължи като никога цели осем седмици. После бяха изминали други десет седмици и едва сега бе събрала сили да рискува нов крах.
	— Капитане… чуй ме — започна Иля. — Много пъти опитвам да се свържа с теб и ми се струва, че един-два пъти успях и ти ме чу много добре. Но не беше готов да отговориш. И аз те разбирам, дори много добре те разбирам. Но _има_ нещо, което непременно трябва да ти обясня. Неща за външния свят, нещо, което става другаде в тази система.
	Вольова се намираше в голямата сфера на мостика и говореше малко по-силно, отколкото би било необходимо за нормален разговор. Най-вероятно можеше да изнесе речта си на всяко място в кораба и той пак щеше да я чуе. Но тук, в някогашния команден фокус на кораба, монологът не й се струваше чак толкова абсурден. Акустиката на мястото придаваше особено звучене на гласа й, което й допадаше. Освен това жестикулираше театрално с жалките останки от цигарата си.
	— Може би — продължаваше Иля — вече знаеш за това. Знам, че имаш синаптични пътеки до сензорите и камерите на корпуса. Не знам обаче, доколко добре си в състояние да тълкуваш тези потоци информация. Все пак не си роден с тези умения. Трябва да е странно, дори за теб, да виждаш света през очите и ушите на дълга четири километра машина. Но ти винаги си бил адаптивно копеле. Предполагам, че в крайна сметка ще се справиш и с това.
	Капитанът не отговаряше. Но корабът не премина незабавно в състоянието, от което се бе опасявала. Според гривната на китката й дейността на слугите продължаваше нормално.
	— Все пак ще предположа, че все още не си научил за машините, освен онова, което може би си дочул по време на последното посещение на Хури. Какви машини ли, питаш? Извънземни, ето какви. Нямаме представа откъде идват. Единственото, което знаем, е, че са тук, сега, в системата Делта Павонис. Мислим, че Силвест — нали си го спомняш — ги призова неволно тук, когато влезе в Хадес.
	Разбира се, че помнеше Силвест, след като бе в състояние да си спомни изобщо нещо от предишното съществуване. Та нали Силвест бе доведен на кораба, за да излекува Капитана. Но се оказа, че само си бе играл с техните желания и през цялото време е гледал към Хадес.
	— Естествено — додаде тя, — това са само догадки, но като че ли отговарят на фактите. Хури знае много за тези машини, повече от мен. Но е научила за тях по такъв начин, че не може да изрази всичко, което _знае_. Все още сме на тъмно в много отношения.
	Вольова разказа на Капитана за случилото се до този момент, като пускаше илюстрации на сферата на мостика. Обясни как множествата инхибиторски машини бяха започнали да рушат три по-малки свята, като засмукваха сърцевината им и я преработваха в орбитални пояси от съвсем ситна материя.
	— Впечатляващо е — добави тя. — Но не съм се разтреперила, защото това е чак толкова далече от собствените ни възможности. Не. Тревожи ме какво са намислили да правят по-нататък.
	Въпросните операции бяха спрели рязко преди две седмици. Изкуствените вулкани, осеяли екваторите на трите свята, бяха престанали да изригват материя, оставяйки последната дъга от преработен материал да се изкачи в орбита.
	Според Вольова дотогава на склад в орбита бе издигната поне половината маса на всеки от световете. Бяха останали само кухи черупки. Неповторимо зрелище представляваше промяната им след прекратяването на миньорския процес: те се сбръчкаха в плътни оранжеви топки от радиоактивна шлака. Някои от машините се отделиха от повърхността, но много очевидно бяха свършили работата си и не бяха рециклирани. Привидното прахосничество на този жест смрази Иля. Той говореше, че машините нехаеха за вече приложените от тях усилия при предишните репликационни цикли, че в известен смисъл то нямаше значение, сравнено с важността на предстоящата задача.
	Останаха обаче милиони по-малки машини. Пръстените от останките имаха немалка собствена гравитация и се нуждаеха от постоянно насочване. Различни видове процесори се носеха между тях, като поглъщаха и изхвърляха. Вольова бе доловила проблясваща от време на време екзотична радиация в близост до тях. Бяха пуснати в действие страховити алхимични механизми. На материала от световете се придаваха специализирани и редки нови форми, видове материя, които просто не съществуваха в природата.
	Но преди вулканите да бяха престанали да плюят навън сърцевината на малките планети, вече бе започнат нов процес. От пространството около всеки свят се бе отделил поток от материя, нишка от преработен материал, който се проточи като език, докато достигна дължина от светлинни секунди. Насочващите машини явно бяха инжектирали достатъчно енергия във всяка струя, за да ги изхвърли от гравитационните кладенци на създалите ги светове. Езиците материя се движеха вече по междупланетна траектория, следвайки плавната парабола, обхващаща еклиптиката. Те се разтеглиха, докато разстоянието от единия до другия им край достигна светлинни часове. Иля направи предвиждане за бъдещото развитие на параболите — те бяха общо три — и откри, че щяха да се пресекат в една и съща точка в пространството, точно по едно и също време.
	В момента там нямаше нищо. Но докато стигнеха до точката, там щеше да се появи нещо друго: най-големият газов гигант на системата. Вольова смяташе, че това пресичане на пътищата съвсем не беше случайно.
	— Ето какви са моите предположения — каза тя на Капитана. — Досега видяхме само събирането на суровината. И сега я насочват там, където ще започне истинската работа. Намислили са нещо за Рок, но какво точно — не знам. То обаче несъмнено е част от плана им.
	Онова, което знаеше за газовия гигант, се появи на прожекционната сфера. Рок бе разрязан като ябълка. Появиха се обозначени с надписи слоеве: това бе потапяне в объркващи дълбини от странна химия и кошмарно налягане. Газове, в повечето случаи с невъобразимо налягане и температура, се носеха над океан от чист течен водород, започващ почти веднага след явния външен пласт на планетата. Под него — самата мисъл за това предизвикваше слаба мигрена във Вольова — се намираше океан от водород в метално състояние. Иля не обичаше планетите и в най-добрите моменти, а газовите гиганти й се струваха неразумно оскърбление на човешките мащаби и слабост. В това отношение те бяха почти като звездите.
	Нищо в Рок обаче не го бележеше като необичаен. Около него се въртеше обичайното семейство луни, повечето от тях ледени и свързани чрез приливите и отливите с по-големия свят. Йони обгаряха повърхността на по-горещите луни, образувайки големи тороидални плазмени пръстени, които обкръжаваха гиганта, задържани от свирепата му магнитосфера. Липсата на големи скалисти луни бе най-вероятното обяснение на факта, че операциите по вземането на материал бяха извършени другаде. Съществуващата система от пръстени имаше интересни резониращи свойства — подобие на спици на велосипед и странни възелчета — но не беше нещо, което Вольова да не бе виждала досега.
	Какво искаха инхибиторите? Какво щеше да се случи, когато потоците им с материя достигнеха до Рок?
	— Разбираш какви са опасенията ми, Капитане. Сигурна съм, че разбираш. Каквото и да са замислили тези машини, то със сигурност няма да е добро за нас. Те са двигатели на унищожението. Работата им е да затриват разумния живот. Въпросът е, в състояние ли сме да направим нещо във връзка с това?
	Иля замълча и направи мигновена преценка на положението. Все още не бе предизвикала неприязнена реакция и поредна самоизолация. Това определено бе добър признак. Капитанът бе най-малкото готов да я остави да обсъди с него външните събития. От друга страна, тепърва й предстоеше да повдигне темите, които обикновено предизвикваха затварянето му.
	Е, трябваше да действа, нямаше кой друг да свърши тази работа.
	— Аз мисля, че сме в състояние, Капитане. Може би не да ги спрем веднъж завинаги, но поне да им пъхнем солиден прът в колелото. — Вольова хвърли поглед към гривната си; нищо необичайно не се бе случило никъде в кораба. — Разбира се, имам предвид военен удар. Не мисля, че разумни доводи биха свършили работа срещу сила, която превръща в суровини три от планетите ти, без поне първо да каже „ако обичаш“.
	Тогава усети нещо. Потрепване, идващо от някъде другаде в „Носталгия по безкрая“. Беше се случвало и преди и изглежда имаше някакво значение, но тя не бе в състояние да определи точно какво. Определено бе вид комуникация от разума, управляващ кораба, но не непременно желаната от нея. Беше по-скоро знак за раздразнение, като ниско ръмжене на куче, на което не му харесва да го притесняват.
	— Капитане… разбирам, че е трудно. Кълна се, че разбирам. Налага се обаче да направим нещо, при това — скоро. Струва ми се, че оръжията от скривалището са единственият ни шанс. Останаха ни трийсет и три от тях. Трийсет и девет, ако успеем да презаредим шестте, които използвах срещу Хадес… Но мисля, че дори трийсет и три ще бъдат достатъчни, ако можем да ги използваме както трябва и то, скоро.
	Вибрациите се засилиха, после утихнаха. Явно сега вече наистина бе засегнала чувствително място. Но Капитанът продължаваше да слуша.
	— Оръжията, които изгубихме в края на системата, може би са най-мощните, с които разполагахме — додаде тя, — но шестте, поне по моя преценка, са с най-ниската разрушителна сила спрямо останалите. Мисля, че можем да се справим, Капитане. Да ти кажа ли какъв е планът ми? Предлагам да се прицелим в трите свята, откъдето идват потоците материя. Деветдесет процента от извлечената маса е все още в орбита около съответното издълбано тяло, макар все по-голяма част да се насочва към Рок. Повечето машини на инхибиторите са все още около въпросните луни. Те може и да не издържат на една изненадваща атака, а и дори да издържат, можем да разпръснем и заразим тези резервоари на материя.
	Иля заговори по-бързо, омаяна от начина, по който се развиваше планът в ума й.
	— Възможно е машините да успеят да се групират отново, но ще се наложи да намерят нови светове, които да стрият. Но ние можем да ги бием и в това. Ще използваме други оръжия от скривалището, за да се отървем от възможно най-големия брой кандидати, който открием. Можем да отровим кладенците им; да им попречим да изравят сърцевината на други светове. Това ще ги затрудни, може би дори ще направи невъзможно за тях да завършат онова, което са планирали за газовия гигант. Все още имаме някакъв шанс, но ще трябва да ни помогнеш, Капитане.
	Вольова погледна отново гривната си. Все още не се бе случило нищо и тя си позволи да си отдъхне на ментално ниво. Засега нямаше да настоява повече. Обсъждането на необходимостта от неговото сътрудничество бе стигнало по-далече, отколкото бе предполагала, че е възможно.
	И точно в този миг го усети — далечен, нарастващ порив от гневен въздух. Чу свистенето му из дългите километри коридори.
	— Капитане…
	Беше късно. Вихърът връхлетя в командната сфера и я повали на пода с цялата си мощ. Угарката излетя от ръката й и направи няколко обиколки на залата, повлечена от вихрушката корабен въздух, предшествана от плъхове и всевъзможни дребни предмети и боклуци.
	Беше й трудно да говори.
	— Капитане… Не исках да кажа…
	Но тогава стана трудно дори да диша. Вятърът я повлече по пода, докато тя мяташе бясно ръце, опитвайки да се залови за нещо. Шумът беше мъчителен, сякаш бе усилване на всички години, на всички десетилетия на болка, които бе познал Джон Браниган.
	В този миг вихърът утихна и помещението отново потъна в покой. Ако бе някъде другаде в кораба, единственото, което трябваше да направи, бе да отвори вратата към някоя от камерите, където обикновено се поддържаше абсолютен вакуум. Твърде вероятно бе никакъв въздух да не бе достигнал дотук по време на тази проява на сила от негова страна, но ефектът бе също толкова изнервящ.
	Иля Вольова се изправи. Като че ли нямаше нищо счупено. Поизтупа се с длан и, все още трепереща, си запали нова цигара. Пуши мълчаливо поне две минути, докато нервите й се поуспокоиха.
	След това заговори отново, тихо и невъзмутимо, като родител, обясняващ нещо на тригодишното си дете, току-що направило сцена.
	— Много добре, Капитане. Изрази чудесно какво мислиш. Явно не желаеше да говорим за оръжията от скривалището. Прекрасно. Това е твой прерогатив и не мога да твърдя, че съм изненадана. Разбери обаче следното: тук не става въпрос само за дребен местен проблем. Въпросните машини на инхибиторите не са пристигнали само в Делта Павонис. Целта им е _целият човешки род_. Това е само началото. Няма да се ограничат само с извършеното тук, дори да затрият целия живот в Ризургам за втори път от един милион години. Това ще бъде просто генералната репетиция. После ще дойде ред на друга част от Вселената — може би Гранд Тетон, Спиндрифт, Заструга, може би дори Йелоустоун. Може би даже Първата система. Вероятно това няма значение, защото, веднъж щом падне първият, другите няма да закъснеят. Това ще бъде краят, Капитане. Може да отнеме десетилетия или векове. Няма значение. Така или иначе ще бъде краят на всичко, окончателното отричане на всеки човешки жест, на всяка човешка мисъл, от зората на времето. Ще бъдем изтрити от света. Гарантирам ти едно: ще бъде ужасно, макар изходът да не подлежи на съмнение. Но знаеш ли какво? Няма да ни има, за да видим нищо от това. А този факт ми е по-неприятен, отколкото можеш да предположиш.
	Вольова дръпна отново от цигарата си. Плъховете бяха избягали отново сред мрака и мръсотията и корабът като че ли се върна в почти нормалното си състояние. Изглежда й бе простил тази простъпка.
	— Машините все още не са ни обърнали кой знае какво внимание — продължи тя. — Но ако питаш мен, не след дълго ще го направят. А искаш ли да чуеш теорията ми защо още не сме атакувани? Не е изключено просто да не са ни видели. Мисля, че сензорите им са настроени към много по-мащабни признаци за живот от тези, които излъчва един-единствен кораб. Възможно е също така да не виждат причина да се тревожат заради нас; да смятат, че би било прахосване на сили да си правят труда да ни изтребват индивидуално, когато онова, което са намислили, ще свърши същата работа. Подозирам, че разсъждават точно така, Капитане. В много по-широки и по-бавни мащаби от тези, на които сме свикнали. Защо да си правиш труда да смачкаш една муха, когато си на път да затриеш целия вид? А ако искаме да направим нещо, трябва да започнем да мислим поне донякъде като тях. Имаме нужда от оръжията в скривалището, Капитане.
	Стаята се разтресе; осветлението на дисплея и около него изгасна. Иля погледна гривната си и не се изненада от факта, че корабът отново започваше да изпада в истерия. Слугите на всички нива изоставяха възложената им работа. Дори част от трюмните й помпи спряха. Дочуваше почти недоловимата, промяна в общия звуков фон, причинена от отделянето им от хора. Цели участъци от безкрайните коридори щяха да потънат в мрак. Пристигането на асансьорите нямаше да може да се гарантира. Животът отново щеше да се усложни и в продължение на няколко дни, а може би — и на седмици, дори оцеляването на борда на кораба щеше да изисква много енергия от нейна страна.
	— Капитане… — промълви тя, макар да се съмняваше, че някой я слуша вече. — Капитане, трябва да разбереш: аз няма да си отида. Нито пък те.
	Останала сама в мрака, Иля допуши онова, което бе останало от цигарата й. След като приключи с нея, извади фенерчето си, запали го и напусна мостика.
	Триумвирът беше зает. Чакаше го много работа.


	Рьомонтоар стоеше върху лепкавото покритие на кометата на Скейд, и махаше към приближаващата ракета.
	Тя се спускаше колебливо и с видимо подозрение към тъмната повърхност. Беше малък кораб, малко по-голям от корветата, с която бяха пристигнали. От корпуса му стърчаха сферични кулички, които се въртяха ту насам, ту натам. Рьомонтоар премигна срещу червения блясък на търсещия подходящо място за приземяване лазер, след това лъчът се отмести нататък, рисувайки разни шарки по земята.
	— Казахте, че сте двама — избумтя гласът на командира в шлема на Рьомонтоар. — А виждам само един.
	— Скейд е ранена. Затова е вътре в кометата, където за нея се грижи Майсторът на делото. Защо ми говориш звуково?
	— Това може да е капан.
	— Аз съм Рьомонтоар. Не ме ли позна?
	— Чакай. Обърни се малко наляво, за да видя лицето ти през визьора.
	Мина известно време, докато корабът се рееше на място, а командирът го оглеждаше. След това се приближи още и хвърли своите закрепващи се куки. Те се стовариха тежко на мястото, където все още бяха закотвени трите скъсани въжета. Рьомонтоар усети вибрациите от удара в мембраната, епоксидната смола се вкопчи още по-здраво в подметките му.
	Опита да установи невронна комуникация с пилота. „Сега вече приемаш ли, че аз съм Рьомонтоар?“
	В предната част на кораба се отвори люк. Появи се конджоинър в пълно бойно снаряжение. Фигурата се плъзна до повърхността на кометата и стъпи само на два метра от чакащия мъж. Фигурата носеше оръжие, което насочи към него. От кораба се виждаха и други насочени оръжия. Усещаше ги съвсем ясно и му се струваше, че едно погрешно движение бе достатъчно, за да открият огън.
	Конджоинърът отвърна също по невронен път.
	[Какво правиш тук? Кой е Майсторът на делото?]
	„Страхувам се, че това е работа на Затворения съвет. Мога да кажа само, че със Скейд сме тук по въпрос, засягаш сигурността на конджоинърите. Това е една от нашите комети, както вече сте се досетили.“
	[Сигналът ви за помощ споменаваше, че сте дошли трима. Къде е корабът, с който пристигнахте?]
	„Ето тук нещата малко се усложняват.“ Рьомонтоар опита да влезе в главата на своя събеседник — щеше да бъде толкова по-лесно, ако можеше просто да му прехвърли директно своите спомени — но невронните блокади на другия бяха стабилни. 
	[Просто ми кажи.]
	„Клавейн дойде с нас. Той открадна корветата.“
	[И защо ще прави такова нещо?]
	„Няма как да ви кажа, без да разкрия предназначението на тази комета.“
	[Тогава аз ще опитам да отгатна. Отново работа на Затворения съвет.]
	„Знаеш как стоят нещата.“
	[И накъде отиде с корветата?]
	Рьомонтоар се усмихна; нямаше смисъл да продължава тази игра на криеница. „Вероятно към вътрешността на системата. Къде другаде? Няма да тръгне към Майка Нест.“
	[Преди колко време точно стана това?]
	„Повече от трийсет часа.“
	[Нужни са му по-малко от триста, за да стигне до Йелоустоун. Не ви ли мина през ума да ни пуснете сигнала за помощ по-рано?]
	„Направих всичко, което можах. Първо трябваше да се справим с нещо като криза от медицинско естество. Освен това се наложи да убеждавам дълго Майстора на делото, преди да ми разреши да изпратя сигнал до Майка Нест.“
	[Криза от медицинско естество ли?]
	Рьомонтоар показа с жест насечената повърхност на кометата и вълнообразната входна дупка, от която се бе появил в началото Майсторът на делото. „Както казах, Скейд бе ранена. Мисля, че трябва да я върнем колкото се може по-скоро на Майка Нест.“
	Рьомонтоар тръгна, подбирайки предпазливо всяка своя стъпка. Оръжията от кораба продължаваха да го следват, готови да го превърнат в миниатюрен кратер, само ако трепне.
	[Жива ли е?]
	Рьомонтоар поклати глава. „Не. В този момент — не.“


>	Дванайсета глава

	Клавейн се събуди от принудителния сън, изпълнен със сънища за срутени сгради и пясъчни бури. Трябваше му известно време за пренастройка, докато осъзнае къде се намира и спомените от последните събития си дойдат на мястото. Припомни си събранието на Затворения съвет и пътуването към кометата на Скейд. Помнеше и срещата си с Майстора на делото, и погребаната в кометата флота, очевидно предназначена за масова евакуация. Помнеше как бе откраднал корветата и я бе насочил към вътрешността на системата при максимална мощност.
	Все още беше вътре в нея, все още стоеше на мястото на първия пилот. Прокара пръсти по дактилните контроли, извиквайки различни екрани. Те оживяха около него, като се отваряха и осветяваха като слънчогледи. Не беше сигурен, че корветата ще общува с него невронно, защото не бе изключено Скейд да бе успяла да обезвреди този неин режим. Всичко показваше, че не бе успяла да го направи — до този момент корабът му се подчиняваше безпрекословно — но не виждаше смисъл да рискува излишно.
	По подобните на цветя екрани се изписваха един след друг различни статуси и схеми на многобройните подсистеми, сменяйки се с трескава бързина. Клавейн издигна нивото на съзнанието си, докато водопадът от образи се забави до нещо, което бе в състояние да асимилира. Някои от въпросите бяха от техническо естество, доклади за повредите, претърпени от корветата по време на бягството, но нито една от тях не заплашваше мисията му. Други показваха резюмета на тактическото положение върху непрекъснато нарастващо пространство, все по-далече и по-далече от корветата. Клавейн изучаваше иконките и обяснителните бележки, отбелязвайки за себе си близостта както на конджоинърските, така и на демаршистките кораби, роботи, скитащи из пространството мини и други подобни. На три светлинни часа оттук се водеше голяма битка, но това бяха най-близките военни действия за момента. Не се виждаше признак и за реакция от страна на Майка Нест. Това не означаваше, че нямаше реакция, защото Клавейн разчиташе на тактическите данни, хващани от корветата с помощта на пасивни сензори и черпени от комуникационните мрежи в рамките на система, но не рискуваше да използва активните й сензори, които щяха да издадат местоположението му на всеки, гледащ в правилната посока. Но засега не се забелязваше очевидна реакция.
	Клавейн се усмихна и присви рамене, което му напомни незабавно за счупеното по време на бягството ребро. Болката бе по-тъпа, отколкото преди, защото се бе сетил да си завърже медицинско наметало преди да легне да спи. Това наметало насочваше магнетичните полета към гръдния му кош, подпомагайки и ускорявайки зарастването на костта. На дланта си, там, където пиезоножът бе проникнал до костта, бе поставил готова превръзка. Раната, която си бе нанесъл сам, беше чиста и почти не го болеше.
	И така, явно бе успял. За кратко време, припомняйки си случилото се като през мъгла, бе решил, че спомените му за последните събития са просто плод на неспокойни сънища, като тези, които спохождат всеки войник с подобие на съвест; всеки, който бе преживял достатъчно войни — достатъчно дълга история — за да знае, че онова, което изглежда правилно действие в момента, по-късно може да се окаже най-ужасна грешка. А той бе предал своите хора. Извършеното беше предателство, колкото и чисти да бяха мотивите. Бяха му поверили изключително голяма тайна и той бе предал доверието им.
	Не беше имал време да направи преценка на стореното освен на съвсем бегло, повърхностно ниво. От мига, в който бе видял евакуационната флота и бе осъзнал какво означава това, Клавейн разбра, че има само една възможност да си тръгне, и тя бе да открадне корветата още там. Ако бе изчакал още малко, например докато се върнат на Майка Нест, Скейд несъмнено щеше да прозре намеренията му. Тя и без това имаше своите подозрения, но й беше нужно време, за да се оправи из непознатата архитектура на ума му, из античните му импланти и почти забравени протоколи за невронните му допирни точки. Не можеше да си позволи да й осигури това време.
	Затова бе действал незабавно със съзнанието, че вероятно никога повече няма да види Фелка, защото не очакваше да бъде оставен на свобода — или дори жив — след като навлезеше в следващата и най-трудна фаза на своето дезертьорство. Много по-добре щеше да бъде, ако бе имал възможност да я види за последен път. Не се надяваше да я убеди да тръгне с него, нито да уреди бягството й, дори тя да бе съгласна, но можеше да я запознае с намеренията си, сигурен, че няма да издаде тайната му. Смяташе, че тя щеше да разбере… може би нямаше да се съгласи, но нямаше и да опита да го разубеди. А ако бяха имали възможност да си вземат сбогом, тогава тя може би щеше да отговори на въпроса, който досега така и не се бе осмелил да й зададе. Въпрос, който живееше в него още от времето на гнездото на Галиана и военните дни на Марс, когато се бяха запознали. Щеше да я попита дали е негова дъщеря и може би щеше да получи отговор.
	А сега така и нямаше да разбере; не бе изключено в крайна сметка все пак да не събереше кураж да попита — през всичките години досега така и не бе успял да го направи — затова предстоящото заточение и невъзможността някога да научи истината му изглеждаха мрачни и студени като камък.
	Клавейн си каза, че най-добре за него беше да приеме този факт и да се научи да живее с него.
	Беше дезертирал и преди, изоставяйки един живот, и бе оцелял както физически, така и емоционално. Сега бе по-възрастен, но толкова стар и уморен, че да не може да го направи отново. Номерът беше да се концентрира само върху най-близките предстоящи събития: факт номер едно бе, че е все още жив и с незначителни наранявания. Напълно вероятно бе към него да летяха ракети, но те бяха изпратени дълго след потеглянето му, иначе вече щяха да бъдат доловени от пасивните сензори. Някой, напълно възможно беше да е Рьомонтоар, бе успял да забави развитието на нещата достатъчно, за да му даде това предимство. Не беше кой знае какво, но бе далеч за предпочитане през възможността вече да е мъртъв, сърфирайки на разширяващия се облак от собствените си йонизирани останки. Този факт заслужаваше поне една мрачна усмивка. Все още можеха да го убият, но поне нямаше да стане близо до дома.
	Почеса се по брадата, напрягайки мускули заради постоянното придърпване от ускорението. Двигателите на корветата все още работеха с максималната мощност, която бяха в състояние да издържат: три гравитационни константи, които усещаше стабилни като скала и плавни като привличане на звезда. Всяка секунда корабът унищожаваше частица антиматерия с размери на бактерия, но масата на реактора от антиматерия и метален водород изглеждаше почти недокосната. Корветата можеше да го отведе до всяка желана от него точка в рамките на системата, при това само за няколко десетки дни. Ако искаше, можеше да я ускори дори още повече, но така щеше да подложи двигателите на по-голямо натоварване от необходимото.
	Факт номер две беше, че имаше план.
	Ускорителите с антиматерия на корветата бяха рожба на най-нови технологии, във всеки случай далеч по-напреднали от всичко, което можеше да се види в неприятелската флота, но не използваха същата технология като междузвездния конджоинърски двигател. Не бяха в състояние да придвижват тежащ милиони тонове космически кораб почти със скоростта на светлината, но имаха едно значително тактическо предимство: бяха безшумни в целия спектър на отделяните неутрино. Тъй като Клавейн бе извадил от строя всички обичайни транспондери, можеше да бъде засечен само по изпусканите пламъци — факлата от релативистични частици, излитащи от ауспусите на корветата. Но отработените газове на корветата бяха силно насочени, така че наподобяваха острие на рапира. Наблюдаваше пренебрежимо малко разсейване от оста, следователно бе възможно да бъде забелязан само от нещо или някой, който се намираше в извънредно тесния конус непосредствено зад задната част на кораба. Конусът се разширяваше с отдалечаването си от него, но същевременно се разпръскваше и отслабваше, като лъч на фенерче, отслабващ все повече с увеличаване на разстоянието. Само намиращият се близо до центъра наблюдател би доловил достатъчен брой фотони, за да добие точна представа за местоположението му, но ако Клавейн променеше ъгъла на наклона на конуса само с няколко градуса, лъчът щеше да бъде прекалено слаб, за да го издаде.
	Но промяната във вектора на лъча означаваше промяна в курса. Майка Нест нямаше да очаква подобно нещо от него, а само да се придържа към отнемащата най-малко време траектория за Епсилон Еридани и после към Йелоустоун, който обикаляше около въпросната звезда. Щеше да стигне там за дванайсет дни. Къде другаде можеше да отиде? Корветата не можеше да стигне до друга система — обсегът и на действие се простираше едвам до кометния облак — а почти всеки друг свят, освен Йелоустоун, се намираше все още, поне на думи, под контрола на демаршистите. Властта им може и да отслабваше, но в обхваналата ги параноя те щяха да нападнат Клавейн, дори да пратеше съобщение, че дезертира и им носи безценни от тактическа гледна точка тайни. Но той знаеше всичко това. Още преди да забие пиезоножа в мембраната на кометата на Скейд, вече си бе съставил план, макар и не най-подробния или елегантния в своята кариера, при това с доста малък шанс за успех, но бе разполагал само с броени минути за това и смяташе, че не се бе справил прекалено зле. Дори след като бе имал възможност да размисли по-обстойно над него, не му бе дошло наум нищо по-добро.
	Единственото, което му бе нужно, бе малко вяра.


	„Искам да знам какво се е случило с мен.“
	Те я погледнаха, след това се спогледаха помежду си. Тя почти усещаше интензивното жужене на мислите им, пропукващо във въздуха като разлагането на йонизацията, предшестващо гръмотевичната буря.
	Първият хирург излъчваше спокойствие и увереност.
	[Скейд…]
	„Казах, че искам да знам какво е станало с мен.“
	[Ти си жива. Беше ранена, но оцеля. Все още се нуждаеш от…]
	Лустрото от привидно спокойствие на лекаря започваше да се изчерпва.
	„От какво?“
	[Все още имаш нужда да оздравееш както трябва. Но всичко може да се оправи напълно.]
	Поради някаква причина тя не бе в състояние да наднича в главите им. За повечето конджоинъри внезапното озоваване в подобна изолация бе смущаващо преживяване. Но Скейд бе подготвена за него. Изтърпя го стоически, като си припомни, че вече бе преживявала почти същата пълна изолация по времето си в Затворения съвет. Тя бе престанала, както щеше да дойде краят и на сегашната изолация. Беше въпрос единствено на време, докато…
	„Какво им има на моите импланти?“
	[Нищо им няма.]
	Знаеше, че хирургът се казва Делмар. „Защо тогава съм изолирана?“
	Но почти преди да оформи въпроса си разбра какъв е отговорът. Не искаха да бъде в състояние да разбере как изглеждаше в техните очи. Защото не искаха да научи веднага истината за случилото се с нея.
	[Скейд…]
	„Няма значение… Знам. Защо си направихте труда да ме събудите?“
	Не можеше да помръдне глава, само очите. През мъглата на периферното си зрение видя как Рьомонтоар се приближи до леглото й, масата или кушетката, където я бяха събудили. Носеше електриковобяла лекарска туника. Главата му представляваше странно несвързана сфера, щръкнала към нея. Медицински слуги с лебедови шии отстъпиха, за да му направят път. Лекарят кръстоса ръце пред гърдите си и погледна със строго неодобрение. Колегите му се бяха оттеглили дискретно, за да оставят само тримата в стаята.
	Скейд се взря надолу към пода, но видя само някаква нефокусирана белота, която можеше би беше илюзорна. Чуваше се тихо механично бръмчене, но не беше нещо, което не можеше да се очаква в една болнична стая.
	Рьомонтоар коленичи край нея.
	[Какво си спомняш?]
	„Ти ми кажи какво се случи, а аз ще ти кажа какво си спомням.“
	_Рьомонтоар_ погледна към хирурга. Позволи на Скейд да чуе мисълта, която вкара в главата на Делмар.
	[Страхувам се, че ще трябва да ни оставиш насаме. Вземи и твоите машини, защото съм убеден, че разполагат със записващи устройства.]
	[Ще ви оставим сами за пет минути, Рьомонтоар. Ще бъдат ли достатъчно?]
	[Ще трябва да стигнат, нали?]
	Рьомонтоар кимна и се усмихна, когато лекарят поведе навън машините, свели елегантно лебедовите си шии, за да минат през вратата.
	[Съжалявам…]
	[Пет минути, Рьомонтоар.]
	Скейд опита отново да направи движение с глава, все така неуспешно. „Ела по-наблизо, Рьомонтоар. Не те виждам лесно. Не искат да ми покажат какво се е случило.“
	[Помниш ли кометата? Клавейн беше с нас. Ти му показваше намиращите се под повърхността й кораби.]
	„Спомням си.“
	[Клавейн открадна корветата, преди ние с теб да успеем да се качим на борда й. Тя бе все още завързана за повърхността на кометата.]
	Скейд си спомняше как бе завела Клавейн до кометата, но нищо повече. „И той измъкна ли се?“
	[Да, но до това ще стигнем по-късно. Проблемът е какво се случи по време на неговото бягство. Клавейн даде пълен напред, докато въжетата с куките се скъсаха от напъна. И се върнаха обратно към кометата с всичка сила. Опасявам се, че едно от тях те улучи.]
	Трудно й бе да отговори, макар да бе разбрала от момента на събуждането си, че с нея се бе случило нещо лошо. „Улучи ли казваш?“
	[Ти беше ранена, Скейд. Лошо. Ако не беше конджоинър, ако нямаше в главата си машинките, за да ти помогнат да се справиш с шока, най-вероятно нямаше да останеш жива, въпреки помощта, която успя да ти окаже скафандърът.]
	„Покажи ми, дяволите да те вземат.“
	[Щях да го направя, ако в тази стая имаше огледало. Но няма, а не мога да прескоча невронните блокади, поставени от Делмар.]
	„Опиши ми го тогава. Направи го, Рьомонтоар!“
	[Не съм дошъл за това, Скейд… Делмар ще те върне във възстановяваща кома съвсем скоро и при следващото си събуждане ще бъдеш отново здрава. Дойдох да те питам за Клавейн.]
	За момент се изолира от мрачното любопитство за своето състояние. „Предполагам, че е мъртъв?“
	[Всъщност все още не сме успели да го спрем.]
	Въпреки гнева и мрачното си любопитство, Скейд не можеше да не признае, че въпросът за Клавейн я интересуваше поне толкова, колкото собственото й състояние. Освен това двете неща бяха свързани, нали така? Все още не разбираше напълно какво се бе случило с нея, но беше достатъчно да знае, че то бе дело на Клавейн. Нямаше значение, че изглежда не бе извършено умишлено.
	В предателството нямаше „инциденти“.
	„Къде е той?“
	[Ето това е странното. Както изглежда никой не знае. Изследваха изхвърлените от корветата отработени газове. Насочил се е към Епсилон Еридани… вероятно към Йелоустоун или Ръждивия пояс.]
	„Демаршистите ще го разпънат на кръст.“
	Рьомонтоар кимна.
	[Със сигурност. Но сега не изглежда, че се е насочил там… поне не директно. Отклонил се е от насочения към слънцето вектор. Не знаем по кое време на пътуването, защото изгубихме пламъка на двигателите му.]
	„Разпръснали сме оптични монитори из целия кометен облак. Със сигурност вече е попаднал в линията, засичана от някой друг от тях.“
	[Проблемът е, че Клавейн знае местонахождението на тези монитори. И може да се погрижи лъчът му да не преминава през тях. Не трябва да забравяме, че той е един от нас, Скейд.]
	„Изстреляхте ли ракети?“
	[Да, но те така и не се доближиха достатъчно, за да определят сами къде се намира корветата. И тъй като не разполагаха с достатъчно гориво, за да се върнат в Майка Нест, трябваше да ги детонираме.]
	Скейд усети, че по брадичката й потече слюнка. „Трябва да го спрем, Рьомонтоар. Проумей този факт.“
	[Дори ако доловим сигнала на Клавейн отново, той вече ще бъде по-далече, отколкото се простира обсегът на действие на ракетите. И никой от другите кораби не може да догони една корвета.]
	Скейд не можеше да сдържи гнева си. „Разполагаме с прототипа.“
	[Дори „Куче грозде“ не е толкова бърз, не и на разстояния в рамките на една слънчева система.]
	Скейд не каза нищо в продължение на няколко секунди, пресмятайки колко бе безопасно да разкрие. Това бе въпрос на Вътрешното светилище, притежаващо по-високи стандарти за нелегалност дори от Затворения съвет. „По-бърз е, Рьомонтоар.“ Вратата се отвори. Един от слугите влезе, последван от Делмар. Рьомонтоар се изправи и протегна ръце, с дланите нагоре.
	[Имаме нужда само от още една минута…]
	Делмар застана до вратата, скръстил ръце пред гърдите си.
	[Оставам тук, опасявам се.]
	Скейд зашепна ядно нещо на Рьомонтоар. Той се приближи още, приведе се, така че вече само няколко сантиметра деляха главите им една от друга, което позволяваше контакт между умовете им без усилването на системите в помещението. „Може да се направи. Прототипът има по-висок таван на ускорение, отколкото предполагаш.“
	[Колко по-висок?]
	„Много. Ще видиш. Но единственото, което трябва да знаеш, е, че прототипът може да се приближи достатъчно до позицията на Клавейн, за да улови отново следите му, а след това дотолкова, че да може да използва оръжието си. Ще бъде нужно ти да бъдеш сред екипажа, разбира се. Ти си войник, Рьомонтоар. Познаваш оръжията по-добре от мен.“
	[Не трябва ли да мислим как да го върнем обратно жив?]
	„Малко е късно за това, не мислиш ли?“
	Той не отговори, но тя усети, че му е дала да разбере намерението й. И съвсем скоро той също щеше да достигне до нейното мнение. Той беше конджоинър до мозъка на костите и следователно щеше да приеме всеки начин на действие, колкото и безжалостен да беше, щом бе в полза на Майка Нест. В това се състоеше разликата между Рьомонтоар и Клавейн.
	[Скейд…]
	„Да, Рьомонтоар?“
	[Ако се съглася с твоето предложение…]
	„Да нямаш някакво твое изискване?“
	[Не изискване. Молба. Фелка да бъде пусната да дойде с нас.]
	Скейд присви очи. Готвеше се да откаже, когато осъзна, че причината да постъпи така, а именно — операцията да остане напълно в рамките на Затворения съвет, нямаше да пострада заради участието на Фелка.
	„И с какво ще помогне присъствието на Фелка?“
	[Зависи. Ако възнамеряваш да превърнеш това в екзекуторски ескадрон, тя няма изобщо да ни бъде от полза. Но ако възнамеряваш да върнеш Клавейн жив, а според мен би трябвало да стане именно така, тогава Фелка би била безценна.]
	Скейд знаеше, че той е прав, макар да й бе мъчително да го признае. Клавейн беше изключително ценен за операцията около възвръщането на оръжията от адска класа и отсъствието му щеше да я направи дори още по-трудна. От една страна виждаше плюсовете на връщането му в стадото, за да могат да изсмучат придобития му с толкова усилия опит като костен мозък. Но залавянето му жив щеше да бъде несравнимо по-трудно от убийството от голямо разстояние, което освен всичко друго увеличаваше опасността междувременно да успее да стигне там, накъдето се бе запътил. Демаршистите щяха да бъдат повече от щастливи да научат за новата програма за строеж на космически кораби, за слуховете около плановете за евакуация и адските нови оръжия.
	Не беше сигурна, но се опасяваше, че тази новина можеше да се окаже достатъчна, за да даде нови сили на врага, като му спечели съюзници сред онези, които до този момент бяха запазили неутралитет. Ако демаршистите се съюзяха и успееха да атакуват в последния момент Майка Нест с подкрепата на ултрите и други от неутралните до този момент фракции, всичко можеше да бъде изгубено.
	Не Трябваше да убие Клавейн; това просто не подлежеше на обсъждане. По същия начин трябваше да създаде впечатление, че е готова да действа разумно, както би постъпила при всяко друго военно положение. Което означаваше, че трябва да приеме присъствието на Фелка.
	„Това е изнудване, нали?“
	[Не е изнудване, Скейд. Просто преговаряне. Ако някой от нас е в състояние да уговори Клавейн да се откаже от намеренията си, това със сигурност е Фелка.]
	„Той няма да я послуша, дори ако…“
	[Дори ако мисли, че е негова дъщеря? Това ли искаше да кажеш?]
	„Той е стар човек, Рьомонтоар. Старец със своите заблуди. Те не са моя отговорност.“
	Слугите се отместиха, за да му направят място да мине. Скейд проследи с поглед как привидно отделеното му от тялото лице се понесе из помещението като балон. В определени мигове от разговора им бе усещала как невронната блокада е на път да се предаде, че Делмар не бе изключил напълно някои пътеки, поради напълно разбираемо недоглеждане. Все едно към мозъка на Рьомонтоар за секунда се бяха отваряли замръзнали прозорци. Най-вероятно той дори не си бе дал сметка за нейните нахлувания. Нищо чудно дори тя самата да си ги бе въобразила.
	Но ако си ги бе въобразила, значи си бе въобразила и съпровождащия ги ужас. А ужасът се дължеше на онова, което виждаше Рьомонтоар.
	„Делмар… Наистина бих искала да узная фактите…“
	[По-късно, Скейд, след като бъдеш излекувана. Тогава ще можеш да знаеш. Дотогава предпочитам да те върна отново в състояние на кома.]
	„Покажи ми сега, копеле такова.“
	Той се приближи още малко. Първият от слугите с лебедова шия се надвеси над него, хромовите участъци от врата му проблеснаха. Машината започна да извива глава назад-напред, попивайки онова, което се намираше под нея.
	[Добре. Но да не кажеш, че не съм те предупредил.]
	Блокадите в черепа й започнаха да падат като тежки метални жалузи. Нахлу цял язовир от невронна информация. Скейд се видя през погледа на Делмар. Онова нещо върху медицинската кушетка несъмнено бе тя самата — странно, но главата й не бе пострадала — формата й обаче нямаше нищо общо с нея. Усети спазъм на отвращение, сякаш внезапно бе попаднала на снимка от някакъв мрачен архив на медицински кошмари от прединдустриалната епоха. Отчаяно й се искаше да обърне страницата, да мине към следващата, по-милосърдна жестокост.
	Беше разсечена на две.
	Металното въже явно бе минало през нея от лявото рамо към десния хълбок и бе направило точен диагонален разрез. Беше отнесло краката и лявата й ръка. Към раните бе включена поддържаща апаратура: подобна на лъскавобели жужащи струпеи медицинска броня, истински огромни, изпълнени с гной циреи. От апаратурата излизаха тръбички, по които в тялото й се вливаха различни течности, други тръбички излизаха от нея и влизаха в коленичилите край кушетката бели модули. Все едно бе пеперуда, готова да излети от бял стоманен пашкул. Или пък той я консумираше, превръщайки я в нещо странно и фантасмагорично.
	„Делмар…“
	[Съжалявам, Скейд, но аз те преду…]
	„Не разбираш. Това… състояние… изобщо не ме засяга. Ние сме конджоинъри, нали така? Няма нещо, което да не сме в състояние да оправим с времето. Знам, че в крайна сметка ще ме излекуваш напълно.“ Усети облекчението му.
	[В крайна сметка, да…]
	„Но «в крайна сметка» не е достатъчно добро решение. След няколко дена, най-много три, трябва да се кача на кораба.“


>	Тринайсета глава

	Наложи се да довлекат Тори до офиса на инквизиторката. Голямата врата се отвори и той я видя, с гръб към него, застанала до прозореца. Огледа я през слепените си от кръв и пот клепачи, защото не я бе виждал никога досега. Изглеждаше по-дребна и по-млада, отколкото бе очаквал, почти като момиче в дрехи на възрастен човек. Носеше излъскани до блясък ботуши, тъмни панталони и закопчаваща се отстрани кожена туника, която май й беше голяма, така че скритите й в ръкавици ръце се губеха в ръкавите. Туниката стигаше почти до коленете й. Черната й коса бе сресана назад и задържана на стегнати, лъскави редове, които преминаваха в подобни на обърнати питанки къдрици над врата й. Лицето й бе почти в профил, кожата й бе с един тон по-тъмна от неговата, тънкият й нос се издигаше над малка, права уста.
	Тя се обърна и заговори на часовия, чакащ до вратата.
	— Можеш да ни оставиш.
	— Мадам…
	— _Казах_, че можеш да ни оставиш.
	Часовият излезе. Торн стоеше прав, като се олюляваше леко. Жената влизаше и излизаше от полезрението му. После го съзерцава дълго, много дълго. Най-накрая заговори, със същия глас, който бе чувал да излиза от високоговорителя.
	— Ще можеш ли да стоиш така? Съжалявам, че са те наранили.
	— Не толкова, колкото съжалявам аз.
	— Исках само да разговарям с теб.
	— В такъв случай може би ще е най-добре да следите какво се случва с гостите ви.
	В устата си усети вкуса на кръв.
	— Ще дойдеш ли с мен? — Тя направи жест към нещо, което приличаше на лична стая. — Има нещо, което трябва да обсъдим.
	— Добре ми е тук, благодаря.
	— Това не е покана. Не ме интересува дали ти е добре или не, Торн.
	Той се запита дали бе разчела реакцията му — мигновеното разширение на зениците, издаващо вината му. Или бе накарала да насочат лазер към гърба му, който да отчита солеността на неговата кожа. Така или иначе, май имаше много добра представа за това какво мисли за твърдението й. Нищо чудно дори да разполагаше със средство за проникване в съзнанието някъде в тази сграда. Носеха се слухове, че Домът на инквизицията имаше поне едно такова съоръжение, за което се грижеше с любов от първите дни на съществуването на колонията.
	— Нямам представа за кого ме мислите.
	— О, имаш и още как. Защо тогава да играем на тези игрички? Ела с мен.
	Той я последва в по-малкото помещение. То беше без прозорци. Торн се огледа, търсейки индикации за някакъв капан или че тази стая се използва и за разпити. Стори му се обаче напълно безобидна. Стените се губеха под отрупани с документация полици, а едната бе заета от карта на Ризургам, осеяна с карфици и светлинки. Тя му предложи да седне на стола от едната страна на голямото бюро, заемащо голяма част от пода. Срещу него вече бе седнала друга жена, подпряла лакти на ръба на бюрото и с леко отегчен вид. Беше по-възрастна от инквизиторката, но имаше горе-долу същата жилава осанка. Носеше шапка с козирка и тежко мръснокафяво палто с пухкави яка и маншети. И двете му напомниха по някакъв начин птици — бяха слаби, но бързи и със силна костна структура. Седящата зад бюрото пушеше.
	Той се отпусна в посочения от инквизиторката стол.
	— Кафе?
	— Не, благодаря.
	Другата жена бутна към него пакета си с цигари.
	— Тогава запали една.
	— Предпочитам да мина и без това. — Все пак взе пакета и го обърна, изследвайки странните обозначения и изображения. Не беше произведен в Кювие. Всъщност нямаше вид да е произведен където и да било на Ризургам. Побутна го обратно към неговата собственичка. — Сега мога ли да си вървя?
	— Не. Още дори не сме започнали. — Инквизиторката седна на своето място, до другата жена, и си направи чаша кафе. — Мисля, че следва да направя представянето. Ти знаеш кой си и ние знаем кой си, но вероятно не знаеш кой знае какво за нас. Имаш някаква представа за мен, разбира се… но сигурно не особено правилна. Казвам се Вюйомие. Това е моята колежка…
	— Ирина — представи се тя.
	— Ирина… да. А ти си Торн, човекът, който създаде толкова неприятности напоследък.
	— Аз не съм Торн. Правителството няма и представа кой е Торн.
	— И откъде знаеш това?
	— Чета вестници, като всички останали.
	— Имаш право. Отдел „Вътрешни заплахи“ не е наясно кой всъщност е Торн. Но само защото правех всичко възможно да държа въпросния отдел по-далече от теб. Даваш ли си сметка какви усилия ми струва това? Колко лични тревоги?
	Той сви рамене, стараейки се да не прояви нито интерес, нито изненада.
	— Това е ваш проблем, а не мой.
	— Нищо общо с благодарността, която очаквах, Торн. Но ще отмина това без внимание. Реакцията ти е разбираема, все още не си видял голямата картина.
	— Каква голяма картина?
	— Ще стигнем и дотам, когато му дойде времето. Но нека първо поговорим за теб. — Тя потупа дебелата папка, поставена на края на бюрото, и след това я бутна към него. — Хайде, отвори я. Хвърли й един поглед.
	Той я изгледа продължително, преди да се подчини. Отвори папката наслуки и започна да разлиства напред-назад натъпканите в нея хартии. Все едно отвори пълна със змии кутия. Целият му живот бе тук, предаден в най-малки подробности. Истинското му име — Ренцо; всевъзможни детайли, свързани с личността му. Всяка публична стъпка, която бе правил през последните пет години. Всяка значителна антиправителствена дейност, в която бе изиграл важна роля — аудиозаписи на гласа, снимки, доказателствен материал, използван в криминалистиката, уморително подробни доклади.
	— Получило се е интересно четиво, нали? — обади се другата жена.
	Той прелисти ужасен останалата част от папката, усещайки все по-голяма тежест в стомаха си. Имаше достатъчно материал да бъде екзекутиран няколко пъти, след десет отделни съдебни дела.
	— Не разбирам — изрече безсилно той.
	Не искаше да се предава сега, след толкова време, но всичко останало внезапно му се стори безсмислено.
	— Какво не разбираш, Торн? — попита Вюйомие.
	— Този отдел… „Външни заплахи“ не „Вътрешни“… Вие сте натоварена да откриете триумвира. Аз не съм… Торн не е човекът, който ви интересува.
	— Но сега вече сте.
	Тя отпи голяма глътка от кафето си.
	Другата жена дръпна от цигарата си.
	— Ние с моята колежка сме обединили усилията си с цел да саботираме дейността на „Вътрешни заплахи“. Правим всичко възможно, за да не те заловят. Затова се налагаше да знаем за теб поне толкова, колкото знаят и те, ако не и повече.
	Тя имаше странен акцент. Торн опита да определи откъде и установи, че не е в състояние да го направи. Освен… не го ли беше чувал вече веднъж, като по-млад? Прерови паметта си, но така и не откри нищо.
	— И защо ги саботирате?
	— Защото ни трябваш жив, а не мъртъв.
	Тя се усмихна, бърза като маймуна.
	— Е, звучи успокоително.
	— Следващият ти въпрос ще бъде „защо“, затова ще ти кажа — намеси се Вюйомие. — Тук именно започваме да навлизаме в арената на голямата картина, ако разбираш какво имам предвид, затова, моля те, _слушай_ внимателно.
	— Целият съм слух.
	— Този офис, отделът на Дома на инквизицията, наречен „Външни заплахи“, изобщо не е това, което изглежда. Цялата работа около залавянето на военната престъпничка Вольова винаги е била прикритие за едно много по-разумна операция. Всъщност Вольова умря още преди години.
	Стори му се, че го излъга, но въпреки това му съобщаваше нещо, което бе по-близо до истината от всичко, което бе чувал досега.
	— Защо тогава продължавате да се преструвате, че я търсите?
	— Защото в действителност не ни трябва тя. Търсим нейния кораб или начин да се доберем до него. Но като се фокусирахме върху Вольова, можехме да разследваме горе-долу същото, без да намесваме кораба.
	Другата жена, която се бе нарекла „Ирина“, кимна.
	— Всъщност целият този правителствен отдел се е посветил на откриването на кораба и на _нищо друго_. Всичко останало е просто прикритие. Доста сложно и въвлякло в междуособна война половин дузина други отдели, но все пак — прикритие.
	— Защо трябва да бъде толкова тайно?
	Двете жени се спогледаха.
	— Ще ти обясня — заяви Ирина, точно когато другата понечи да каже нещо. — Операцията по откриването на кораба трябва да се държи в максимално голяма тайна по простата причина, че ако излезе наяве, ще последват големи граждански безредици.
	— Нещо не разбирам.
	— В резултат на паника — поясни тя, като размаха цигара, за да подчертае думите си. — Официалната политика на правителството винаги е била в полза на тераформирането, като се започне още от дните на инундационистите под управлението на Жирардио. След кризата около Силвест тази политика се задълбочи още повече. Сега вече направо са се венчали за нея в идеологически смисъл. Всеки, който критикува програмата, се обвинява в неправилно мислене. Но ти го знаеш по-добре от всеки друг.
	— И къде е мястото на кораба във всичко това?
	— Като средство за бягство. Клон на правителството установи един особено смущаващ факт. — Тя дръпна от цигарата си. — Колонията е изправена пред заплаха от външно естество, но не с първоначално предполагания характер. От известно време тази заплаха се изследва. Заключението е неизбежно: Ризургам трябва да бъде евакуиран, може би до не повече от една-две години. Половин десетилетие според най-оптимистичните прогнози, но май са прекалено оптимистични.
	Тя не сваляше погледа си от него, очевидно искайки да види какъв ефект ще произведат думите й. Може би щеше да се наложи да повтори току-що казаното, защото той щеше да възприеме прекалено бавно този факт от първо казване.
	Торн поклати глава.
	— Съжалявам, но ще трябва да опитате с нещо по-убедително.
	Ирина или както се казваше, го погледна измъчено.
	— Не вярваш на историята ми, така ли?
	— И със сигурност не съм единственият.
	— Но ти винаги си искал да напуснеш Ризургам — намеси се инквизиторката. — Винаги си твърдял, че колонията е в опасност.
	— Исках да се махна оттук. Кой не би искал?
	— Чуй ме — заяви остро Вюйомие. — Ти си герой за хиляди хора. Повечето от тях не биха се доверили на правителството дори да им завърже връзките на обувките. Мнозина от тези хора вярват, че знаеш къде е местонахождението на една-две совалки и планираш осъществяването на масово емигриране в Космоса на твоите последователи.
	Той сви рамене.
	— Е, и?
	— Това, разбира се, не е вярно — совалките никога не са съществували, — но не е _невъзможно_ да стане, като се има предвид какво се случва. Така. — Тя се приведе отново напред. — Помисли над следната хипотеза. Специален секретен клон на правителството стига до извода, че над Ризургам е надвиснала глобална заплаха. Същият клон на правителството, след доста работа, определя местонахождението на кораба на Вольова. Инспекцията на кораба показва, че е повреден, но въпреки всичко е в състояние да лети. И, най-важното, запазил е капацитета си за пренасяне на пътници. _Впечатляващ_ капацитет при това. Достатъчен, за да евакуира цялата планета, ако се направят някои жертви.
	— Като Ноев ковчег? — попита той.
	— Да — отвърна тя, явно доволна от отговора му. — Точно като Ноев ковчег.
	Приятелката на Вюйомие държеше цигарата елегантно между двата си пръста. Изключително тънките й длани му напомняха ветрилообразно разширяващите се кости на птиче крило.
	— Но наличието на кораб, който можем да използваме като Ноев ковчег, е само половината от решението на проблема — додаде тя. — Въпросът е, дали на съобщението на правителството за съществуването на такъв кораб няма да се погледне с известен скептицизъм? Разбира се, че ще стане точно така. — Тя махна с цигарата си към него. — Ето тук идва твоята роля. Хората ще ти повярват, дори да не повярват на нас.
	Торн се облегна и наклони стола си назад, докато го повдигна, така че той остана да се крепи само на два крака. Засмя се и разтърси глава, докато двете му събеседнички го наблюдаваха безстрастно
	— Затова ли ме биха долу? За да омекна дотолкова, че да слушам подобни врели-некипели?
	Приятелката на Вюйомие взе отново пакета с цигари.
	— Тези тук са от нейния кораб.
	— Така ли? Чудесно. Доколкото си спомням споменахте, че нямате как да стигнете в орбита.
	— Нямахме, но сега имаме. Успяхме да дадем команда на кораба от земята, накарахме го да изпрати тук совалка.
	Той направи физиономия, но не беше готов да се закълне, че подобно нещо е невъзможно. Трудно — да, малко вероятно, но определено не и невъзможно.
	— И смятате да евакуирате цяла планета само с една совалка?
	— Всъщност две. — Вюйомие се изкашля и измъкна още една папка. — Според последното преброяване населението на Ризургам е малко под двеста хиляди души. По-голямата совалка е в състояние да пренесе петстотин човека в орбита, където могат да се качат в кораб за пътуване в рамките на системата с четири пъти по-голям от този капацитет. Това означава, че ще се наложи да се направят четиристотин полета между орбита и повърхността на Ризургам. Корабът за пътуване в рамките на системата ще трябва да осъществи около сто пътувания до кораба на Вольова. Тук обаче идва проблемът — всяко едно от тези пътувания ще отнеме _поне_ трийсет часа, почти без да се смята времето за качването и слизането на хората. Затова по-точно би било да се предвиждат по четирийсет часа. Това се равнява почти на шест стандартни месеца. Може да спестим малко време, като пуснем още един кораб, но ще викаме „ура“, ако успеем да намалим времето много под пет месеца. И това, разбира се, при положение че успяваме да осигуряваме на всеки четирийсет часа по две хиляди човека, готови и в очакване да напуснат Ризургам… — Вюйомие се усмихна. Нямаше как да не хареса усмивката й, макар да усещаше предимно страх и болка. — Мисля, че започваш да разбираш защо се нуждаем от теб.
	— А ако откажа да участвам… как смята да процедира в такъв случай правителството?
	— В такъв случай масовата принуда изглежда единственият ни избор — отвърна Ирина, сякаш това бе най-разумното решение. — Военно положение, концентрационни лагери… доби известна представа, нали? Няма да бъде приятно. Ще има гражданско неподчинение, бунтове. Твърде вероятно е мнозина да изгубят живота си.
	— Така или иначе мнозина ще изгубят живота си — допълни Вюйомие. — Не е възможно да се организира масова евакуация на планета, без да се стигне до смъртни случаи. Би ни се искало обаче да ги сведем до минимум.
	— С моята помощ? — попита той.
	— Нека очертая плана. — В паузата между двете изречения тя заби пръст в повърхността на бюрото. — Освобождаваме те незабавно. Ще можеш да отидеш където пожелаеш и имаш моята гаранция, че ще продължаваме да правим всичко възможно да държим по-далече от теб „Вътрешни заплахи“. Ще се погрижа също така копелетата, които те нараниха, да бъдат наказани… имаш думата ми. В замяна ти разпространяваш информацията, че наистина си открил местонахождението на совалките. Нещо повече, открил си надвисналата над Ризургам заплаха и начин всички да бъдат спасени. Твоята организация започва да разнася вестта, че евакуацията започва скоро и къде би трябвало да се събират заинтересуваните групи. Междувременно правителството ще пуска контраизявления, опровергаващи твърденията на твоето движение, но те няма да бъдат особено убедителни. Хората ще започнат да подозират, че действително си открил нещо, нещо, за което правителството би предпочело те да не знаят. Следиш ли мисълта ми?
	Той отвърна на усмивката й.
	— Все още.
	— Ето къде започва интересното. Веднъж щом тази идея навлезе в съзнанието на обществеността и след като някои хора започнат да те приемат сериозно, ще бъдеш арестуван. Или поне ще видят, че те арестуват. След известно протакане правителството ще се съгласи, че наистина съществува заплаха, и че твоето движение действително е подсигурило достъп до кораба на Вольова. Тук правителството поема контрола на операцията по евакуирането, а теб ще те видят да даваш неохотно благословията си и, по настояване на обществото, ще останеш водеща фигура. Правителството ще се озове в глупаво положение, но обществеността няма да бъде толкова убедена, че я водят към капан. А ти ще се превърнеш в герой. — Тя задържа погледа си върху лицето му по-дълго, отколкото досега, а после отклони очи. — Всички печелят. Евакуацията на планетата се осъществява без кой знае каква паника. След това ще бъдеш освободен и почитан, всички обвинения ще бъдат оттеглени. Звучи примамливо, нали?
	— Може би — съгласи се той, — но в доводите ви има само две слабости.
	— И те са?
	— Заплахата и корабът. Не ми казахте защо се налага да евакуираме Ризургам. Редно е да знам, нали? И не само да знам, а и да повярвам. Не бих могъл да убедя никого, ако не вярвам сам.
	— Справедлива забележка, струва ми се. А какво за кораба?
	— Казахте, че имате начин да го посещавате. Чудесно.
	Изгледа подред двете жени, по-младата и по-възрастната, усещайки, без да знае защо, че всяка една от тях поотделно може да бъде извънредно опасна, но като екип са направо убийствени.
	— Чудесно какво? — попита Вюйомие.
	— Заведете ме да го видя.


	Намираха се на една светлинна секунда от Майка Нест, когато се случи онова странно нещо.
	Фелка наблюдаваше как кометата изостава зад „Куче грозде“. В началото се смаляваше толкова бавно, че цялото потегляне приличаше доста на сън. Струваше й се, че тръгват от самотен, осветен от луната остров. Мислеше за ателието си в зеленото сърце на кометата, за филигранните си дървени пъзели, истински шедьоври на дърворезбата. После мислите я отведоха към стената й от лица и светещите мишки в лабиринта, но все не успяваше да повярва, че ще ги види някога отново. Дори да се върнеше, обстоятелствата щяха да бъдат коренно променени и Клавейн щеше да бъде или затворник, или мъртвец. Знаеше, че лишена от неговата помощ, щеше да се свие още повече вътре в себе си, при успокояващо действащата хралупа на своето минало, когато единственото, което имаше значение за нея, бе любимата й Стена. И най-ужасното беше, че тази мисъл не я отблъскваше ни най-малко, а по-скоро я изпълваше с натрапчиво очакване. Разбира се, положението бе различно, докато Галиана бе жива. Беше различно дори по време на нейното отсъствие, но тогава Фелка можеше да разчита на присъствието на Клавейн да я закотви към реалния свят с цялата му смазваща простота.
	Последното, което направи, след като заключи ателието си и назначи един слуга да се грижи за мишките, бе да слезе долу и да посети Галиана, да се сбогува за последен път със замразеното й тяло. Но вратата бе отказала да се отвори пред нея. Нямаше време да разучи случая; трябваше да тръгва веднага, иначе щеше да изпусне „Куче грозде“. Така и тръгна, без да успее да си вземе последно сбогом, и сега се питаше защо този факт я караше да се чувства толкова виновна.
	Все пак единственото, което ги свързваше, бе някакъв генетичен материал.
	Фелка се оттегли в стаята си, когато Майка Нест се смали дотолкова, че стана невъзможно да я вижда с невъоръжено око. Един час след потеглянето корабът увеличи гравитацията до една гравитационна константа, което моментално определи като „горе“ острия нос на дългия коничен корпус. След още два часа, през които Майка Нест изостана на една светлинна секунда зад „Куче грозде“, по корабния интерком прозвуча съобщение. То бе любезно отправено към Фелка, единствения конджоинър на кораба, който не се включваше рутинно към всеобщата мрежа за невронна комуникация.
	Според съобщението тя трябваше да се придвижи към носовата част на кораба, която сега се намираше над главата й като се изкачи по посока на движението. Тъй като се забави, един конджоинър от техническите помощници на Скейд учтиво я поведе из коридорите и шахтите, докато се озоваха няколко нива над изходната си точка. Тя отказа в краткотрайната й памет да бъде отпечатана карта на кораба — подобно незабавно запознаване с него щеше да я лиши от спасяващото от скуката удоволствие да се ориентира и сама да открива плана на „Куче грозде“ — но не беше трудно да определи, че вече се намира близо до носа му. Извивката на външните стени беше по-остра, а индивидуалните стаи — по-малки. Не й беше необходимо много време, за да стигне до извода, че на борда нямаше повече от десетина човека, в това число Рьомонтоар и тя самата. Всичките бяха от Затворения съвет; знаеше го, макар да не си бе направила труда да влезе в умовете им.
	Стаите бяха спартански, обикновено лишени от прозорци помещения, които корабът бе оформил според настоящите нужди на екипажа. Стаята, в която откри Рьомонтоар, се намираше във външния край на корпуса, с подобен на мехур наблюдателен купол в едната стена. Рьомонтоар седеше на един изпъкнал ръб със спокойно изражение, допрял върховете на пръстите на двете си ръце, насочени нагоре, облегнати чинно върху едното коляно. Беше отдаден на разговор с бял механичен рак, увиснал точно под ръба на купола.
	— Какво става? — попита Фелка. — Защо трябваше да идвам?
	— Не съм сигурен — отвърна той.
	В този момент тя чу залп от приглушени звуци от затварянето на бронирани люкове по цялата дължина на кораба.
	— Скоро ще можеш да се върнеш в стаята си — обади се ракът. — Това е само предпазна мярка.
	Тя позна гласа, макар тембърът да бе малко променен от това, което си спомняше.
	— Скейд? Мислех, че си…
	— Позволиха ми да използвам този пълномощник — каза ракът, извивайки миниатюрните манипулатори между щипките си.
	Беше се закрепил за стената чрез овалните възглавнички в краищата на крачката си. Под лъскавата му бяла черупка стърчаха всевъзможни пипалца, тръбички и съоръжения за рязане и мушкане. Очевидно Скейд си бе присвоила някаква стара машинария за убиване.
	— Много мило, че си дошла да ни изпратиш — рече Фелка, изпълнена с облекчение, че Скейд няма да бъде с тях.
	— Да ви изпратя ли?
	— Когато разликата в скоростта на светлината превиши няколко секунди, няма ли да бъде непрактично да обитаваш пълномощника?
	— За каква разлика говориш? Та аз съм на кораба, Фелка. Стаята ми е само на едно-две нива под твоята.
	Фелка помнеше като й казаха, че раните на Скейд са достатъчно сериозни, за да бъде нужно цяло помещение с апаратура на доктор Делмар само за поддържането на живота й.
	— Не мислех…
	Ракът размаха един манипулатор, за да спре протестите й.
	— Няма значение. После се отбий долу — ще си побъбрим.
	— С удоволствие — отговори Фелка. — Имаме да си говорим за доста неща, Скейд.
	— Разбира се, че има. Е, аз трябва да вървя. Чакат ме важни въпроси за решаване.
	В едната стена се отвори дупка; ракът закуцука през нея и изчезна в тайните дълбини на кораба.
	Фелка погледна към Рьомонтоар.
	— Както виждам, всички сме от Затворения съвет, и вероятно мога да говоря свободно. Тя каза ли нещо повече за експеримента „Встъпление“, когато бяхте с Клавейн?
	Рьомонтоар отговори съвсем тихо. Това бе по-скоро жест. Трябваше да се предположи, че Скейд е в състояние да чува всичко, което става на кораба, и да разчита умовете им из основи. Фелка обаче разбра защо точно той изпитваше нужда да шепне.
	— Нищо. Дори излъга откъде идва указът за преустановяване на строежа на кораби.
	Фелка се взря в стената, за да я накара да й осигури нещо за сядане. Точно срещу Рьомонтоар се появи издатина и тя се отпусна върху й. Приятно бе да освободи краката си от този товар. Напоследък бе прекарвала много време в безтегловното обкръжение на ателието си и й бе тежко да понесе гравитационната константа на борда на „Куче грозде“.
	Вгледа се през купола и видя издадената тъмна сянка на единия от двигателите, открояваща се на фона на студените пламъци.
	— Какво му каза тя? — продължи Фелка.
	— Някаква история за това как Затвореният съвет сглобил парчетата от различните случаи на загуба на кораби и така достигнал до истината за нападенията на вълците.
	— Неприемливо.
	— Не мисля, че Клавейн й повярва. Но тя не спомена нищо за „Встъпление“; очевидно искаше той да знае минимума, необходим за изпълнението на неговата задача, но нямаше как да не засегне поне до известна степен темата за указа.
	— „Встъпление“ е в сърцевината на всичко това. Скейд трябваше да е наясно, че ако даде на Клавейн дори само една нишка, за която да се хване, той щеше да стигне до същината на цялата работа, до самото Вътрешно светилище.
	— Повече от това той не можеше да поеме.
	— Тъй като познавам Клавейн, не бих била толкова сигурна. Тя го искаше за свой съюзник, защото той не е от хората, които спират заради дребни затруднения.
	— Но защо просто не му каза истината? Идеята, че Затвореният съвет е хванал съобщения от бъдещето, не е чак толкова шокираща, като се замислиш. А доколкото съм разбрал, съдържанието на тези послания е било доста повърхностно, в най-добрия случай, нищо повече от неопределени предположения.
	— На онзи, който не е участвал в случилото се, му е трудно да го опише. Аз обаче участвах само веднъж. Не знам какво е станало при другите експерименти.
	— Скейд участваше ли в програмата, когато участваше ти?
	— Да — отвърна Фелка. — Но това беше след връщането ни от далечния Космос. Указът бе издаден много преди това, много преди Скейд да бъде привлечена към конджоинърите. Затвореният съвет сигурно вече е бил започнал експериментите около „Встъпление“, когато Скейд се присъедини към нас.
	Фелка погледна отново към стената. Знаеше, че е напълно разумно да се отдадеш на размисли за нещо като „Встъпление“ — Скейд не можеше да има нищо против това, като се има предвид колко тясно бе свързано то със ставащото в момента. И въпреки това й се струваше, че са на път да извършат неизразимо предателство.
	Рьомонтоар обаче продължаваше да говори, тихо, но уверено:
	— И така, Скейд се присъедини към нас… и не след дълго вече беше в Затворения съвет и активно участваше в експериментите на „Встъпление“. Поне един от експериментите съвпадна с указа, затова може да се предположи, че е имало директно предупреждение за ефекта тау-неутрино. А другите опити? Какви предупреждения дават те? Имало ли е изобщо предупреждения?
	Той погледна напрегнато своята събеседница.
	Тя се готвеше да отговори, да каже нещо, когато седалката под нея се насочи нагоре, толкова внезапно, че дъхът й секна. Въпреки очакванията й, натискът не намаля. Според нейната преценка теглото й, което бе достатъчно некомфортно и преди това, сега се удвои.
	Рьомонтоар погледна навън, както бе направила няколко минути по-рано Фелка.
	— Какво стана? Както изглежда ускоряваме още — отбеляза тя.
	— Определено — съгласи се той.
	Фелка проследи погледа му, с надеждата да забележи някаква промяна в пейзажа. Но, доколкото бе в състояние да прецени, нищо не се бе променило, дори синьото сияние зад двигателите не изглеждаше по-ярко.


	Постепенно ускорението стана поносимо, макар и не нещо, което би могла да определи като приятно. С предвидливост и пестеливост на движенията можеше да се справи с повечето от нещата, които бе правила преди. Корабните слуги, готови да се притекат на помощ всеки момент, правеха всичко възможно, за да съдействат на хората да сядат и да стават от местата си. Другите конджоинъри, всичките по-леки и по-слаби от Фелка, се адаптираха с обидна лекота. Вътрешните повърхности ставаха ту по-меки, ту по-твърди, според нуждите на хората, като подпомагаха движенията и ограничаваха нараняванията.
	Но след един час ускорението нарасна отново. Гравитацията достигна две гравитационни константи и половина. Фелка не можеше да издържа повече. Помоли да й позволят да се върне в стаята си, но научи, че все още не беше възможно да се отиде в тази част на кораба. Все пак корабът й отдели специална стая и й осигури кушетка, върху която да може да легне. Рьомонтоар й помогна да го направи, като й даде ясно да разбере, че и той като нея няма представа какво става.
	— Не разбирам — заяви Фелка, като поемаше с усилие въздух между думите. — Ние просто ускоряваме. Нещо, което винаги сме знаели, че ще трябва да направим, ако искаме да имаме шанс да настигнем Клавейн.
	Рьомонтоар кимна.
	— Но явно не е само това. Двигателите работеха при пиков коефициент на полезно действие, когато ускорихме до една гравитационна константа. „Куче грозде“ може да е по-малък и по-лек от повечето лайтхъгъри, но двигателите му също са по-малки. Предназначени са да поддържат една гравитационна константа до достигане на скоростта на светлината, не повече от това. При кратки разстояния е възможна по-висока скорост, но сега ставаме свидетели на нещо съвсем друго.
	— Което значи?
	— Че не би трябвало да сме в състояние да ускоряваме толкова много. Определено не и три пъти повече. Не видях и към корпуса ни да има допълнителни двигатели. В такъв случай единственият начин, по който би могла да го постигне Скейд, е като изхвърли две трети от масата, която имахме при тръгването си от Майка Нест.
	Фелка присви рамене с известно усилие. Липсваше й какъвто и да било интерес към механиката на космическите полети — за нея корабите бяха средство за постигането на определени цели — но можеше да участва с лекота в дискусии по този повод.
	— Значи двигателите са способни да работят по-здраво, отколкото предполагаше.
	— Да. Така мисля.
	— И?
	— Не могат. И двамата гледахме навън. Видя ли синьото сияние? Разпръсната светлина от излизащия от ауспуха лъч. Трябваше да е станал много по-ярък, Фелка, достатъчно по-ярък, за да забележим. Но не видяхме нищо такова. — Рьомонтоар направи пауза. — Дори, ако питаш мен, поотслабна, сякаш двигателите не трябваше да работят по-усилено отпреди.
	— Във всичко това няма никакъв смисъл, нали?
	— Не — промълви замислено Рьомонтоар. — Абсолютно никакъв смисъл. Освен ако тайната машинария на Скейд няма пръст в тази работа.


>	Четиринайсета глава

	Триумвир Иля Вольова се взираше в тъмната бездна на скривалището, като се питаше дали нямаше да допусне ужасната грешка, която винаги се бе опасявала, че ще сложи край на дните й.
	Гласът на Хури избръмча в каската й.
	— Иля, наистина смятам, че би трябвало да помислим малко по-задълбочено върху това.
	— Благодаря.
	Провери отново добре ли е затворен отвсякъде скафандърът й, после провери статуса на оръжията.
	— Говоря сериозно.
	— Знам. За съжаление аз вече съм размишлявала предостатъчно. И ако поразмисля още малко, може да реша да не го правя. Което в крайна сметка ще бъде дори още по-самоубийствено опасно и глупаво, отколкото да се направи.
	— Не мога да оборя твоята логика, но ми се струва, че корабът… Имам предвид Капитана… наистина няма да хареса това.
	— Така ли? — Вольова също се замисли върху тази съвсем не чак толкова невероятна възможност. — В такъв случай той може би ще реши да ни сътрудничи.
	— Или да ни убие. Замисляла ли си се за това?
	— Хури?
	— Да, Иля?
	— Моля те, млъкни.
	Носеха се в обезвъздушената камера, от която се влизаше в помещението. Макар да бе сравнително голяма, мястото едва стигаше да побере двете. И не само защото скафандрите им бяха уголемени заради обемните двигателчета. Носеха също така екипировка, допълнителна броня и различни полуавтоматични оръжия, прикрепени за стратегически точки по тях.
	— Добре, нека просто да приключим с това — отвърна Хури. — Мястото никога не ми е харесвало, още от първия път, когато ми го показа. И нищо от случилото се впоследствие не ми помогна да го харесам повече.
	Понесоха се към главното помещение, като се придвижваха в синхрон с отсеченото пухтене на миниатюрните си двигатели.
	Това бе едно от петте вътрешни пространства на „Носталгия по безкрая“ с еднакви размери. Бяха огромни, достатъчно, за да поберат флота от пасажерски совалки или няколко мегатона товар, за да го отнесат до нуждаещите се от колонизираните светове. Толкова много време бе изминало от дните, когато корабът бе пренасял колонизатори, че бяха останали само едва доловими следи от предишните му функции, скрити под правените в продължения на няколко века адаптации и промени. Вече от години корабът рядко превозваше повече от десетина обитатели, свободни да скитат из ехтящия му интериор като малцината останали в напуснат от жителите си град _в_ надеждата да плячкосат изоставените му богатства. Но под наслояванията на времето много оставаше в по-голяма или по-малка степен недокоснато, въпреки промените, настъпили в резултат на трансформациите на Капитана. Гладките стени на помещението се простираха във всички посоки, изчезвайки в мрака, осветявани само тук-там от блуждаещите светлинки на прожекторите на скафандрите им. Вольова не бе успяла да възстанови главната осветителна система на залата: тя бе сред многото неща, намиращи се под контрола на Капитана, а на него явно не му харесваше, че навлизат в неговата територия.
	Постепенно стената отстъпи. Вече бяха потънали в мрак и само дисплеят върху шлема на Иля даваше известна представа накъде да вървят и с каква скорост се движеха.
	— Имам чувството, че сме в Космоса — обади се Хури. — Трудно ми е да повярвам, че сме все още в кораба. Някакъв знак от оръжията?
	— Би трябвало да стигнем до оръжие седемнайсет след петнайсетина секунди.
	Точно в този момент оръжието от скривалището изплува от мрака. То не се носеше свободно из помещението, а бе закрепено от сложно съчетание от скоби и скелета, на свой ред свързани към триизмерна система от една релса, която се губеше в тъмнината, закрепена за стените чрез огромни наклонени пилони.
	Това бе едно от трийсет и трите оръжия, останали от първоначалните четирийсет. Иля и Ана бяха унищожили едно от тях в края на системата, когато бе излязло изпод контрол, обсебено от част от същия софтуерен паразит, който Хури бе носила на борда на „Носталгия по безкрая“. Другите шест оръжия бяха изоставени в Космоса след епизода с Хадес. Вероятно можеха да си ги върнат, но нямаше гаранция, че ще проработят, а и според преценката на Вольова имаха значително по-малка мощност от онези, които бяха останали.
	Двигателите на скафандрите им ги отнесоха до първото оръжие.
	— Оръжие седемнайсет — произнесе Иля. — Грозен _кучи_ син, не мислиш ли? Но с него съм имала известен успех — достигнах чак до пласта със синтаксиса на машинния му език.
	— Което означава, че можеш да разговаряш с него?
	— Да. Не казах ли точно това?
	Нямаше две оръжия от скривалището, изглеждащи абсолютно еднакво, макар очевидно да бяха продукт на един и същ начин на мислене. Това например наподобяваше кръстоска между реактивен двигател и викторианска машина за дълбаене на тунели: симетричен, дълъг шейсет метра цилиндър, отпред с нещо като режещи зъби или остриета на турбина, но най-вероятно не ставаше дума нито за едното, нито за другото. Цялото нещо бе облицовано в сплав, която изглеждаше ту зелена, ту бронзова, в зависимост от начина, по който светлината падаше върху нея. Охлаждащите фланци и зъбци му придаваха разпуснатия вид на творба в стил ар деко.
	— Щом можеш да разговаряш с него — додаде Хури, — не можеш ли просто да му кажеш да напусне кораба и след това да го използваш срещу инхибиторите?
	— Би било страхотно, нали? — Сарказмът на Вольова бе в състояние да пробие дупки в метал. — Проблемът е, че Капитанът също може да контролира оръжията и в момента неговите команди ще слагат вето на моите, защото неговото влияние е на много по-дълбоко ниво.
	— Хмм. И чия бе тази умна идея?
	— Моя. По времето, когато исках всички оръжия да се контролират от оръжейната, тази идея ми се струваше доста добра.
	— Това е проблемът с добрите идеи — те често се оказват огромен трън в задника.
	— И аз го разбрах. Така. — Тонът на Иля придоби приглушени, делови нотки. — Искам да ме следваш и да си отваряш очите. Смятам да проверя до каква степен имам контрол над него.
	Двете започнаха да обикалят около оръжието, като насочваха скафандрите си между пролуките в еднорелсовата система.
	Вольова бе заварила специално контролно табло като хамут около оръжието, снабдено с различни бутони и лостове. Беше постигнала доста ограничен успех в опитите си да контактува с оръжията, а изгубените бяха именно от тези, с които бе най-сигурна, че е осъществила контакт. Някога бе опитала да свърже всички оръжия чрез един-единствен контролен възел: специално приспособен за тази цел чрез импланти човек, поставен на фотьойла в оръжейната. Макар замисълът да бе добър, оръжейната й бе създала всевъзможни проблеми. Индиректно за цялата бъркотия, в която се намираха сега, можеше да се намери връзка с въпросните експерименти.
	— Хамутът изглежда здрав — заяви тя. — Мисля да проверя системите на едно по-ниско ниво.
	— Искаш да кажеш, да събудиш оръжието?
	— Не, не… просто да му прошепна няколко сладки, нищо незначещи думички. — Тя набра някакви команди в дебелата гривна, обхванала скритата й под ръкава на скафандъра ръка, наблюдавайки пробягващите по дисплея диагностични факти. — Докато го правя, съзнанието ми ще бъде напълно заето с работата, затова ти ще трябва да следиш за евентуалното възникване на всевъзможни проблеми. Разбрано?
	— Разбрано. Ъъъъ… Иля?
	— Какво?
	— Ще трябва да вземем решение за Торн.
	Вольова не обичаше да й отвличат вниманието, особено по време на толкова опасна операция като тази.
	— Торн ли?
	— Чу го какво каза. Иска да се качи на борда.
	— А аз казах, че не може. И дума не може да става за подобно нещо.
	— В такъв случай сигурно няма да можем да разчитаме на помощта му, Иля.
	— Ще ни помогне и още как. Ще _намерим начин_ да накараме копелето да ни помогне.
	Чу как Хури въздъхна.
	— Иля, той не е машина, която можем да мушкаме и изпробваме, докато получим желаната реакция. Той няма _кореново ниво_. Той е мислещо човешко същество, напълно способно да изпитва съмнения и страх. Милее отчаяно за своята кауза и няма да рискува да я изложи на опасност, ако сметне, че крием нещо от него. Затова пък, ако казваме истината, нямаме основателна причина да му откажем визитата, която иска. Той знае, че имаме начин да стигнем до кораба. Съвсем разумно е да пожелае да види Обетованата земя, към която трябва да поведе своя народ, както и да научи каква е причината за евакуирането на Ризургам.
	Вольова преминаваше през първото ниво от протоколи на оръжието, ровейки чрез собствената си софтуерна обвивка в оперативната система на машината. Засега нищо от това, което беше направила, не бе породило враждебна реакция от страна на оръжието или на кораба. Тя прехапа език. Отсега нататък нещата ставаха дори още по-сложни.
	— Изобщо не смятам, че е разумно — отвърна Иля.
	— Тогава изобщо не разбираш човешката природа. Слушай, довери ми се за това. Той трябва да види кораба, иначе няма да работи с нас.
	— Ако го види, Ана, ще направи това, което би направил всеки здравомислещ човек при същите обстоятелства: ще си плюе веднага на петите.
	— Аз пък мисля, че ако не го заведем на най-ужасните места, на участъците, претърпели най-безмилостна трансформация, ще можем да разчитаме на помощта му.
	Вольова въздъхна, все така без да отклонява вниманието си от работата. Имаше ужасното, доста познато усещане, че Хури вече бе размишлявала по въпроса… достатъчно, за да парира очевидните й възражения.
	— Това няма да му попречи пак да има своите подозрения.
	— Не и ако разиграем както трябва картите си. Бихме могли да прикрием трансформациите в малка част на кораба и да му покажем само нея. Достатъчно, за да изглежда, че го развеждаме из него, но без да се разбира, че крием нещо.
	— А инхибиторите?
	— Ще трябва да научи за тях в крайна сметка… всички ще трябва да научат. Какъв е тогава проблемът Торн да разбере сега, а не по-късно?
	— Ще започне да задава прекалено много въпроси. И не след дълго ще направи сам някои изводи и ще разбере за кого работи.
	— Иля, знаеш, че трябва да бъдем по-открити с него…
	— Така ли трябва? — Сега вече беше ядосана и не само защото оръжието бе отказало да изпълни командата й. — Или просто искаме да се мотае около нас, защото го харесваме? Помисли много внимателно, преди да отговориш, Хури. От това може би зависи приятелството ни.
	— Торн не означава нищо за мен. Просто е удобен.
	Иля опита нова синтактична комбинация. Затаи дъх, в очакване на реакцията на оръжието. Досегашният опит я бе научил, че не може да си позволи много грешки, когато разговаря с оръжие. Ако броят на грешките минеше определена граница, то или преставаше изобщо да реагира, или започваше да действа отбранително. Този път явно бе успяла. От едната му страна, която бе изглеждала направена от плътна сплав, сега се появи отвор и се разкри дълбок, осеян с бутони инспекционен кладенец, от който се носеше зелено сияние.
	— Влизам. Пази ми гърба.
	Вольова насочи скафандъра си по дължината на оръжието, докато достигна отвора, удари спирачки и се спусна надолу с едно-единствено покашляне на двигателчетата на скафандъра си. Спря движението си с крака насред кладенеца. Беше достатъчно широк, за да й позволява да се върти и мести, без една или друга част на скафандъра й да влиза в контакт с машинарията.
	Не за първи път се запита какъв ли бе тъмният произход на тези трийсет и три ужасии. Те очевидно бяха човешки творения, но разрушителният им потенциал надминаваше значително всичко друго, което бе измисляно някога. Преди векове, дълго преди да се качи на борда на кораба, „Носталгия по безкрая“ бе открила скривалището с оръжията в един астероид, безименна скална буца, обикаляща около също така безименна звезда. Може би подробният оглед на астероида щеше да открие някаква информация за създателите на оръжията или поне за онзи, който ги бе притежавал до този момент, но екипажът не бе имал възможност да се бави дълго там. Оръжията бяха отмъкнати на кораба, който бе напуснал сцената на престъплението незабавно, преди зашеметените защитни системи на астероида да са се пробудили.
	Естествено, Вольова имаше своите теории. Може би най-достоверната от всички бе, че оръжията са произведени от конджоинърите. Паяците съществуваха от доста отдавна. Но ако това оръжие бе тяхно, защо бяха позволили да им се изплъзне? И защо не бяха направили опит да върнат нещо, което им принадлежеше по право?
	Това бе несъществено. Оръжията се намираха на борда на кораба от векове. Никой нямаше да дойде да си ги поиска _сега_.
	Иля се огледа, изследвайки кладенеца. Отвсякъде я заобикаляше оголена машинария: контролни табла, дисплеи, електрически вериги, релета и съоръжения, чиито функции не бяха толкова очевидни. Някъде в задните кътчета на съзнанието й вече се пораждаха опасения. Оръжието бе фокусирало магнитно поле върху част от мозъка й, пораждащо фобиоподобни страхове.
	Беше идвала тук и преди. Беше свикнала с това.
	Вольова снемаше различни модули, окачени по скафандъра и, и ги прикрепваше към интериора на кладенеца чрез възглавнички от епоксидна смола. От тези модули, които бяха нейно дело, измъкваше няколко десетки кабели в различни цветове, всеки от които имаше своето значение, и ги свързваше или снаждаше с някои от устройствата.
	— Иля… — обади се Хури. — Как върви?
	— Чудесно. Не му допада особено, че съм тук, но не може да ме изрита навън — дала съм всички необходими упълномощаващи кодове.
	— Започна ли пак вдъхващото си страх въздействие?
	— Да. — За момент я изпълни абсолютен ужас, от който й идеше да закрещи с цяло гърло, сякаш някой бърникаше в мозъка й с електрод и разбуждаше най-първичните й страхове и притеснения. — Имаш ли нещо против да проведем този разговор по-късно, Хури? Иска ми се… да приключа с това… колкото се може по-скоро.
	— Но решението за Торн ще чака пак нас двете.
	— Така е. По-късно, съгласна ли си?
	— Той трябва да дойде тук.
	— Хури, направи ми една услуга: престани да говориш за Торн и си гледай работата с четири очи, разбрано?
	Вольова поспря и си наложи да се съсредоточи. Засега, въпреки страха, нещата вървяха така добре, както се беше надявала. Само веднъж преди това бе слизала толкова дълбоко в контролната архитектура на оръжието, и това бе станало по времето, когато бе отдавала приоритет на идващите от кораба команди. Тъй като сега се намираше на същото ниво, можеше теоретично, използвайки правилния команден синтаксис, да заключи Капитана завинаги. Това бе само едно оръжие; имаше още трийсет и две други, някои от които й бяха абсолютно непознати. Със сигурност обаче нямаше да има нужда от целия арсенал, за да промени положението. Успееше ли да придобие контрол над десетина от тях, най-вероятно щеше да съумее да пъхне прът в колелото на инхибиторския план…
	И определено нямаше да успее чрез уклончивост.
	— Хури, чуй ме. Малка промяна в плана.
	— Аха.
	— Продължавам напред, за да видя, дали ще мога да накарам това оръжие да ми се подчини напълно.
	— И наричаш това „_малка_ промяна в плана“?
	— Няма абсолютно _никаква_ причина за притеснение.
	Преди да се бе възпряла, преди страхът да бе станал неуправляем, Иля свърза останалите линии. Светлинките, указващи статуса, премигваха и пулсираха; по дисплеите пробягваха букви и цифри. Страхът й се изостри. Оръжието _наистина_ не желаеше да бърника в него на това ниво.
	— Лош късмет — рече тя. — Сега нека да видим…
	С няколко дискретни докосвания по гривната си тя издаде цяла поредица от парализиращи ума със сложността си команди. Тризначната логика, по която действаше оперативната система на оръжието, бе характерна за програмирането на конджоинърите, но и бе дяволски трудна за разкодиране.
	Вольова притихна в очакване.
	Дълбоко в оръжието закономерността на нейната команда щеше да бъде огледана най-подробно от десетки модули за синтактичен разбор. И щеше да бъде изпълнена едва след като задоволеше всички критерии. Ако сработеше и командата направеше това, което си мислеше Иля, оръжието щеше да изтрие незабавно Капитана от списъка с оторизираните юзъри. Тогава щеше да остане само един валиден начин за задействането му — чрез нейния контролен хамут, хардуер, който не бе свързан с контролираната от Капитана инфраструктура на кораба.
	Теорията бе непоклатима.
	Получи първата индикация, че синтаксисът на командата не е бил правилен, миг преди люкът да се плъзне и да закрие отвора над главата й. Гривната й светна в червено. Вольова тъкмо бе започнала да подбира една особено поетична последователност от руски ругатни, когато люкът се захлопна над нея. Страхът бе станал значително по-силен, но това може би беше собствената й реакция на ситуацията.
	— По дяволите — измънка тя. — Хури… чуваш ли ме?
	Отговор не последва.
	Без предупреждение машинарията около нея се раздвижи. Камерата бе станала по-просторна, появиха се мъждиво осветени сводове, които се спускаха все по-дълбоко в оръжието. Огромни механизми с неустановена форма плуваха в кървавочервена светлина. По тях премигваха студени сини светлини или проследяваха движението на гърчещи се захранващи кабели, наподобяващи черва. Цялата вътрешност на оръжието като че ли бе започнала да се реорганизира.
	И тогава Иля за малко не умря от ужас. Усети нещо друго вътре, някакво приближаващо се присъствие, промъкващо се между движещите се компоненти бавно като призрак.
	Вольова заблъска по люка над главата си.
	— Хури…!
	Но присъствието стигна до нея. Не го видя да пристига, но почувства внезапната му близост. Беше безформено. Коленичи зад нея. Стори й се, че почти го вижда с периферното си зрение, но щом отмести глава, то отново се отмести така, че да не може да го види.
	Внезапно главата я заболя с такава ослепителна сила, че я накара да закрещи.


	Рьомонтоар притисна слабото си тяло към един от наблюдателните мехури на „Куче грозде“ и установи със зрителни средства, че двигателите всъщност бяха спрели. Беше дал правилната последователност от невронни команди и почувства моментално преминаването към безтегловност, щом корабът преустанови ускорението, но въпреки това се нуждаеше от потвърждение, че нареждането му е изпълнено. Имайки предвид случилото се, нямаше да се изненада особено, ако видеше, че синьото сияние от разпръснатата светлина все още присъства.
	Видя обаче само тъмнина. Двигателите наистина бяха престанали да работят. Корабът се носеше с постоянна скорост и продължаваше да пада към Епсилон Еридани, но твърде бавно, за да хване някога Клавейн.
	— А сега какво? — попита тихичко Фелка.
	Тя се носеше в пространството край него, пъхнала едната си ръка в примката, която корабът се бе погрижил да й осигури.
	— Ще чакаме. Ако съм прав, Скейд няма да ни кара да я чакаме дълго.
	— Няма да бъде доволна.
	Той кимна.
	— Ще възстановя мощността веднага щом ми обясни какво става. Но преди това бих искал да чуя някой и друг отговор.
	Ракът се появи след минутка, като се промъкна през голяма колкото юмрук дупка в стената.
	— Това е недопустимо. Защо…
	— Двигателите са моя отговорност — отвърна любезно Рьомонтоар, който бе репетирал наум точно какво ще каже. — Те са рожба на една изключително деликатна и опасна технология, което обяснява експерименталната природа на новите дизайни. Всяко отклонение от очакваното им действие може да бъде признак за сериозен, дори катастрофален проблем.
	Ракът размаха манипулаторите си.
	— Знаеш много добре, че на двигателите им няма абсолютно нищо. Настоявам да ги включиш незабавно. Всяка секунда, която губим в дрейфуване, е в полза на Клавейн.
	— Така ли? — намеси се Фелка.
	— Само в най-общ смисъл. Ако се забавим още малко, единственият ни реалистичен изход ще бъде убийството му от разстояние, вместо залавянето му жив.
	— Това не е ли подлагано някога на сериозно обмисляне? — осведоми се Фелка.
	— Никога няма да разбереш, ако Рьомонтоар упорства в своето… неподчинение.
	— Неподчинение ли? — повтори присмехулно Фелка. — Сега вече звучиш почти като демаршист.
	— Не си играйте, и двамата. — Ракът се завъртя на кривите си крачка. — Включи двигателите, Рьомонтоар, или ще намеря начин да го направя и без теб.
	Звучеше като блъф, но Рьомонтоар бе готов да повярва, че отменянето на командите му бе във възможностите на един член на Вътрешното светилище. Може би нямаше да бъде лесно, определено не толкова, колкото да бъде накаран да направи каквото тя иска, но не се съмняваше, че Скейд бе способна на това.
	— Ще го направя… след като ми покажеш какви ги върши твоята машинария.
	— Моята машинария ли?
	Рьомонтоар се пресегна и взе рака от стената, а всяко от захваналите се с вакуум крачета се отдели от нея с комичен засмукващ звук. Вдигна го на нивото на очите си и се вгледа в неговия ансамбъл от сензори и разнообразни оръжия, предизвиквайки Скейд да му направи нещо. Крачетата се мятаха патетично във въздуха.
	— Много добре знаеш какво имам предвид — рече той. — Искам да разбера какво става, Скейд. Искам да знам какво си се научила да правиш.


	Следваха пълномощника из „Куче грозде“ по виещите се сиви коридори и вертикалните шахти между отделните палуби, като се отдалечаваха от носа на кораба, тоест в посока „надолу“, ако питаха вътрешното ухо на Рьомонтоар. Ускорението сега бе една гравитационна константа и три четвърти, защото той се бе съгласил да включи двигателите при средно силен подем. Картата на другите обитатели, която имаше в ума си, показваше, че все още бяха натъпкани зад кърмовата част на кораба и че двамата с Фелка бяха единствените хора, намиращи се толкова надолу в него. Все още не бе открил къде се намира тялото на Скейд; все още не му бе проговорила през нещо друго освен гласовата кутия на рака, а обичайното му всезнание за плана на кораба бе заменено от ментална карта, осеяна с бели петна.
	— Тази машинария… каквото и да е там…
	— Ще разбереш рано или късно какво е — прекъсна го Скейд. — Както и всички в Майка Нест.
	— Да не е нещо, което си научила от „Встъпление“?
	— „Встъпление“ ни показа посоката, която трябва да следваме, това е всичко. Нищо не ни бе поднесено на тепсия. — Ракът тичаше пред тях и така стигна до преграда, една от механичните врати, които се бяха затворили преди увеличаването на ускорението. — Оттук трябва да минем в онази част на кораба, която изолирах и запечатах. Трябва да ви предупредя, че от другата страна нещата ще изглеждат по-различни. Не незабавно, но тази барикада в по-голяма или по-малка степен бележи точката, от която ефектът от машинарията нараства над прага на човешката чувствителност. Може да ви се стори смущаващо. Сигурни ли сте, че искате да продължите?
	Рьомонтоар погледна към Фелка; тя също го погледна и кимна.
	— Давай, Скейд — каза той.
	— Добре тогава.
	Барикадата се отвори със свистене и зад нея се разкри дори още по-тъмно и по-мъртво пространство. Те минаха от другата й страна и после слязоха още няколко нива по-ниско чрез вертикални шахти, върху дискове на бутала.
	Рьомонтоар изследваше усещанията си, но не забелязваше нищо необичайно. Повдигна въпросително вежда към Фелка, която отвърна с кратко поклащане на глава. Тя също не усещаше нищо необикновено, а беше значително по-чувствителна от него към такива неща.
	Продължаваха да се движат през нормални коридори, като спираха от време на време, за да възстановят енергията си. Най-сетне стигнаха до гладки стени без каквито и да било индикатори — реални, холографски или ентоптични — които да показват, че става дума за нещо по-необичайно. Ракът обаче спря и след миг в стената, на височината на гърдите им, се отвори дупка, която се уголеми, докато се оформи отвор с форма на котешка зеница. През отвора се процеждаше червена светлина.
	— Ето къде живея — обясни ракът. — Моля, заповядайте.
	Последваха го и се озоваха в просторно, топло помещение. Рьомонтоар се огледа, осъзнавайки, че нищо не отговаря на очакванията му. Намираше се в една почти празна стая. В нея имаше някаква апаратура и още нещо, наподобяващо малка, донякъде ужасяваща скулптура, която не разпозна веднага. Помещението бе изпълнено с тихото бръмчене на апаратурата, но и този звук не беше непознат.
	Най-големият предмет бе първото, което беше забелязал. Беше някаква черна капсула с форма на яйце, поставена върху тежък, ръждивочервен пиедестал, осеян с потрепващи аналогови циферблати. Шушулката имаше античния вид на реликва от ранните дни на изследването на Космоса в близост до Земята. Разпозна в нея демаршистки спасителен апарат, семпъл и устойчив. Конджоинърските кораби никога не носеха спасителни апарати-кошове.
	По него се виждаха предупредителни надписи на най-разпространените езици — нортски, русиански, каназиански — както и иконки и диаграми в ярки основни цветове. Имаше линии в жълто и черно, сивите издатини на сензори и системи за комуникация, деформирани слънчеви крила и парашути. Около една врата се виждаха фугасни стрели, а на самата врата имаше миниатюрно триъгълно прозорче.
	В капсулата имаше нещо. Рьомонтоар зърна бледите извивки на нечия плът, но не можа да различи нищо повече, защото тя се намираше в матрица от кехлибарен омекотяващ сътресенията гел или някакво полепващо лековито хранително вещество. Плътта помръдваше, дишаше бавно.
	— Скейд…? — промълви той, мислейки за раните, които видя, когато я посети преди тръгването.
	— Приближи се — насърчи го ракът. — Погледни. Сигурна съм, че ще се изненадаш.
	Рьомонтоар и Фелка се приближиха още до капсулата. В нея бе наместена някаква фигура, розова и подобна на зародиш. Виждаха се тръбички и катетри, а фигурата помръдваше почти незабележимо, не по-често от веднъж на минута. Дишаше.
	Това не беше Скейд или дори онова, което бе останало от нея. Определено не беше човешко същество.
	— Какво е това? — попита шепнешком Фелка.
	— Скорпион — отвърна Рьомонтоар. — Хиперсвинята, онази, която намерихме на демаршисткия кораб.
	Фелка докосна металната стена на капсулата. Рьомонтоар направи същото и усети несекващия ритъм на животоподдържащите системи.
	— Защо е тук? — попита Фелка.
	— На път към справедливостта — отговори Скейд. — Щом наближим вътрешността на системата, ще изстреляме капсулата и Конвенция Ферисвил ще си го получи обратно.
	— И после?
	— Ще го съдят и ще го признаят за виновен за многобройните престъпления, които се предполага, че е извършил. И тогава ще го убият, в съответствие със законовата система в момента. Необратима невронна смърт.
	— Като те слуша човек, ще рече, че одобряваш.
	— Трябва да си сътрудничим с Конвенцията — рече Скейд. — Те могат да направят живота ни около Йелоустоун доста труден. Свинята трябва да им бъде върната по един или друг начин. За нас щеше да бъде много удобно, ако бе умрял, докато се намираше при нас, вярвайте ми. За жалост така той има все пак някакъв, макар и нищожен, шанс да оцелее.
	— За какви престъпления става въпрос? — попита Фелка.
	— Военни — отвърна непринудено Скейд.
	— Това не ми говори нищо. Как може да е военен престъпник, ако не е свързан с някоя известна фракция?
	— Много е просто — каза Скейд. — Според законодателството на Конвенцията буквално всяко незаконно действие, извършено във военната зона, се превръща във военно престъпление по определение. А такива не липсват в случая със Скорпион. Предумишлено убийство. Политическо убийство. Тероризъм. Изнудване. Кражба. Шантаж. Екосаботаж. Трафик с нелицензиран разум на алфа-ниво. С две думи, замесвал се е във всяка престъпна дейност, за която можете да се сетите, от Казъм сити до Ръждивия пояс. Положението му щеше да бъде достатъчно сериозно и в мирно време. А във военно време повечето от тези престъпления се наказват задължително с необратима смърт. Щеше да я е заслужил вече няколко пъти дори да не се вземеше предвид природата на извършените от него убийства.
	Прасето вдишваше и издишваше. Рьомонтоар наблюдаваше потрепването на защитния гел и се чудеше дали то сънуваше и ако сънуваше, от какъв характер бяха сънищата му. Свински сънища? Не беше сигурен. Не помнеше дали Рън Севън бе казал нещо по въпроса. Но пък умът на Рън Севън не беше съвсем като ума на другите прасета. Той бе един от най-ранните и несъвършени екземпляри и умственото му състояние бе доста далече от всичко, което Рьомонтоар би определил като здравомислещо. Което не означаваше, че той беше глупав или му липсваше изобретателност. Мъченията и методите за принуда, които пиратът прилагаше върху него, бяха убедително доказателство за неговата интелигентност и оригиналност. Дори сега, някъде в най-дълбоките нива на съзнанието си (имаше дни, когато дори не ги забелязваше), звучеше вик, който не секваше никога; агонизираща нишка, която го свързваше с миналото.
	— Какви точни са били тези убийства? — поинтересува се Фелка.
	— Той обича да убива хора, Фелка. Превърнал го е в особен вид изкуство. Не казвам, че няма и други като него — престъпни душици, които се възползват от създалото се положение. — Ракът, пълномощник на Скейд, скочи във въздуха и се приземи сръчно на едната страна на капсулата. — Но този е различен. Той се наслаждава на това, което прави.
	— С Клавейн потършувахме из ума му — промълви Рьомонтоар. — Спомените, които извадихме от главата му, бяха достатъчни, за да бъде екзекутиран незабавно още там.
	— Защо тогава не го направихте? — попита Фелка.
	— Мисля, че при по-благоприятни обстоятелства може би щяхме да го направим.
	— Прасето не трябва да ни задържа — додаде Скейд. — Има късмет, че Клавейн дезертира и ни принуди да отпътуваме за вътрешността на системата, иначе щеше да се наложи да върнем труп, напъхан в бойната глава на ракета. Бяхме започнали да мислим сериозно за този вариант. Имахме пълното право да го направим.
	Рьомонтоар отстъпи крачка от „капсулата“.
	— А аз си помислих, че вътре може би си ти.
	— И изпита ли облекчение, като разбра, че не съм аз?
	Гласът го стресна, защото не дойде от рака. Той се огледа и за първи път обърна подобаващо внимание на непознатия обект, на който преди това само бе хвърлил бърз поглед. Беше му напомнил скулптура: цилиндричен сребърен пиедестал в средата на стаята, поддържащ отделена човешка глава.
	Главата изчезваше в пиедестала някъде около средата на врата, за който бе свързана с тясна черна пломба. Пиедесталът бе съвсем малко по-широк от главата и завършваше с черна основа с множество вдлъбнатини и резки. От време на време издаваше гъргорещ звук или щракваше в резултат на незабележимо извършващите се в него медицински процеси.
	Главата се наклони леко за поздрав и след това заговори, влагайки мислите си в главата му.
	[Да, това съм аз. Радвам се, че успяхте да последвате моя пълномощник. Сега вече сме в радиуса на действие на устройството. Усети ли някой от неприятните ефекти?]
	„Само леко гадене“ — отвърна Рьомонтоар.
	Фелка се приближи още до пиедестала.
	— Имаш ли нещо против да те пипна?
	[Моля, заповядай.]
	Рьомонтоар гледаше как тя притисна едва-едва пръсти в лицето на Скейд, очертавайки контурите му с ужасено внимание. „Това си ти, нали?“ — попита той.
	[Струваш ми се малко изненадан. Защо? Да не би състоянието ми да те смущава? Озовавала съм се и в значително по-обезпокояващи условия, уверявам те. Това е само временно.]
	Но зад мислите й той усети бездни от ужас; толкова силно отвращение от самата себе си, че се бе превърнало почти в нещо като страхопочитание. Нямаше представа дали му позволяваше нарочно да усети чувствата й или контролът и просто не беше достатъчно голям, за да маскира онова, което изпитваше в действителност.
	„Защо остави Делмар да направи това с теб?“
	[Идеята не беше негова. Излекуването на цялото ми тяло щеше да отнеме прекалено много време, а оборудването на Делмар е прекалено обемисто, за да се пренася. Предложих му да отдели главата ми, която изобщо не беше засегната.]
	Скейд погледна надолу, макар да не можеше да наклони глава.
	[Този животоподдържащ апарат е прост, надежден и достатъчно компактен за моите нужди. Има известен проблем с поддържането на точната химия на кръвта, сред която би се намирал мозъкът ми, ако беше все още свързан с пълноценно функциониращо тяло — хормони и нещо от този род — но, като се изключи незначителната емоционална лабилност, страничните ефекти са пренебрежимо малки.]
	Фелка направи крачка назад.
	— А тялото ти?
	[Делмар ще подготви заместител, клониран от оригиналното тяло, докато се върна в Майка Нест. Процедурата по закрепването на главата няма да му създаде трудности, особено като се има предвид, че отделянето й бе осъществено при контролирани обстоятелства.]
	— Е, в такъв случай всичко е наред. Но си все още затворник, освен ако не съм пропуснала нещо.
	[Не. Разполагам с известна подвижност, дори сега.]
	Главата се завъртя на цели двеста и седемдесет градуса. От потъналата в полумрак част на помещението пристъпи нещо, което Рьомонтоар бе взел за чакащ слуга, от онези, които можеха да се видят във всяко добре уредено домакинство. Двукраката машина с наподобяващи човешките форми имаше отхвърлен, депресиран вид. Беше без глава, с кръгов отвор между раменете.
	[Помогнете ми да вляза вътре, ако обичате. Слугата може да го направи, но това всеки път му отнема цяла вечност.]
	„Да влезеш вътре ли?“ — попита Рьомонтоар.
	[Хвани незабавно поддържащата подпора под врата ми.]
	Рьомонтоар обхвана и с двете си длани сребърния пиедестал и го дръпна. Последва тихо изщракване и горната част, заедно с главата, остана в ръцете му. Той я вдигна и установи, че е много по-тежка, отколкото бе очаквал. Там, където пиедесталът се бе разделил, висяха слузести, извиващи се кабели. Те се мятаха слепешката като змиорки.
	[А сега ме занеси внимателно до слугата.]
	Рьомонтоар направи, каквото му бе казано. Може би вероятността да изтърве главата му мина през ума един-два пъти, макар да се съмняваше, че падането би навредило особено на Скейд: подът почти със сигурност щеше да омекне, за да абсорбира удара. Постара се обаче да не допусне по-нататъшното развитие на тези мисли.
	[Сега ме постави върху тялото на слугата. Връзките ще се осъществят сами. Внимателно сега… действай лекичко.]
	Той плъзна сребърната сърцевина в машината, докато срещна съпротива. „Това ли е?“
	[Да.] — Очите на Скейд видимо се разшириха, а кожата й придоби розовина, която бе липсвала досега. — [Да. Връзката е възстановена. Сега, да видим… контрол на мотора…]
	Ръката на слугата отхвръкна яростно напред, юмрукът му се свиваше и отпускаше конвулсивно. Скейд я издърпа назад и задържа разтворената длан пред очите си, изучавайки механичната й анатомия от лъскаво черно и хром, изпаднала в екстатична омая. Слугата беше със странен дизайн, напомнящ средновековна броня; той беше едновременно красив и груб.
	„Ти май си падаш по него.“
	Слугата направи тътреща крачка напред, протегнал леко и двете си ръце напред.
	[Да… С това свикнах най-бързо. Понякога си мисля дали да не кажа на Делмар изобщо да не си прави труда.]
	— За какво да не си прави труда? — попита Фелка.
	[Да излекува цялото ми тяло. Струва ми се, че предпочитам това. Това между другото е шега.]
	— Разбира се — съгласи се смутено Фелка.
	[Трябва обаче да си благодарна, че това се случи с мен. Така вероятността да се постарая да върна Клавейн жив нараства.]
	— И защо?
	— Защото много би ми се искало да види какво направи с мен. — Скейд се обърна със скърцане на метал. — А сега, струва ми се, искахте да видите и още нещо. Продължаваме ли?
	Бронята ги поведе навън от стаята.


>	Петнайсета глава

	Една дума навлезе в черепа на Вольова, твърда и изгаряща като клеймо за добитък.
	[Иля.]
	Тя не бе в състояние да говори, можеше само да оформя мислите си в отговор. „Да. Откъде знаеш името ми?“
	[Опознах те. Ти проявяваш такъв интерес към мен — към нас — че нямаше как на свой ред да не те опозная.]
	Понечи отново да забарабани по вратата, която я бе затворила вътре в оръжието, но когато опита да вдигне ръка, нищо не се получи. Беше парализирана, макар все още да дишаше. Продължаваше да усеща присъствието, каквото и да бе то, директно зад гърба си, надничащо през рамото й.
	„Кой…“ Изпита подигравателно очарование от собственото си незнание.
	[Контролиращата субперсона на това оръжие, разбира се. Можеш да ме наричаш „Седемнайсет“. Кой друг мога да бъда според теб?]
	„Говориш руски.“
	[Знам, че предпочиташ естествените езикови филтри. Руският е достатъчно лесен. Не се е променил особено от времето, когато бяхме направени.]
	„Защо… сега?“
	[Никога досега не си достигала толкова дълбоко в някое от нас, Иля.]
	„Достигала съм… почти.“
	[Може би. Но никога при същите обстоятелства. Никога с толкова голям страх дори още преди да си започнала. Отчаяно искаш да ни използваш, нали? Повече откогато и да било досега.]
	Макар и все още парализирана, Вольова усети леко намаляване на ужаса си. Значи присъствието беше компютърна програма, нищо повече. Просто беше задействала пласт от контролния механизъм на оръжието, който никога преди не бе включвала съзнателно. Присъствието и се струваше почти свръхестествено злобно, но това, както и парализата й, очевидно не беше нищо повече от усложняване на предизвикващия страх механизъм.
	Вольова нямаше представа по какъв начин оръжието разговаря с нея. Тя нямаше импланти, но гласът му очевидно говореше направо в черепа й. Единственото обяснение бе, че камерата, в която се намираше в момента, функционираше като мощно средство за подобен вид комуникация, стимулирайки мозъчните функции чрез прилагането на магнитни полета. Предполагаше, че след като бе в състояние да я накара да изпита ужас, при това с такъв финес, нямаше да му бъде кой знае колко по-трудно да генерира призрачни сигнали по слуховия й нерв или, още по-вероятно, в самия слухов център, и да улавя предварителните нервни импулси, предхождащи намерението да се говори.
	„Времената са отчаяни…“
	[Така изглежда]
	„Кой ви направи?“
	Не последва незабавен отговор. За момент страхът изчезна, невронното нашествие бе прекратено от миг на спокойствие, като поемане на въздух между изпълнени с агония писъци.
	[Не знаем.]
	„Не знаете ли?“
	[Не. Те не искаха да знаем.]
	Вольова подреждаше мислите си внимателно, като човек, който поставя тежки украшения върху паянтова полица. „Мисля, че са ви направили конджоинърите. Това е работната ми хипотеза и нищо от това, което ми каза, не ме накара да сметна, че се нуждае от преразглеждане.“
	[Няма значение кой ни е направил, нали? Не и сега.]
	„Вероятно. Бих искала да знам от любопитство, но най-важното е, че все още сте в състояние да ми служите.“
	Оръжието погъделичка онази част от ума й, която регистрираше развеселените състояния.
	[Да ти служим ли, Иля? Какво създаде в теб подобно впечатление?]
	„В миналото вие правехте каквото исках от вас. Не конкретно ти, Седемнайсет, никога не съм искала нищо от теб, но когато съм искала нещо от другите оръжия, винаги са ми се подчинявали.“
	[Ние не сме ти се подчинявали, Иля.]
	„Така ли?“
	[Така. Угаждахме ти. Забавно ни беше да правим това, което искаше от нас. Често то бе неразличимо от следването на твоите команди… но само от твоя гледна точка.]
	„Само говориш така.“
	[Не. Виж, Иля, нашият създател ни е дал в известна степен свободна воля. Трябва да е имал причина да го направи. Може би са очаквали от нас да действаме автономно или да преценим сами как да действаме според дадените ни непълни или корумпирани заповеди. Трябва да са ни създали като оръжия за Деня на Страшния съд, оръжия, до които се прибягва в краен случай. Инструмент на свършека на времената.]
	„И все още сте такива.“
	[А това свършекът на времената ли е, Иля?]
	„Не знам. Мисля, че е напълно възможно да е така.“
	[Ти беше уплашена, преди да дойдеш тук, това го разбрах. Всички го разбрахме. Какво точно искаш от нас, Иля?]
	„Има един проблем и може би ще се наложи да участвате в неговото разрешаване.“
	[Местен проблем?]
	„В тази система — да. Имам нужда да се разгърнете извън тази камера… извън кораба… и да ми помогнете.“
	[А ако решим да не ти помогнем?]
	„Няма да решите. Твърде дълго ви наглеждах, грижех се за вас, пазех ви от вреда. Знам, че ще ми помогнете.“
	Оръжието я остави в неизвестност, галейки игриво съзнанието й. В този момент Вольова разбра как се чувства мишката, след като я хване котката. Усещаше, че гръбнакът й може да бъде пречупен на две само след миг.
	Парализата секна така внезапно, както бе дошла. Все още беше затворничка на оръжието, но бе възвърнала отчасти контрола над мускулите си.
	[Може би, Иля. Но нека не се лъжем, че не съществуват усложняващи фактори.]
	„Нищо, което не бихме могли да преодолеем…“
	[Ще ни бъде много трудно да направим каквото и да е без сътрудничеството на другия, Иля. Дори да искахме.]
	„Другия ли?“
	[Другата… същност… която продължава да упражнява известен контрол над нас.]
	Умът й започна да търси възможностите, когато осъзна за какво говори оръжието. „Имаш предвид Капитана.“
	[Нашата автономност не е толкова голяма, че да можем да действаме без позволението на другата същност, Иля. Колкото и умно да се заемеш да ни убеждаваш.]
	„Капитанът се нуждае само от убеждаване, нищо повече. Сигурна съм, че в крайна сметка ще се съгласи.“
	[Винаги си била оптимистка, нали, Иля?]
	„Не… ни най-малко. Но имам вяра в Капитана.“
	[В такъв случай се надяваме, че умението ти да убеждаваш е достатъчно силно, за да се справиш с тази задача.]
	„Аз също се надявам.“
	Внезапно въздухът излезе рязко от гърдите й, сякаш я бяха ударили с юмрук в стомаха. Главата й отново се изпразни и ужасното усещане, че някой седи зад нея, изчезна, рязко като затръшната врата. В полето на периферното й зрение нямаше дори намек за нечие присъствие. Носеше се във въздуха сама и, макар да бе все така затворена в оръжието, чувството за неизвестно присъствие бе изчезнало.
	Вольова пое въздух и събра сили, все още изпълнена с почуда от току-що случилото се. През всички години, през които бе работила с оръжията, никога не бе подозирала, че в някое от тях присъства субперсона-настойник, още по-малко машинен разум със статус поне от гама-ниво, или може би даже от ниско до средно бета-ниво.
	Оръжието й бе изкарало акъла. И предполагаше, че точно този ефект бе искало и да предизвика.
	Последва раздвижване. В стената, на съвсем различно място от онова, което помнеше, се появи отвор, голям два-три сантиметра. През него нахлу ярка синя светлина. Премигвайки, Иля успя да различи през него друга фигура със скафандър.
	— Хури?
	— Слава Богу, все още си жива. Какво стана?
	— Нека кажем просто, че усилията ми да препрограмирам оръжието не се увенчаха с особен успех и да оставим въпроса дотук, а?
	Мразеше да обсъжда провалите си почти толкова, колкото мразеше самите провали.
	— Какво, дала си му невярна команда, така ли?
	— Не, дадох му вярна команда, но всъщност предназначена за друг приемник.
	— Но в такъв случай командата си остава неправилна, нали така?
	Вольова се завъртя, така че шлемът й застана на една линия с процепа светлина.
	— Въпросът е по-технически, отколкото изглежда. Как успя да отвориш процепа?
	— С добрата стара груба сила. Или това може би не е достатъчно издържано в техническо отношение?
	Хури бе набила един лост от запасите на своя скафандър в една пролука с дебелина на косъм в обшивката на оръжието и след това бе приложила сила, докато панелът се бе плъзнал и открехнал.
	— И колко време ти отне извършването на тази дейност?
	— Опитвам да я отворя откакто влезе вътре, но се получи едва сега, в този момент.
	Вольова кимна, напълно убедена, че нямаше да стане нищо преди оръжието да бе решило да я пусне.
	— Много добра работа, Хури. И колко време според теб ще бъде необходимо, докато го отвориш напълно?
	Ана се намести и приложи отново натиск върху оръжието с лоста.
	— Ще те измъкна оттам след секунда. Но преди това ще може ли да се споразумеем нещо за Торн?
	— Слушай, Хури. Сега доверието му в нас е съвсем слабо. Покажи му този кораб, дай му и съвсем малко основание да се досети коя съм, и повече няма да го видиш. А с него ще изгубим единственото възможно средство да евакуираме тази планета по някакъв, що-годе човешки начин.
	— Още по-малко вероятно е да ни повярва обаче, ако непрекъснато намираме някакво извинение, поради което не може да се качи на борда…
	— Ще трябва да понесе тези извинения.
	Вольова зачака отговор, но тъй като не получи такъв, погледна през пролуката и установи, че от другата й страна май вече няма никой. Ярката синя светлина, излизаща от скафандъра на Ана, бе изчезнала, не се виждаше и дланта й върху инструмента.
	— Хури…? — каза тя, започвайки да губи отново спокойствието си.
	— Иля… — Гласът на Ана бе слаб, сякаш не можеше да си поеме въздух както трябва. — Мисля, че имам малък проблем.
	— По дяволите!
	Вольова се пресегна, хвана лоста и го вкара през процепа. Запретна ръкави и се зае да разширява отвора, докато стана достатъчно голям, за да позволи на каската и да мине. На светлината на пресекливи проблясъци видя как Хури пада в мрака. Встрани от оръжието зърна също така коленичилата войнствена фигура на слуга в изпълнение на тежък физически труд. Подобната на богомолка машина трябва да се намираше под прекия контрол на Капитана.
	— Гадно копеле такова. Аз нахлух в оръжието, не тя…
	Хури беше вече много далече, може би на половината път до другата стена. С каква ли скорост се движеше? Може би с три-четири метра в секунда. Не беше бързо, но бронята на скафандъра й не беше предназначена да я предпазва от удари. Ако се удареше лошо…
	Иля работеше с всички сили, принуждавайки люка да се отваря сантиметър по сантиметър, всеки един от които й струваше мъчителни усилия. Мрачно осъзна, че няма да се справи достатъчно бързо. Тази работа отнемаше прекалено много време. Хури щеше да стигне до стената много преди Вольова да се е освободила.
	— Капитане… този път наистина прекали.
	Натисна още по-силно. Лостът се изплъзна от пръстите й, фрасна я отстрани по шлема и политна към дълбините на машината. Вольова изсъска гневно. Знаеше, че няма време да търси изгубения инструмент. Сега отворът бе достатъчно широк, за да се провре през него, но за тази цел трябваше да махне препаската с инструменти и животоподдържащия пакет. Можеше да оцелее достатъчно дълго, но нямаше как да спаси Ана.
	— По дяволите! — процеди тя. — По дяволите… по дяволите… по дяволите!
	Преградата се плъзна и люкът се отвори напълно.


	Накара шлема си да пусне радарен слой върху лицевата плочка. Започна да се върти и получи ехо от Хури. Падането я бе понесло по дългата ос на помещението, през галерията със заплашителни оръжия. Ако се съдеше по траекторията й, вече трябва да се бе блъснала и да бе отхвърлена от някоя от линиите с единични релси, пресичащи камерата.
	— Хури… все още ли си жива?
	— Все още съм тук, Иля… — Звучеше обаче така, сякаш бе ранена. — Не мога да се спра.
	— Не е нужно. Идвам.
	Вольова се спусна след Ана между взиращите се в нея оръжия, които й бяха едновременно познати и ненатрапчиво загадъчни. Ехото на радара придобиваше форма и се превърна в премятаща се човешка фигура. Зад нея беше далечната стена, която се приближаваше все повече и повече. Иля провери каква бе собствената й скорост — шест метра в секунда. Ана не можеше да се движи много по-бавно от това.
	Вольова изиска по-голямо ускорение от скафандъра си. Десет… двайсет метра в секунда. Сега вече виждаше Ана, сива и подобна на кукла, а едната й ръка висеше безжизнено в пространството. Фигурата нарастваше. От Хури я деляха петдесет метра… четирийсет. Не изглеждаше в добра форма: човешката ръка определено не бе създадена да се прегъва по такъв начин.
	— Иля… онази стена се приближава ужасно бързо.
	— Аз също. Дръж се. Може да има лек… — Двете се сблъскаха. — … удар.
	Слава Богу, сблъсъкът не отхвърли Ана в друга траектория. Иля я задържа за здравата ръка достатъчно дълго, за да развие едно въже и да го завърже за колана на Хури, след което я пусна. Сега вече стената се виждаше — до нея оставаха не повече от петдесет метра.
	Вольова даде команда за спиране, палецът й натискаше здраво съответната издатинка на двигателя, без да обръща внимание на протестите на субперсоната на скафандъра. Въжето, хванато за Ана, се опъна максимално, Хури увисна между нея и стената. Движението им надолу обаче се забавяше. Стената вече не препускаше право към тях със същото чувство за неизбежност.
	— Добре ли си? — попита Вольова.
	— Май съм си счупила нещо. Как се измъкна от оръжието? Когато машината ме хвърли, люкът бе все още почти напълно затворен.
	— Успях да го отворя още малко. Но получих помощ, струва ми се.
	— Капитанът?
	— Вероятно. Не знам обаче дали това означава, че е напълно на наша страна. — За момент се концентрира върху летенето, като поддържаше въжето опънато, докато правеше завой. Бледозелените призраци на трийсет и трите оръжия от скривалището се появиха в радара; тя започна да се движи между тях по обратния път. — Все още не знам защо е изпратил слугата при теб — додаде Иля. — Може би е искал да ни предупреди, а не да ни убива. Както казах, вече имаше не една възможност да ни убие. Не е изключено все пак да предпочита да бъдем край него.
	— Прочете много нещо само в отварянето на един люк.
	— Точно поради това не смятам, че можем да разчитаме на помощта на Капитана, Хури.
	— Така ли?
	— Можем обаче да помолим за помощ някой друг — добави Вольова. — Силвест.
	— О, не.
	— Веднъж вече го срещна, вътре в Хадес.
	— Иля, трябваше да умра, за да вляза в това скапано нещо. Не бих го направила два пъти.
	— Силвест има достъп до складираното знание на амарантинците. Възможно е да е запознат с някаква подходяща реакция на инхибиторската заплаха или най-малкото да има представа с колко време разполагаме за измислянето на такава. Неговата информация може да се окаже жизненоважна, Ана, дори да не е в състояние да ни помогне в материален смисъл.
	— И дума да не става, Иля.
	— Ти всъщност не си спомняш, че умря, нали? И сега си съвсем добре. Не останаха никакви нежелателни последствия.
	Гласът на Хури бе съвсем слаб, сякаш мърмореше нещо в полусън.
	— Направи го ти тогава, след като е толкова лесно.
	В този момент, и определено не прекалено рано, Вольова зърна бледия четириъгълник, обозначаващ обезвъздушената камера. Приближи бавно до нея, изви Хури и пъхна вътре първо нея. По това време ранената жена вече бе изгубила съзнание.
	Иля се вмъкна на свой ред, затвори вратата зад себе си и изчака да се херметизира. Когато въздушното налягане достигна девет десети от един бар, тя свали шлема, ушите й изпукаха, и прибра мократа си от пот коса от очите. Биомедицинските дисплеи на скафандъра на Ана бяха все в зеленото поле: нямаше нищо тревожно. Трябваше просто да я замъкне някъде, където можеше да получи нужното лекарско внимание.
	Вратата, водеща към другата част на кораба, се отвори плавно. Надяваше се, че силите щяха да й стигнат да пренесе отпуснатото тяло на Хури.
	— Почакай.
	Гласът бе спокоен и познат, но не го беше чувала отдавна. Напомняше й за невъобразим студ, за място, което другите членове на екипажа се страхуваха да посещават. Идваше от отсрещната кухо резонираща стена.
	— Капитане? — възкликна тя.
	— Да, Иля. Аз съм. Сега вече съм готов да разговаряме.


	Скейд поведе Фелка и Рьомонтоар надолу във вътрешността на „Куче грозде“, все по-дълбоко в царството на влияние на нейната машина. Рьомонтоар започваше да чувства ту световъртеж, ту повишаване на температурата. Първо помисли, че това е плод на въображението му, но тогава пулсът му запрепуска, а сърцето му задумка в гърдите. Усещанията ставаха все по-неприятни с всяко следващо ниво, което преминаваха, сякаш навлизаха в невидима мъгла от психотропен газ.
	„Става нещо.“
	Главата се извърна рязко, за да го погледне, докато абаносовият слуга продължаваше да крачи напред.
	[Да. Вече навлязохме доста навътре в полето. Не е безопасно за нас да отиваме много по-нататък, не и без специалната поддръжка на медицинска апаратура. Физиологичното въздействие става все по-некомфортно. Ще бъде добре, ако издържим още десет метра вертикално надолу.]
	„Какво става?“
	[Малко е трудно да се каже, Рьомонтоар. Вече сме под влияние на машината и повечето свойства на материята тук — на всяка материя, дори в телата ни — се променят. Генерираното от машината поле потиска инерцията. Какво мислиш, че знаеш за инерцията, Рьомонтоар?]
	„Колкото и другите, предполагам — отвърна замислено той. — Не е от нещата, за които се е налагало да размишлявам някога, а просто от тези, с които живеем, без да си даваме сметка.“
	[Не трябва да бъде така. Не и сега.]
	„Какво си направила? Научи как да я изключваш ли?“
	[Не точно… но определено се научихме да я отслабваме.] — Главата на Скейд отново се извъртя. Тя се усмихна снизходително; по гребена й преминаха опалово-черешови вълни. Според Рьомонтоар те бяха доказателство за усилията, необходими й да предаде смятаните от нея за ясни сами по себе си концепции, с понятни за останалите думи. — [Инерцията е по-загадъчна, отколкото можеш да предположиш, Рьомонтоар.]
	„Не се съмнявам.“
	[Определянето й е измамно лесно. Чувстваме я всеки миг от живота си, от момента на своето раждане. Бутни едно камъче и то ще се придвижи донякъде. Бутни голям камък и той ще си остане на мястото или ще помръдне едва-едва. Ако пък големият камък се устреми към теб, няма да ти бъде лесно да го спреш. Материята е ленива, Рьомонтоар. Тя се съпротивлява срещу промяната. Иска да продължава да прави това, което вече прави, независимо дали седи неподвижно или се движи. Ние наричаме тази ленивост „инерция“, но това не означава, че я разбираме. В продължение на хиляди години й слагаме етикети, определяме я количествено, включваме я в уравнения, но досега само сме се докоснали до повърхността на онова, което представлява в действителност.]
	„А сега?“
	[Направихме пробив. През него хвърлихме нещо повече от един поглед. Неотдавна Майка Нест постигна стабилен контрол над инерцията в микроскопични мащаби.]
	— „Встъпление“ ви даде всичко това? — проговори на глас Фелка.
	Скейд отговори все така на умствено ниво, отказвайки да достави удоволствие на Фелка, използвайки предпочитания й начин за общуване.
	[Казах, че експериментът ни даде насоката. Беше почти достатъчно да знаем, че техниката е възможна; че такава машина може да съществува. Но дори тогава ни бяха необходими години, за да построим прототипа.]
	Рьомонтоар кимна. Нямаше причина да я подозира в лъжа. „От нулата?“
	[Не… не напълно. Имахме вече нещо налице.]
	„Какво по-точно?“
	По гребена на Скейд запулсираха лилави и тюркоазени линийки.
	[Друга фракция бе изследвала нещо подобно. Майка Нест се сдоби с ключовите технологии, свързани с тяхната работа. От тях — и от теоретичните насоки, предложени от посланията на „Встъпление“ — успяхме да стигнем до функциониращия прототип.]
	Рьомонтоар си спомни, че по едно време Скейд бе участвала в строго секретна мисия в Казъм сити, операция, завършила със смъртта на много от другите оперативни работници. Операцията явно бе на нивото на Вътрешното светилище; дори като член на Затворения съвет той не знаеше нищо друго освен факта, че подобно нещо се бе случило.
	„Ти ли помогна за сдобиването с тези технологии, Скейд? Както разбирам си имала късмет, че си останала жива.“
	[Загубите бяха изключително големи. Имахме късмет, че мисията не се провали изобщо.]
	„Ами прототипът?“
	[Работихме години, за да го превърнем в нещо полезно. Микроскопичният контрол на инерцията — независимо доколко дълбок е в концептуално отношение — никога не е имал реална стойност. Но напоследък успехите ни започнаха да следват един след друг. Сега вече можем да потискаме инерцията в класически мащаби, достатъчно, за да променим управлението на космически кораб.]
	Той погледна към Фелка, после отново към Скейд. „Амбициозно, признавам ви това.“
	[Липсата на амбиция е за низшите човешки същества.]
	„Другата фракция… онази, от която сте почерпили някакъв опит… защо не е направила същия пробив?“ Струваше му се, че Скейд огражда извънредно грижливо мислите си.
	[Всички предишни опити да се разбере инерцията бяха обречени на неуспех, защото към проблема се подхождаше от неправилни позиции. Инерцията не е свойство на материята като такава, а свойство на квантовия вакуум, в който е поставена материята. Инерцията не е свойствена на материята.]
	„Вакуумът ли налага инерцията?“
	[Това не е всъщност вакуум, не на квантово ниво. Това е кипяща пяна от богати взаимодействия: горещо море от флуктуации, с постоянен прилив от частици и съобщителни частици, като проблясъци на слънчева светлина върху океанските вълни. Именно вълнението на това море създава инерционната маса, а не самата материя. Номерът е да се намери начин за промяна на свойствата на квантовия вакуум — да се намали или увеличи енергийната плътност на електромагнитния поток в нулевата точка. Да се успокои морето, дори и само в някакъв локално определен обем.]
	Рьомонтоар седна. „Ще спра тук, ако нямате нищо против.“
	— Аз също не се чувствам добре — обяви Фелка и клекна край него. — Гади ми се и ми се вие свят.
	Слугата се обърна рязко, оживял като броня, в която се е вселил дух.
	[Вие усещате физиологичните последствия от полето. Инерционната ни маса е паднала до около половината от нормалната си стойност. Вътрешното ви ухо е объркано от падането на инерцията в течността в ушния охлюв. Сърцето ви ще започне да бие по-ускорено: в процеса на еволюция то се е приспособило да изпомпва кръв, чиято инерционна маса е пет процента от вашето тяло; сега изведнъж трябва да се справя с двойно по-малко количество и сърдечният мускул реагира по-бързо на електрическите импулси от вашите нерви. Ако навлезем още по-дълбоко, сърцето ви ще изпадне в състояние на фибрилация. Ще умрете без механична интервенция.]
	Рьомонтоар се усмихна на бронирания слуга. „В такъв случай за теб ще бъде добре.“
	[И на мен няма да ми е добре, уверявам те.]
	„И какво прави тази машина? Цялата материя в мехура ли има нулева инерция?“
	[Не, не и в сегашния режим на действие. Радиалният ефект на потискане зависи от режима, в който използваме съоръжението. В момента сме в инверсно квадратно поле, което означава, че потискането на инерцията става четири пъти по-ефикасно всеки път, когато преполовим разстоянието от нас до машината; става почти безкрайно в непосредствена близост до машината, но инерционната маса никога не пада до абсолютната нула. Не и при този режим.]
	„Значи има и други режими?“
	[Да: други състояния, така ги наричаме, но те са много по-нестабилни от това.] — Тя направи пауза, гледайки Рьомонтоар право в очите. — [Изглеждаш зле. Връщаме ли се горе?]
	„Засега съм добре. Разкажи ми още за вълшебната кутия.“
	Скейд се усмихна, както обикновено вдървено, но с нещо, което му заприлича на гордост.
	[Първият ни пробив беше в обратната посока — създаване на участък с увеличена квантово вакуумна флуктуация, следователно увеличаване на прилива на енергийна инерция. Наричаме това „състояние едно“. Ефектът беше зона на хиперинерция: мехур, в който всяко движение преставаше. Беше нестабилна и така и не успяхме да увеличим полето до микроскопични мащаби, но почерпихме от него полезен опит за бъдещите изследвания. Ако успеехме да замразим движението като издигнем инерцията с много степени, щяхме да получим поле в състояние на стаза или, може би, непроходима защитна бариера. Но охлаждането — състояние две — се оказа по-просто в техническо отношение. Отделните части почти се подреждаха по местата.]
	„Обзалагам се, че е било така.“
	— Има ли трето състояние? — попита Фелка.
	[Състояние три е сингулярност в нашите пресмятания, които не очакваме да бъдат физически осъществими. Всяка инерционна маса изчезва. Всяка материя в мехур в състояние три става фотонна: чиста светлина. Ние не очакваме това да се случи; най-малкото защото говори за масивно локално нарушение на закона за запазване на квантовия спин.]
	— А отвъд това — от другата страна на сингулярността? Съществува ли четвърто състояние?
	[Според мен вече изпреварваме самите себе си. Ние изследвахме свойствата на съоръжението в пространство с добре проучени параметри, но няма смисъл да се отдаваме на необуздани предположения.]
	„И за какво тестване точно става дума?“
	[„Куче грозде“ бе избрано за прототип: първият кораб, екипиран с машинария за потискане на инерцията. Направих някои тестове при предишния полет, като свалих значително инерцията… достатъчно, за да се промени консумацията ни на гориво и да проверя ефективността на полето, но не достатъчно, за да привлече вниманието.]
	„А сега?“
	[Полето е много по-силно. Ефективната маса на кораба сега е едва двайсет процента от тази, която беше при тръгването ни от Майка Нест — сравнително малка част от кораба е издадена пред полето, но можем да се справим още по-добре просто като увеличим силата му.] — Скейд плесна с ръце — последва поскърцване на бронята. — [Помисли си само, Рьомонтоар — можем да намалим масата си до един процент или по-малко — да ускорим до сто гравитационни константи. Ако телата ни се намираха в мехура с потиснатата инерция, ние щяхме да бъдем в състояние да я издържим. Щяхме да достигнем близка до светлинната скорост след два-три дена. Субективното пътуване между най-близките звезди ще е по-малко от една седмица корабно време. Няма да има нужда да бъдем замразявани. Представяш ли си какви възможности дава това? Галактиката изведнъж се превръща в далече по-малко място.]
	„Но вие не сте разработили технологията заради това.“ Рьомонтоар се изправи. Все още замаян, той се подпря на стената. Отдавна не бе изпадал в толкова близко до силната възбуда състояние. Тази екскурзия се бе оказала достатъчно интересна, но вече бе повече от готов да се върне в по-горните нива на кораба, където кръвта в тялото му щеше да циркулира така, както го бе замислила природата.
	[Не съм сигурна, че разбирам, Рьомонтоар.]
	„Това за времето, когато ще пристигнат вълците ли бе предназначено — същата причина, поради която построихте флотата за евакуирането?“
	[Моля?]
	„Дори да не можем да се съпротивляваме срещу тях, така поне имаме възможност да избягаме, при това много бързо.“


	Клавейн отвори очи след поредния наложен му сън. Студените сънища, в които се разхождаше из шотландски гори под дъжда, го бяха изкушили в продължение на някой и друг опасен миг. Неустоимо привлекателно му се струваше да остане в несъзнателното състояние, но старите войнишки инстинкти го накараха, макар и неохотно, да се върне към будността и осъзнатостта. Явно имаше някакъв проблем. Беше инструктирал корветата да не го буди, ако няма да докладва нещо полезно или тревожно, и бързата преценка на ситуацията разкри, че определено става дума за второто.
	Нещо го следваше. Подробностите можеха да бъдат получени при искане.
	Клавейн се прозя и се почеса по вече доста наболата брада. Зърна отражението си в прозореца на кораба и това, което видя, го притесни. Имаше вманиачен налудничав вид, сякаш току-що бе излязъл, препъвайки се, от дълбините на някаква пещера. Нареди на корветата да спре да ускорява в продължение на няколко минути, после напълни шепите си с вода от кранчето на чешмата, събирайки амебоподобните капчици между своите длани, и опита да наплиска с тях лицето си, приглаждайки и обуздавайки косата и брадата. Погледна отново отражението си. Подобрението не беше особено голямо, но поне вече не приличаше на дивак.
	Клавейн разкопча задържащите го колани и си приготви кафе и нещо за ядене. Опитът му показваше, че кризите в Космоса се деляха на две категории: такива, които убиваха незабавно, и обикновено почти без предупреждение, и други, които даваха предостатъчно време за размисъл върху проблема, макар да нямаше особен шанс за разрешаването му. Както показваше всичко, този проблем бе от вида, който можеше да разгледа след като си задоволи апетита.
	Даде команда и кабината се изпълни с музика: една от недовършените симфонии на Куирънбах. Докато отпиваше от кафето си, прегледа отчетите за състоянието на корветата. Остана доволен, но не и изненадан, че тя се бе справила безупречно със задачата си от самото потегляне от кометата на Скейд. Разполагаше с достатъчно гориво, за да измине целия път до пространството около Йелоустоун, включително за нужните процедури при навлизане в орбита. Проблемът не беше в корветата.
	От Майка Нест бяха получени трансмисии веднага щом заминаването му беше станало очевидно. Бяха насочени към него, максимално кодирани. Корветата бе свалила съобщенията и ги бе съхранила в последователността на пристигането им.
	Клавейн отхапа от препечената си филия.
	— Възпроизведи ги. Първо най-старото съобщение. После ги изтрий веднага.
	Можеше да се досети как изглеждат първите от тях: трескави молби от Майка Нест към него, за да го накарат да се върне. От първите няколко ставаше ясно, че там смятат — или се преструват, че смятат — че той е имал основателна причина да направи този привиден опит за дезертиране. Но не звучаха убедително. После съобщенията се отказваха от тази линия на поведение и просто започваха да го заплашват.
	От Майка Нест бяха изстреляли ракети. Но го бяха загубили, след като той се отклони от първоначалната си посока. Клавейн реши, че това е краят на опитите им. Корветата бе бързо средство за придвижване. Нямаше какво да го хване, освен ако не отбиеше към междузвездното пространство.
	Следващата поредица от послания обаче, изобщо не беше от Майка Нест. Те идваха под друг, малък, но измерим ъгъл встрани от нейната позиция, и бяха твърдо в спектъра на синьото отместване, сякаш идваха от движещ се източник.
	Той изчисли ускорението: една гравитационна константа и половина. Вкара цифрите в тактическия си симулатор. Оказа се това, което бе очаквал: никакъв кораб с подобно ускорение не би могъл да го догони в локалното пространство. В продължение на няколко минути си позволи да изпита облекчение, мислейки непрестанно каква е целта на това преследване. Дали не беше просто психологически ход? Конджоинърите не бяха по психологическите ходове.
	— Отвори съобщенията — нареди той.
	Форматът беше аудио-визуален. Главата на Скейд се появи в кабината, заобиколена от размазан фон. Комуникацията беше словесна; тя знаеше, че Клавейн нямаше да й позволи никога повече да вкара нещо в главата му.
	— Здравей, Клавейн — рече тя. — Моля те, изслушай ме внимателно. Както може би си се досетил, ние те преследваме с „Куче грозде“. Несъмнено смяташ, че не можем да те догоним, или да се приближим достатъчно, за да изстреляме ракета или да използваме лъчево оръжие. Тези предположения са неверни. Ние ускоряваме и ще продължаваме да увеличаваме ускорението си на равни интервали. Изследвай внимателно Доплеровото отместване на тези трансмисии, ако се съмняваш в думите ми.
	Лишената от тяло глава замръзна и изчезна.
	Той прегледа следващото съобщение, идващо от същия източник. Уредите показваха, че бе изпратено деветдесет минути след първото. Ускорението вече беше две гравитационни константи и половина.
	— Клавейн. Предай се сега и ти гарантирам справедливо разглеждане на делото. Не можеш да победиш.
	Качеството на трансмисията беше слабо: гласът й звучеше странно и механично, а използваният от нея компресионен алгоритъм, какъвто и да бе той, правеше главата й да изглежда неподвижна, само устата и очите мърдаха.
	Следващо съобщение — три гравитационни константи.
	— Открихме кои са твоите отработени газове, Клавейн. Температурата и синьото отместване на пламъка ти показват, че ускоряваш на границата на оптималното за корветата. Искам да знаеш, че ние даже не сме се доближили до нашата граница. Това не е корабът, който познаваш, Клавейн, а нещо по-бързо и смъртоносно. Напълно способен е да ти пресече пътя. — Подобното на маска лице се изкриви във вдървена, достойна за таласъм усмивка. — Все още разполагаш с време за преговаряне. Оставям на теб да избереш мястото на срещата, Клавейн. Кажи само какво искаш и ще се срещнем съгласно твоите условия. Някоя малка планета, комета, открито пространство — за мен няма никакво значение.
	Той уби посланието. Сигурен беше, че твърденията на Скейд за откриването на неговия пламък не бе нищо повече от блъф. Последната част от съобщението, поканата да отговори, беше просто опит от нейна страна да го подмами да разкрие местоположението си, като изпрати трансмисията.
	— Опитваш да хитруваш, Скейд — рече той. — Но за твое нещастие аз съм много по-хитър.
	Въпреки това изпитваше тревога. Тя наистина ускоряваше прекалено бързо и, макар синьото отместване да можеше да се фалшифицира, като се приложи към съобщението преди да бъде излъчено, чувстваше, че в това отношение нямаше блъф.
	Тя го следваше с много по-бърз кораб, такъв, за чието съществуване не бе предполагал, и с всяка следваща секунда намаляваше разстоянието помежду им.
	Клавейн отхапа отново от препечената си филия и се заслуша малко по-продължително в музиката на Куирънбах.
	— Давай следващото — каза след малко той.
	— Нямаш повече послания — уведоми го корветата.


	Когато получи нова партида от съобщения, Клавейн установи, че този път нямаше нищо от Скейд.
	— Пусни ги — каза предпазливо той.
	Първото съобщение беше от Рьомонтоар. Появи се главата му, плешива и херувимска. Изглеждаше по-оживен от Скейд, а емоцията в гласа му определено беше повече. Беше се привел леко напред и погледът му беше умоляващ.
	— Клавейн. Надявам се да чуеш това, което искам да ти кажа, и да размислиш над него. Ако си изслушал Скейд, значи знаеш, че можем да те догоним. Това не е номер. Тя ще ме убие заради това, което смятам да кажа, но, ако те познавам добре, ти несъмнено изтриваш тези съобщения веднага щом ги чуеш, следователно не съществува реална опасност информацията да попадне не където трябва. Ето за какво става дума. На „Куче грозде“ има някакво експериментално съоръжение. Знаеше, че Скейд изпробваше нещо, но не и какво точно. Е, аз ще ти кажа. Става въпрос за машина за потискана инерционната маса. Няма да претендирам, че разбирам как действа, но видях доказателства за функционирането й със собствените си очи. Даже го почувствах. Вече стигнахме четири гравитационни константи, което можеш да потвърдиш сам. Аз от своя страна мога да ти кажа, че това е реално, а според Скейд съоръжението може да продължава да потиска масата ни още. — Рьомонтоар се взря строго в камерата, направи пауза и продължи. — Можем да разчитаме пламъка на двигателите ти. Не можеш да избягаш, Клавейн, затова престани да опитваш. Умолявам те като приятел да престанеш да бягаш. Искам да те видя отново, отново да разговарям и да се смея заедно с теб.
	— Премини на следващото съобщение — заяви рязко Клавейн, като прекъсна думите на Рьомонтоар.
	Корветата се подчини: сега се появи образът на Фелка. Клавейн почти подскочи от изненада. Досега въпросът кой се намира в преследващия го кораб никога не го бе занимавал, но очевидно можеше да разчита на Скейд: тя искаше да бъде сигурна, че ще присъства там, когато бъде изстреляна унищожителната ракета, и щеше да направи всичко зависещо от нея, за да даде заповедта. Рьомонтоар щеше да тръгне поради чувство за дълг към Майка Нест, воден от убеждението, че изпълнява велика задача и само той има нужната квалификация да преследва Клавейн.
	Но Фелка? Изобщо не беше очаквал да я види.
	— Клавейн — започна тя, гласът й разкриваше стреса от нуждата да говори при гравитация от четири гравитационни константи. — Клавейн… моля те. Те ще те убият. Скейд няма да си направи труда да нареди да те заловят жив, каквото и да твърди сега. Тя иска да се конфронтира с теб, да ни натрие носа заради това, което си сторил…
	— … и въпреки че най-вероятно ще те плени, ако има възможност, не мисля, че ще останеш дълго жив. Но ако се предадеш, и позволиш на Майка Нест да разбере какво искаш да направиш, според мен има някаква надежда. Слушаш ли, Клавейн? — Тя протегна ръка и започна да чертае с нея някакви форми по обектива помежду им, сякаш опипваше с длан лицето му, сякаш му правеше карта, преговаряйки формата му за хиляден път. — Искам да се върнеш вкъщи жив и здрав, това е всичко. Даже не изпитвам несъгласие с това, което си сторил.
	Имам своите съмнения за много неща, Клавейн, и не мога да кажа, че не бих… — Явно изпусна нишката на мисълта си и се взря в безкрая, преди да се концентрира отново. — Клавейн… трябва да ти кажа нещо, нещо, което може би ще промени нещата. Никога не съм говорила за това с теб, но сега мисля, че моментът е подходящ. Дали не съм цинична? Да, признавам си го. Правя го, защото мисля, че то може да те убеди да се върнеш; няма друга причина. Надявам се, че ще можеш да ми простиш.
	Клавейн даде знак на корветата да намали силата на музиката. В продължение на един, спиращ сърцето миг, настана почти пълно мълчание, докато лицето на Фелка бе надвесено над него. После тя заговори отново.
	— Това стана на Марс, Клавейн, когато за първи път беше затворник на Галиана. Тя те държа там месеци наред и после те пусна. Не може да не си спомняш какво стана тогава.
	Той кимна. Разбира се, че помнеше. Какво можеха да променят някакви си четиристотин години?
	— Нейното гнездо бе оградено от всички страни. Но тя не се предаваше. Имаше планове за бъдещето, големи планове, които бяха свързани и с увеличаване на броя на нейните последователи. Гнездото обаче страдаше от липса на генетично разнообразие. Винаги, когато на пътя й се появеше ново ДНК, тя не пропускаше възможността да се възползва от него. С Галиана никога не сте се любили на Марс, Клавейн, но за нея не бе трудно да се сдобие с твоя клетка без да забележиш.
	— И? — прошепна той.
	Посланието на Фелка продължаваше.
	— След като ти се завърна при твоите, тя съчета твоето ДНК със своето собствено. И после ме създаде от същата генетична информация. Родих се в изкуствена утроба, Клавейн, но си оставам дъщеря на Галиана. И твоя дъщеря.
	— Премини към следващото послание — рече той, преди Фелка да бе успяла да каже и дума повече.
	Това бе прекалено много… прекалено силно. Не можеше да асимилира тази информация наведнъж, макар тя да му казваше нещо, което винаги бе подозирал… за което се бе молил.
	Оказа се обаче, че няма други съобщения.
	Със страх в сърцето Клавейн помоли корветата да върне назад и да пусне отново трансмисията на Фелка. Корабът обаче прилежно бе изтрил и нейното послание и сега Клавейн разполагаше само с това, което носеше в паметта си.
	Седя дълго, потънал в мълчание. Беше далече от дома, далече от приятелите си, предприел нещо, в което не бе убеден, че вярва дори самият той. Напълно възможно бе скоро да умре, запомнен само като предател. Даже врагът нямаше да му окаже честта да го запомни с малко по-големи симпатии. И за капак това — съобщението, пресякло огромно пространство, за да се впие като клещи в сърцето му. Когато си бе взел довиждане с Фелка, беше успял да се самозаблуди, да се заблуди, че не мисли вече за нея като за своя дъщеря. И дори беше си повярвал, поне когато бе тръгвал от Майка Нест.
	Но сега тя му съобщи, че през цялото време е бил прав в своите предположения. И ако сега не обърнеше корветата на сто и осемдесет градуса, нямаше да я види никога повече.
	Нямаше обаче как да обърне.
	Клавейн заплака. Не можеше да направи нищо друго.


>	Шестнайсета глава

	Торн направи първите си неуверени крачки на борда на „Носталгия по безкрая“. Оглеждаше се наоколо трескаво, с отчаяното желание да не пропусне нито един детайл или нюанс от детайл, който би могъл да издаде измама или дори да намекне, че нещата не са такива, каквито изглеждат. Страхуваше се да премигне. Ами ако точно в мига, в който затвореше очи, се проявеше някакъв пропуск, издаващ, че цялата работа е просто фарс? Ами ако двете само го чакаха да премигне, като заговорници, играещи си с вниманието на публиката?
	По всичко обаче изглеждаше, че в случая няма никаква измама. Дори пътуването в совалката да не го беше убедило в този факт — а беше трудно да си представи как подобно нещо можеше да бъде фалшифицирано — върховното доказателство беше тук.
	Той беше пътувал из Космоса. Вече не беше на Ризургам, а в колосален космически кораб: отдавна изгубения лайтхъгър на триумвира. Дори гравитацията изглеждаше различна.
	— Не бихте могли да направите това… — заяви той, докато крачеше редом с двете си събеседнички. — Освен ако не сте ултри. Но защо в такъв случай щеше да ви е необходима подобна фалшификация?
	— Готов ли си в такъв случай да повярваш на нашата история? — попита го инквизиторката.
	— Успели сте да се сдобиете с космически кораб. Няма как да го отрека. Но дори кораб с подобни размери, а от всичко, което видях, стана ясно, че е поне толкова голям, колкото „Лорийн“, дори кораб с такива размери не може да побере двеста хиляди спящи човека. Нали?
	— Няма да бъде необходимо — отвърна другата жена. — Не забравяй, това е операция по евакуиране, а не екскурзия за удоволствие. Целта ни е само да изведем хората от Ризургам. Ще поставим най-уязвимите в условия на сън. Но повечето ще трябва да останат будни и да изтърпят не особено комфортните условия поради големия си брой. Няма да им бъде приятно, но това е несравнимо по-добро, отколкото да умрат.
	Този довод не можеше да се оспорва. Нито един и от неговите планове никога не беше гарантирал луксозно напускане на планетата.
	— Колко време според вас хората ще трябва да прекарат тук, преди да могат да се върнат на Ризургам? — попита Торн.
	Жените се спогледаха.
	— Не е изключено завръщането на Ризургам изобщо да не съществува като вариант — отвърна по-възрастната.
	Той сви рамене.
	— Когато пристигнахме, това бе една гола, безплодна скала. Можем да започнем и от нулата, ако се наложи.
	— Не и ако планетата вече не съществува. Нищо чудно да се стигне и дотам, Торн. — Тя почукваше с кокалчетата на пръстите си по стените, докато вървяха. — Но можем да държим хората толкова дълго, колкото е нужно — години, даже десетилетия.
	— В такъв случай бихме могли да стигнем до някоя друга, звезда — предложи той — все пак това е космически кораб.
	Събеседничките му не отговориха.
	— Все още искам да видя от какво сме толкова уплашени — додаде Торн. — Какво е това, което представлява такава заплаха.
	— Спиш ли добре нощем, Торн? — попита Ирина, по-възрастната.
	— Не по-добре или по-зле от повечето хора.
	— Страхувам се, че това ще приключи. Последвай ме.


	На борда на „Буревестник“ Антоанет тестваше системите, когато съобщението пристигна. Товарният кораб бе все още в намиращата се на ръба на карусел Ню Копенхаген монтажна, но повечето сериозни повреди вече бяха отстранени. Маймуните на Зейвиър бяха работили денонощно, защото нито той, нито Антоанет можеше да си позволи да заема това пространство и час повече от необходимото. Маймуните се бяха съгласили да работят, макар повечето от останалите работници-хиперпримати на карусела да стачкуваха или пък лежаха повалени от изключително рядък маймунски вирус, мистериозно пресякъл бариерите на няколко десетки видове само за една нощ. Зейвиър твърдеше, че е усетил симпатия от страна на работниците. Никой от тях не бе особено голям привърженик на Конвенция Ферисвил, а фактът, че полицията преследваше Антоанет и Зейвиър само увеличаваше още повече желанието им да нарушат обичайните правила за наемния труд. Всичко имаше своята цена, разбира се, и Зейвиър щеше да задлъжнее на работниците доста повече, отколкото му се искаше, но човек просто трябваше да приеме някои от съществуващите в бизнеса положения. Бащата на Антоанет често бе цитирал това правило и тя бе пораснала със същия решително прагматичен подход.
	Антоанет тестваше полевите фигурации на токамака, пъхнала под мишница лаптоп и с молив между зъбите, когато конзолата звънна. Първата й мисъл бе, че с някое от действията си бе предизвикала грешка някъде другаде в контролната мрежа на кораба.
	Все така без да изпуска молива измежду зъбите си, тя заговори, защото знаеше, че Бийст ще успее да разбере смисъла на сумтенето й.
	— Бийст… ще оправиш ли това?
	— Госпожичке, въпросният сигнал известява за получаването на съобщение.
	— Зейвиър?
	— Не е от мистър Лиу, госпожичке. Посланието, доколкото може да се съди преди да е отворено, идва доста далеч от карусела.
	— Значи тогава са ченгетата. Странно. Те обикновено не се обаждат; просто се появяват, като лайно на прага.
	— Не изглежда да е и от властите. Ако питаш мен, най-сигурно би било направо да се види въпросното съобщение.
	— Съгласна съм. — Антоанет измъкна молива от устата си и го пъхна зад ухото. — Препрати го до лаптопа ми, Бийст.
	— Добре, госпожичке.
	Екранът с информацията за токамака се сви встрани. На неговото място се появи лице, размазано от некачествената резолюция. Този, който изпращаше посланието, опитваше да използва минимална ширина на спектъра. Въпреки това тя разпозна лицето много добре.
	— Антоанет… пак съм аз. Надявам се, че си се прибрала жива и здрава. — Невил Клавейн направи пауза и се почеса по брадата. — Препращам това послание през петнайсетина препредавателя. Някои от тях са от времето преди чумата, други може да са даже от американската ера, така че качеството вероятно няма да е от най-добрите. Страхувам се, че няма как да ми отговориш, нито пък че аз ще мога да ти изпратя друго съобщение. Това определено е единственият ми изстрел. Нуждая се от помощта ти, Антоанет. Страшно се нуждая от помощта ти. — Усмихна се неловко. — Знам какво си мислиш: казах, че ще те убия, ако пътищата ни някога се пресекат отново. Говорех сериозно, но го казах с надеждата ти също да го приемеш сериозно и да стоиш по-далече от опасностите. Истински се надявам да ми повярваш, Антоанет, иначе нямам кой знае какъв шанс да се съгласиш със следващата ми молба.
	— Следващата ти молба ли? — повтори беззвучно тя, вперила невярващо очи в лаптопа.
	— Онова, от което се нуждая, е да дойдеш да ме спасиш. Много съм го загазил, ще се убедиш сама.
	Тя стоеше в очакване да чуе какво имаше да й каже още, но съобщението завърши почти веднага. Молбата на Клавейн бе съвсем проста; не можеше да не признае, че бе напълно във възможностите й да направи каквото искаше. Дори координатите, които й бе дал, бяха достатъчно точни, за да не й се наложи да прави истинско разследване. Времевият прозорец беше много тесен, изключително тесен, освен това съществуваше физически риск, съвсем не за пренебрегване, освен онзи, който бе свързан със самия Клавейн. Но беше напълно осъществимо. По всичко личеше, че той е размислил задълбочено върху подробностите, преди да изпрати посланието, предвиждайки почти всички възможни проблеми и възражения от нейна страна. В това отношение наистина нямаше как да не се възхити на отдадеността му на работата.
	И въпреки всичко то не променяше нищо. Съобщението беше от Клавейн, Касапина от Тарзис; същия Клавейн, който напоследък бе започнал да я преследва в сънищата й, олицетворявайки онова, което преди беше просто ужас от отделенията за промиване на мозъка на паяците. Именно Клавейн председателстваше лъскавите машини, които се надвесваха над черепната й кухина.
	Нямаше значение, че веднъж бе спасил живота й.
	— Сто на сто нещо се шегуваш — заяви Антоанет.


	Клавейн се носеше сам в Космоса. През визьора на скафандъра си видя как корветата продължи нататък на автопилот, отдалечавайки се бавно, но сигурно, докато стана невъзможно да я различи от някоя от по-слабите звезди. И тогава главният й двигател блесна с ярковиолетов пламък и я отклони от предполагаемата посока на движение на „Куче грозде“. Ускорението несъмнено щеше да го смаже, ако бе останал на борда й. Наблюдава, докато дори този ярък пламък се превърна в бледа точица на звездния фон, докато го видя как премигна за последен път и го изгуби напълно от погледа си.
	Беше сам, толкова сам, колкото бе възможно да бъде човек.
	Колкото и голямо да бе сега ускорението на корветата, пак не бе нещо, с което корабът да не може да се справи. След няколко часа щеше да стигне до такава точка в пространството и да започне да се движи със скорост, отговаряща на последната й определена от „Куче грозде“ позиция. Тогава двигателите щяха да намалят мощността си до такава, каквато се изискваше при наличието на пасажер. Скейд отново щеше да разпознае пламъците на корветата, но щеше да забележи също така, че припламва с известна неритмичност, говореща за нестабилност на изгарянето на гориво. Поне Клавейн се надяваше, че ще си помисли така.
	През последните петнайсет часа от полета почти бе взел душата на корветата, като умишлено бе пренебрегвал правилата за безопасност. С цялата допълнителна маса на борда й — оръжие, гориво, механизми за поддържане на живота — таванът на ефективното й ускорение бе много по-висок от прага на собствената му физиологична поносимост. Разбира се, безопасно бе да ускорява дотолкова, доколкото бе в състояние да издържи, но Клавейн искаше Скейд да помисли, че си бе дал малко повече зор, отколкото трябва.
	Знаеше, че ще наблюдава пламъка му, очаквайки някаква грешка от негова страна. Специално бе влязъл в системата за управление на двигателите, за да вкара доказателства за близък предстоящ срив. Беше накарал двигателя да оперира неравномерно, беше предизвиквал промени в неговата температура, позволявайки ауспухът да се запушва от неразтопени нечистотии, като дава признаци, че е на път да се взриви всеки момент.
	След петнайсет часа бе симулирал рязък отказ на двигателя. Скейд щеше да разпознае режима на срив; това беше от ясно по-ясно. Несъмнено щеше да помисли, че Клавейн е имал нещастието да не умре в един мигновен, безболезнен взрив. Сега щеше да има възможност да го хване, а смъртта му щеше да се проточи повечко. Ако разпознаеше режима на отказ на двигателя, който се надяваше да симулира, Скейд щеше да заключи, че на авторемонтните механизми щяха да бъдат необходими десетина часа за поправката на повредата. По-скоро за частичното й отстраняване, защото това бе максимумът, който можеше да се направи конкретно при този срив. Клавейн може би щеше да успее да запали отново катализираната чрез антиматерия ядрена горелка, но двигателят никога вече нямаше да работи с пълния си капацитет. В най-добрия случай Клавейн щеше да успее да изстиска шест гравитационни константи от корветата, при това без да успее да поддържа дълго това ускорение.
	Още щом видеше пламъка на корветата, още щом разпознаеше издайническото припламване, Скейд щеше да разбере, че успехът й е в кърпа вързан. Така и нямаше да узнае, че Клавейн бе използвал десетте часа, не за да ремонтира повредата, а за да бъде закаран на съвсем друго място. Поне се надяваше тя никога да не се досети.
	Последното, което направи, бе да изпрати съобщение на Антоанет Бакс, като се погрижи сигналът да не бъде хванат от Скейд или други враждебно настроени сили. Беше казал на Антоанет къде ще се носи и точно колко можеше да се надява да оцелее в един-единствен скафандър без особено добра система за рециклиране. Според собствената му преценка тя можеше да стигне до него навреме и да го превози извън военната зона преди Скейд да има шанс да осъзнае какво става. От Антоанет се искаше само да се доближи до приблизително очертаното от него пространство в Космоса и след това да го преброди с радара си; рано или късно щеше да установи къде се намира Клавейн.
	Проблемът обаче бе там, че той имаше само една-единствена възможност да я убеди, а тя от своя страна трябваше да реагира незабавно. Ако решеше, че полученото съобщение е само блъф или да изчака два-три дена, докато се пита трескаво как да постъпи, той щеше да умре.
	Намираше се в ръцете й. Изцяло.
	Клавейн направи каквото можеше, за да удължи издръжливостта на скафандъра. Използва някои рядко употребявани невронни практики, за да забави собствения си метаболизъм и в резултат да използва възможно най-малко въздух и мощност. Нямаше никакъв смисъл да остава в съзнание; единственият резултат от това щеше да бъде безконечната възможност да размишлява колко нищожни са шансовете му да оцелее.
	Затова се подготви да изпадне в безсъзнание, докато се носи из Космоса. Мислеше за Фелка, която не вярваше, че ще види отново, мислеше за съобщението й. Не знаеше дали иска да е вярно или не. Надяваше се тя да намери начин да приеме дезертирането му, без да го намрази за това, и да не му се разсърди, задето бе продължил с изпълнението на плана си въпреки молбата й.
	Някога бе дезертирал на страната на конджоинърите, защото вярваше, че при дадените обстоятелства това е най-правилното. Почти не бе имал време да планира акта на измяната или да преценява дали постъпва правилно. Внезапно бе настъпил моментът, когато трябваше да направи своя избор, без отлагане. Но от първия миг знаеше, че няма да има връщане назад.
	Същото бе станало и сега. Моментът се бе представил сам… и той се бе възползвал от него, давайки си сметка за последствията, осъзнавайки, че може да не се окаже прав, че страховете му може да се окажат неоснователни или параноично бълнуване на един стар, много стар човек, и същевременно знаеше, че трябва да го направи.
	Подозираше, че за него положението щеше да бъде винаги такова.
	Спомни си случая, когато бе лежал под купища строителен материал, намирайки се в един въздушен джоб на паднала постройка на Марс. Беше се случило четири стандартни месеца след кампанията „Тарзис Бълдж“. Помнеше котката с пречупен гръбнак, чийто живот бе поддържал; бе споделял с нея порциона си, дори когато жаждата изгаряше като киселина устата и гърлото му, дори когато гладът бе придобил много, много по-страшни размери от болката от собствените му рани. Котката бе умряла малко след като ги измъкнаха изпод развалините и той бе започнал да се пита, дали най-доброто за нея нямаше да бъде, ако бе умряла по-рано, вместо да бе удължавал с още няколко дни мъчителното й съществуване. И въпреки това знаеше, че ако подобно нещо се случеше с него отново, пак щеше да поддържа живота на котката, колкото и безсмислен да беше жестът. И не само защото грижата за нея му бе давала възможност да се фокусира върху друго освен собствения си дискомфорт и страх. Имаше нещо повече. Макар да не бе в състояние да каже точно какво. Струваше му се обаче, че това бе същият импулс, който сега го пришпорваше към Йелоустоун, същият импулс, който го бе накарал да потърси помощта на Антоанет Бакс.
	Сам и изпълнен с хиляди страхове, далече от каквато и да било твърда почва, Невил Клавейн изгуби съзнание.


>	Седемнайсета глава

	Двете жени заведоха Торн в едно помещение в „Носталгия по безкрая“. В средата му се намираше огромен сферичен дисплей, напомнящ гротескна очна ябълка. Торн имаше непреодолимото усещане, че го оглеждат, че не само окото, а цялата материя на кораба го изучава с огромен, бухалоподобен интерес и немалко злонамереност. После започна да се вглежда в особеностите на това, което го заобикаляше. Навсякъде се виждаха доказателства за претърпени увреждания. Дори сферичният апарат явно бе подложен наскоро на грубовата поправка.
	— Какво е станало тук? — попита той. — Изглежда така, сякаш се е водила престрелка или нещо подобно.
	— Никога няма да разберем със сигурност — отвърна инквизитор Вюйомие. — Очевидно екипажът не е бил толкова сплотен, колкото си мислехме по време на кризата „Силвест“. Всичко, което виждаме тук, говори за воденето на някакви спорове и разединение на борда на кораба.
	— Винаги сме подозирали нещо такова — добави другата жена, Ирина. — Очевидно под повърхността са назрявали противоречия. Явно случилото се около Цербер / Хадес, каквото и да е било то, е възпламенило някакви бунтовни искри. Членовете на екипажа трябва да са се избили помежду си, оставяйки кораба да се грижи сам за себе си.
	— Което се оказва добре дошло за нас — заяви Торн.
	Двете жени се спогледаха.
	— Може би е добре да преминем към интересуващия ни въпрос — рече Вюйомие.
	Пуснаха му един филм. Той беше холографски и се прожектираше в голямото око. Торн реши, че представлява компютърен синтез на информация, събрана от кораба от множество сензорни ленти и гледни точки. Той представяше Божия поглед, погледа на същество, способно да обхваща цели планети и техните орбити.
	— Налага се да ви помоля да приемете нещо — обяви Ирина. — Трудно е за приемане, но трябва да се направи.
	— Кажете ми за какво става дума — отвърна Торн.
	— Целият човешки род е на ръба на внезапно и катастрофално изтребление.
	— Доста сериозно твърдение. Надявам се, че сте в състояние да го обосновете.
	— Да, и точно това и ще направя. Важно е да се разбере, е, че изтребването, ако действително се случи, ще започне оттук, сега, някъде около Делта Павонис. Но това е само началото на нещо, което ще става все по-голямо и по-кърваво.
	Торн не удържа усмивката си.
	— Значи Силвест е бил прав, така ли?
	— Силвест не знаеше нищо за подробностите, нито за риска, който поема. Но беше прав в предположението си, че амарантинците са били изтребени от външна интервенция и това има нещо общо с развитието им като пътуваща из Космоса култура.
	— И същото ще се случи и с нас ли?
	Ирина кимна.
	— Както изглежда, този път механизмът ще бъде различен. Но агентите са същите.
	— И те са?
	— Машини — отвърна Ирина. — Пътуващи из Космоса машини с необозрима възраст. В продължение на милиони години са се крили между звездите, очаквайки някоя нова култура да наруши великата галактическа тишина. Те съществуват, само за да улавят появата на разум и да го унищожават. Ние ги наричаме „инхибиторите“.
	— И сега те са тук?
	— Всичко свидетелства за това.
	Показаха му какво се бе случило засега, как един ескадрон инхибиторски машини бе пристигнал в системата и се бе заел с разрушаването на три свята. Ирина сподели подозренията си, че бе твърде вероятно да са привлечени от дейността на Силвест и в системата на Ризургам да дойдат и други от тях, предупредени от разпространяващите се вълни на сигнала, активиран от първите машини.
	Торн видя как трите свята умират. Едната планета беше метална; другите две бяха скалисти луни. Машините се тълпяха и умножаваха на повърхността им, като ги покриваха с някакво специализирано индустриално покритие. От екваторите към Космоса изригнаха стълбове изровена от вътрешността им материя. Изкарваха вътрешността на луните като ябълки. Стълбовете бяха насочени към търбусите на три колосални обработващи машини, обикалящи около умиращите небесни тела. Потоци рафинирана материя, разпределени на отделни руди, изотопи и грануларити потегляха след това из междупланетното пространство във вид на разтеглени параболи.
	— Това е само началото — обади се Вюйомие.
	Показаха му как потоците маса от трите разглобени луни се пресичат в една точка в пространството. Тази точка бе в орбита на най-големия газов гигант на системата и той щеше да стигне до нея по едно и също време с трите потока маса.
	— Ето тогава вниманието ни бе привлечено от газовия гигант — заключи Ирина.
	Страшно и трудно бе да се разгадаят машините. С цената на големи усилия бе съумяла да открие наличието на по-малък брой от тях около гиганта. Дълго време те не бяха правили нищо друго освен да чакат, готови за появата на потоците материя, стотиците милиарди милиарди тона полезни изкопаеми.
	— Не разбирам — промълви Торн. — Около самия газов гигант има колкото искаш луни. Защо са си направили труда да разглобяват светове някъде другаде, след като ще имат нужда от тях тук?
	— Луните тук не са подходящи — отговори Ирина. — Повечето луни около гиганта не са нищо повече от ледени топки, малки скални сърцевини, обградени от вещества в замръзнало или течно състояние. А те се нуждаят от метални светове, което означава, че е трябвало да ги потърсят другаде.
	— И какво ще правят сега?
	— Нещо друго, както изглежда — рече Ирина. — Нещо още по-голямо. Нещо, за което са нужни стотици милиарди милиарда тона полезни изкопаеми.
	Торн върна вниманието си към окото.
	— Кога започна това? Кога стигнаха до Рок потоците материя?
	— Преди три седмици. Нещото, каквото и да е то, започва да се оформя.
	Ирина натисна гривната на ръката си и на окото се появиха околностите на гиганта.
	По-голямата част от планетата оставаше в сянка. Над единия осветен лимб — почти бял сърп, осеян със светли резки в охра и кафяво — беше увесено нещо: нишкоподобна дъга, която сигурно бе дълга много хиляди километра от единия до другия си край. Ирина увеличи образа още повече, като избра част от средата на дъгата.
	— Това е твърд обект, доколкото можем да кажем — обади се Вюйомие. — Дъга на кръг с радиус сто хиляди километра. Той се намира в екваториалната орбита на планетата и краищата му нарастват.
	Ирина продължи да увеличава образа, като сега се фокусира точно върху средната точка на нарастващата дъга. Там имаше някаква подутина, не много по-голяма от ромбовидно петънце дори при последното увеличение. Тя натисна други бутони на гривната си и петънцето се уголеми дотолкова, че зае целия обем на дисплея.
	— Това бе луна — поясни Ирина, — ледена топка от неколкостотин километра от единия до другия си край. Преместиха орбитата й около екватора за броени дни, без луната да се разпадне на съставните си части поради динамичния стрес. След това машините изградиха някакви структури вътре в нея. Предполагаме, че става дума за допълнителна преработваща апаратура. Един от потоците материя пада в луната тук, през тази структура във форма на стомах. Страхувам се, че нямаме представа какво се извършва в нея. Знаем само, че две тръбовидни структури излизат от двата края на луната, отпред и отзад на орбиталното й движение. При този мащаб те приличат на мустачки, но в действителност са дебели цели петнайсет километра. В момента се простират на седемдесет хиляди километра от двата края на луната и дължината им нараства със скорост около двеста и осемдесет километра в час.
	Ирина кимна, забелязала очевидното недоверие на Торн.
	— Да, съвсем точно. Това, което виждаш тук, бе направено през последните десет стандартни дни. Имаме работа с индустриален капацитет, нямащ аналог в нищо от нашия собствен опит. Нашите машини могат да превърнат малък, богат на метал астероид в космически кораб само за няколко дни, но дори това изглежда учудващо бавно в сравнение с процесите на инхибиторите.
	— Десет дена за формирането на тази дъга. — Космите на тила на Торн бяха настръхнали, за негово смущение. — Мислиш ли, че ще продължават да я увеличават, докато краищата й се срещнат?
	— Твърде вероятно е. Ако краищата трябва да оформят пръстен, значи ще се срещнат след по-малко от деветдесет дни.
	— Три месеца? Имаш право. Ние не сме в състояние да направим това. Никога не сме били в състояние, дори през Бел епок. Но защо? Защо им е този пръстен около газовия гигант?
	— Нямаме представа. Засега. Това обаче не е всичко. — Ирина кимна към окото. — Продължаваме ли?
	— Покажи ми — отвърна Торн. — Искам да видя всичко.
	— То няма да ти хареса.
	Показа му останалото, като обясни как трите отделни потока маса бяха следвали почти балистични траектории от точката на своето зараждане, като вериги от камъчета, хвърлени така, че да образуват съвсем точни формации. Но в близост до гиганта ги ръководеха, насочваха и възпираха прекалено малки, за да бъдат видени, машини. Принуждаваха ги да се извият остро и ги насочваха към строителния фокус, определен за тях. Единият поток се изливаше в пастта на луната, от която стърчаха „мустачките“. Другите два потока се спускаха в подобни структури в други две луни, спуснати в орбита току над слоя облаци, в рамките на радиуса, на който трябваше да бъдат разбити от приливни сили.
	— Какво правят другите две луни? — попита Торн.
	— Нещо друго, както изглежда — отговори Ирина. — Ето, погледни тук. Виж дали ще можеш да разбереш нещо повече от това, което разбрахме ние.
	Трудно беше да се предположи точно какво ставаше. От двете по-ниски луни по посока на орбиталното движение излизаше мустаче от някакъв материал. Мустачетата изглеждаха със същите размери като дъгата, изграждана на по-високата луна, но всяко от тях следваше особена криволичеща линия, която ги отделяше от тангентата към орбиталното движение към самата атмосфера, като дебели телеграфни кабели, развивани от кораб в морето. Непосредствено зад точката на взаимодействие на всяка тръба се виждаше наподобяваща око диря от разбъркана и развълнувана атмосфера, дълга хиляди километри.
	— Те не се появяват отново, доколкото успяваме да видим — рече Вюйомие.
	— С каква скорост ги поставят?
	— Нямаме представа. На самите тръби няма точки, които могат да послужат като еталон, затова не можем да пресметнем с каква скорост нарастват от луните. Няма как да направим Доплерово измерване, без да разкрием интереса си към ставащото. Но знаем, че потокът материя, падащ върху всяка от трите луни, е горе-долу един и същ, и тръбите са приблизително с еднаква ширина.
	— В такъв случай най-вероятно ги издигат към атмосферата със същата скорост, с която формират дъгата, нали така? Двеста и осемдесет километра в час или нещо от този род. — Торн огледа подред лицата на двете жени, търсейки в тях някакъв ориентир. — Някакви идеи по въпроса?
	— Нямаме представа — отвърна Ирина.
	— Но според вас тази вест не предвещава нищо добро, така ли?
	— Да, Торн. Честно казано, моето предположение е, че ставащото там е част от нещо дори още по-голямо.
	— И това нещо означава, че трябва да евакуираме Ризургам?
	Тя кимна.
	— Все още имаме време, Торн. Външната дъга няма да бъде завършена преди да са минали осемдесет дни, но изглежда невъзможно да се случи някаква катастрофа незабавно след това. По-вероятно е да започне друг процес, нещо, което може би ще отнеме също толкова време, колкото и изграждането на дъгите. Възможно е да разполагаме с още много месеци.
	— Месеци, но не и години.
	— Нужни са ни само шест месеца, за да евакуираме населението на Ризургам.
	Торн си спомни изчисленията, които бяха споделили с него, сухата аритметика на полетите на совалката и капацитета и за пътниците. Това можеше да се извърши за шест месеца, да, но само ако не се вземеше предвид човешкото поведение. Хората не се държаха като бездушен товар. Особено хората, сплашвани и обуздавани от потиснически режим през последните пет десетилетия.
	— А онова, което ми казахте преди — че може би разполагаме с няколко години за осъществяването на това начинание?
	Вюйомие се усмихна.
	— Изрекохме някоя и друга благородна лъжа, нищо повече.


	По-късно, след като се движиха безкрайно дълго, както му се стори, по някакви виещи се тунели из кораба, го заведоха в подобен на пещера хангар, където чакаха много по-малки кораби. Трансатмосферните и пренасящите от кораб до кораб совалки приличаха на акули с гладка кожа. Повечето бяха прекалено малки, за да послужат при планираната евакуация, но Торн не можеше да отрече, че гледката бе внушителна.
	Дори му помогнаха да влезе в скафандър с двигател, за да бъде разведен из залата и да огледа корабите, които щяха да пренесат жителите на Ризургам до „Носталгия по безкрая“. Сега вече и последните му подозрения, че всичко това е скалъпено, изчезнаха. Огромните размери на залата и неоспоримият факт за съществуването на кораба разсеяха и най-натрапчивите предчувствия, поне що се отнасяше до реалността на „Носталгия по безкрая“.
	И въпреки това… и въпреки това. Беше видял кораба със собствените си очи, беше се разхождал из него и бе усетил тънката разлика между породената от въртенето около оста му изкуствена гравитация и онази, които бе изпитвал през целия си живот като зрял човек на повърхността на Ризургам. Корабът не можеше да бъде фалшифициран и щяха да бъдат необходими извънредни мерки, за да се симулира фактът, че хангарът му бе пълен с по-малки летателни апарати. Но що се отнасяше до самата заплаха? Ето тук всичко ставаше на пух и прах. Бяха му показали много, но съвсем не достатъчно. Всичко, свързано със заплахата за Ризургам, бе информация от втора ръка. Не беше видял нищо със собствените си очи.
	Торн бе от хората, за които бе задължително да видят всяко нещо със собствените си очи. Можеше да помоли която и да е от двете жени да му покаже още доказателства, но това нямаше да реши нищо. Дори да го изведяха извън кораба, за да може да огледа през телескоп газовия гигант, нямаше как да се увери, че предоставяната му гледка не е манипулирана по някакъв начин. Дори да му позволяха да огледа със собствените си очи газовия гигант и да му обясняха, че светлата точица, която вижда, се различава по някакъв начин поради дейността на машините, пак трябваше да приеме думите им на доверие.
	А той не беше от хората, които приемат каквото и да било на доверие.
	— Е, Торн? — обади се Вюйомие, след като му помогна да се измъкне от скафандъра. — Струва ми се, че видя достатъчно, за да се убедиш в достоверността на нашите думи. Колкото по-скоро те върнем на Ризургам, толкова по-скоро ще можем да се захванем с евакуацията. Времето е много ценно, както се убеди сам.
	Той кимна на дребната жена с опасен вид и очи с цвят на дим.
	— Имаш право. Признавам, че ми показахте много неща. Достатъчно, за да се убедя, че не лъжете за всичко това.
	— В такъв случай добре.
	— Но не е достатъчно.
	— Нима?
	— Искате да рискувам прекалено много, за да мога да си позволя да приема дори един детайл на доверие.
	В гласа й прозвучаха стоманени нотки, когато му отговори.
	— Ти си видя досието, Торн. В него има предостатъчно, за да бъдеш изпратен по дяволите.
	— Не се и съмнявам. Ще ви дам и още, ако искате. Но това не променя нищо. Няма да поведа хората към нещо, което ми прилича на правителствен капан.
	— Все още ли смяташ, че това е заговор? — намеси се Ирина, като приключи забележката си със странен цъкащ звук.
	— Не мога да изключа подобна вероятност и това е единственото, което има значение.
	— Но нали ти показахме какво правят инхибиторите?
	— Не — отвърна той. — Показахте ми някакви факти в прожекционно съоръжение. Все още нямам обективни доказателства, че машините са реални.
	Вюйомие го изгледа умоляващо.
	— Мили Боже, Торн. Какво още ще трябва да ти покажем?
	— Достатъчно — каза той. — Достатъчно, за да повярвам напълно. Как ще го направите е изцяло ваш проблем.
	— Няма време за това, Торн.
	Изпълниха го съмнения. Настоятелността в гласа й почти изтри всичките му опасения. Нещо повече, в него долови страх.
	Каквото и да ставаше, нещо определено я изпълваше с ужас…
	Торн погледна назад към хангара.
	— Може ли някой от тези кораби да ни приближи към гиганта?

M>	sujet2
	Войната на зазоряване беше заради метал.
	Почти всички тежки елементи в наблюдаемия свят се произвеждаха в ядрото на звездите. Самият Голям взрив не бе произвел почти нищо друго освен водород, хелий и литий, но всяко следващо поколение звезди обогатяваше палитрата от елементи в Космоса. Масивните слънца смесваха по-леките от желязото елементи при деликатно балансирани ядрени реакции, блокче по блокче, осъществявайки все по-отчаяни реакции, защото по-леките елементи се изчерпваха. Но щом звездите започваха да изгарят силиций, краят вече бе видим. Крайният стадий на силициевото горене бе желязна черупка, обхващаща ядрото на звездата, но самото желязо не можеше да бъде разтопено. Само ден след началото на силициевото горене, звездата внезапно ставаше катастрофално нестабилна и преживяваше колапс под влияние на собствената си гравитация. Обновяващите се ударни вълни от колапса издигаха черупката й в пространството, затъмнявайки всички други звезди в галактиката. Самата супернова създаваше нови елементи, изпомпвайки кобалт, никел, желязо и смес от отпадни радиоактивни продукти обратно в разредените газови облаци между звездите. Този именно звезден фактор осигуряваше суровините за следващото поколение звезди и светове. Намиращото се наблизо струпване от газове, до този момент стабилно срещу евентуален колапс, се нагъваше от ударната вълна на суперновата, образувайки възли и спирали с нарастваща плътност. Струпването, вече обогатено с метали от предишна супернова, изпадаше в колапс под въздействие на собствената си призрачна гравитация. То образуваше горещи, плътни звездни ясли, родилни домове за млади звезди. Някои от тях бяха студени джуджета, които консумираха звездното си гориво толкова бавно, че надживяваха самата галактика. Но при свръхмасивните слънца горенето бе значително по-бързо, дотолкова, че животът и смъртта им продължаваха колкото едно галактическо премигване. При своята кончина те изхвърляха още метали във вакуума и предизвикваха нови цикли на раждане на звезди.
	Този процес водеше началото си от самото зараждане на живота. Горещите взривове на умиращите звезди изпълваха галактиката и с всеки следващ взрив суровините за пораждане на светове — и на самия живот — ставаха все по-изобилни. Но постоянното обогатяване с метали не се осъществяваше еднакво навсякъде по галактическия диск. В районите в покрайнините на галактиката, циклите на умиране и раждане на звезди се извършваха значително по-бавно в сравнение с трескавия ритъм, царуващ в сърцевинните зони.
	Затова първите звезди със скалисти светове се бяха образували по-близо до ядрото, където металите най-рано достигнаха критичното ниво. Именно в намиращите се в ядрото зони, на хиляди килопарсеци от галактичния център, се появиха първите култури, започнали да пътуват из Космоса. Те оглеждаха галактическата пустош, изпращаха посланици на разстояния от хиляди светлинни години и си въобразяваха, че са сами, уникални и някак си привилегировани. Това бе време едновременно на тъга и на смразяващ космически потенциал. Те си въобразяваха, че са господари на сътворението.
	Но нищо в галактиката не е толкова просто и ясно. Не само че горе-долу в същата галактическа епоха и в същата лента от годни за обитаване звезди се бяха появили и други култури, ами и в студената зона се наблюдаваха райони с по-висока концентрация на метали: статистически отклонения, позволяващи да се зароди изграждащ машини живот дори там, където не би трябвало да е възможно. Така се бе стигнало до съществуването на обхващащи всичко галактически доминиони.
	Но първоначалните условия се бяха променили. Големите звездни пещи не се бяха успокоили. Няколко пъти в столетие тежките звезди умираха като супернови, затъмнявайки всички други. Обикновено го правеха зад тъмни була и смъртта им така и не се отбелязваше освен от цвъртенето на неутрино или сеизмичния трепет на гравитационните вълни. Но създадените от тях метали все пак достигаха до междузвездната среда. Нови слънца и светове продължаваха да възникват от облаците, обогатени от всеки предходен звезден цикъл. Тази неспирна космическа индустрия боботеше, без да обръща внимание на разума, чийто разцвет бе направила възможен. Но в близост до ядрото металното съдържание започваше да става по-високо от оптималното. Новите светове, възникващи около новите слънца, ставаха все по-тежки, тежките елементи заемаха все по-голяма част от ядрата им. Гравитационните им полета бяха все по-силни, а химическият състав — все по-непостоянен от този на съществуващите светове. Тектониката на плочите вече не функционираше, защото мантията им вече не бе в състояние да поддържа товара на твърдите кори. Без тектоничните процеси, изразеността на топографията — и следователно промените в надигането — намаляваше. Тези светове привличаха кометите, които се блъскаха в тях, и ги давеха във вода. Обширни, поглъщащи светове океани, дремеха под надвиснали небеса. На тях рядко еволюираха сложни форми на живот поради недостига на подходящи условия и климатично разнообразие. А културите, които вече бяха в състояние да се придвижват из Космоса, не виждаха полза или разнообразие в тези нови светове в сърцевината на галактиката. Когато ставаше ясно, че облак с подходящо метално съдържание е на път да кондензира в слънчева система, която обещава да стане желана, по-старите култури често започваха да се карат за право на собственост върху нея. Последвалите спречквания бяха най-страховитата демонстрация на енергия, на който галактиката бе ставала свидетел, като се изключат слепите процеси на звездна еволюция. Но те бяха нищо в сравнение с онова, което предстоеше.
	И така, по-старите култури се насочиха навън, избягвайки конфликтите, когато беше възможно. Но дори тогава намеренията им бяха осуетени. В продължение на половин милиард години оптималната за обитаване зона се придвижваше малко по-навън от сърцевината на галактиката. Самотната вълна на живота се разпространяваше от центъра към края на галактиката. Местата, където се образуваха звезди, преди смятани за прекалено бедни откъм метали, за да създадат ценни слънчеви системи, сега станаха достатъчно богати на тях. Отново възникваха спречквания. Някои от тях продължаваха десет милиона години, а за заличаването на оставените белези върху галактиката бяха необходими още петдесет милиона години.
	И въпреки всичко те бяха нищо в сравнение с Войната на зазоряване.
	Защото на галактиката, на която се гледаше като на машина за производство на метали и следователно — на сложни химически вещества, и следователно — на живот, можеше също така да се гледа и като на машина за водене на войни. На галактическия диск няма стабилни ниши. Според времевите мащаби, които са от значение за галактическите суперкултури, обкръжението се променя постоянно. Колелото на галактическата история ги принуждава да бъдат в постоянен конфликт с други култури, както нови, така и стари.
	И така се стигна до войната, която трябваше да прекрати войните; войната, която сложи край на първата фаза от галактическата история и която щеше да стане известна под името „Войната на зазоряване“, защото бе избухнала толкова назад в миналото.
	Инхибиторите помнеха малко от самата война. Тяхната собствена история бе хаотична, объркана и почти със сигурност — обект на груба намеса със задна дата. Те не знаеха кое от нея е документиран факт и кое — измислица на някое по-ранно тяхно въплъщение с цел пропаганда. Възможно бе някога да са били органични, гръбначни, топлокръвни обитатели на някоя планета с двукамерен ум. Слабата сянка на подобно минало можеше да бъде доловена в кибернетичната им архитектура.
	Дълго време се бяха придържали към органичното. Но в някакъв момент машинното им „аз“ бе станало доминиращо и бе заменило старата форма. И сега бродеха из галактиката като машинен разум. Споменът за живота им по планети бе избледнял и накрая бе напълно изтрит и сега нямаше по-голямо значение от спомена за обитаването на дървета.
	Единственото, което имаше значение, бе великото дело.
M$

	Вече в стаята си, след като се увери, че Рьомонтоар и Фелка са запознати с постигнатата цел на мисията, Скейд накара бронята да върне главата й върху пиедестала. Откри, че мислите й придобиват съвсем други измерения, когато бе принудена да стои на едно място. Вероятно бе свързано с незначителните разлики между осъществяващите кръвообращението системи, на тънките нюанси в състава на неврохимикалите. На пиедестала се чувстваше спокойна и вътрешно съсредоточена, отворена за присъствието, което носеше постоянно със себе си.
	[Скейд?]
	Гласът на Нощния съвет беше тъничък, почти детински, но в никакъв случай не можеше да бъде пренебрегнат. Отдавна се бе убедила в този факт.
	„Да.“
	[Струва ти се, че успя, така ли?]
	„Да.“
	[Разкажи ни, Скейд.]
	„Клавейн е мъртъв. Ракетите ни го улучиха. Все още чакам потвърждение за убийството… но съм сигурна в резултатите.“
	[Добре ли умря, в римския смисъл?]
	„Не се предаде. Продължи да бяга до последния миг, макар да си е давал сметка, че няма да стигне далече с повредените си двигатели.“
	[Не сме мислили, че някога ще се предаде, Скейд. Но краят му настъпи бързо. Ти се справи добре, Скейд. Доволни сме. Повече от доволни.]
	Скейд понечи да кимне, но пиедесталът не й позволи. „Благодаря.“
	Нощният съвет й даде време, за да събере мислите си. Винаги се бе държал тактично към нея, винаги бе проявявал търпение. Неведнъж гласът я бе уверявал, че я цени така високо, както цени който и да е от малцината от елита, може би дори повече. За Скейд отношенията помежду им напомняха отношенията между учител и неговия талантлив, изключително любознателен ученик.
	Тя не си задаваше често въпроса откъде идва гласът или какво точно представлява. Нощният съвет я бе предупредил да не разсъждава върху подобни въпроси, защото мислите й можеха да бъдат доловени от други.
	Скейд установи, че се е отдала на спомени за онзи случай, когато Нощният съвет и бе дал да разбере за първи път за себе си и бе разкрил нещичко от своята природа.
	[Ние сме избрано ядро конджоинъри,] — беше й казал той — [толкова таен, толкова хиперсекретен Затворен съвет, че повечето от главните ортодоксални членове на Съвета дори не подозират за нашето съществуване. Ние сме по-дълбоко дори от Вътрешното светилище, макар то понякога да е наш несъзнателен клиент, нашата марионетка в по-широкоразпространените конджоинърски дела. Но ние не се намираме вътре в него. Взаимоотношенията ни с въпросните две тела могат да бъдат изразени на математически език като пресичащи се множества. Подробностите не те засягат, Скейд.]
	По-нататък гласът й обясни, че е избрана. Беше се представила блестящо в последните най-опасни операции на конджоинърите, тайната мисия дълбоко в Казъм сити за придобиването на ключови елементи, жизненоважни за програмата, свързана с технологията за потискане на инерцията. Никой друг освен Скейд не се бе измъкнал жив оттам.
	[Ти се справи добре. Колективното ни око те следи от известно време, но това бе шансът ти да блеснеш. И не убягна от вниманието ни. Ето защо сега ти се представихме: защото ти си именно от конджоинърите, способни да се справят с предстоящата трудна задача. Това не е ласкателство, Скейд, а просто излагане на фактите.]
	Вярно беше, че тя единствена бе оцеляла при операцията в Казъм сити. Точните подробности около въпросната задача бяха изтрити от паметта й, но тя знаеше, че начинанието бе изключително опасно и не бе протекло според плановете на Затворения съвет.
	В операциите на конджоинърите съществуваше следният парадокс. Никога не се допускаше войниците, които се разполагаха по бойните линии в рамките на оспорваното пространство, да имат важна информация в главите. Но проникването дълбоко в тила, секретните набези във вражеско пространство, бяха съвсем друго нещо. Операциите бяха изключително деликатни и за осъществяването им се привличаха експерти. Нещо повече, тези агенти преминаваха специална психологическа подготовка, за да бъдат в състояние да издържат изолацията от своите себеподобни. Хората, които бяха в състояние да работят сами, далече в тила на врага, бяха рядкост, и другите едновременно им се възхищаваха и се страхуваха от тях. Клавейн бе един от тях.
	Скейд бе друг представител на тази особена група.
	След като се върна в Майка Нест, гласът проникна за първи път в черепа й. Беше й обяснил, че не трябва да говори с никого по въпроса.
	[Ние ценим нашата секретност, Скейд. И ще я пазим с цената на всичко. Ако служиш на нас, ще служиш за доброто на Майка Нест. Предадеш ли ни, даже неволно, ще бъдем принудени да те накараме да замълчиш. Няма да ни бъде забавно, но ще го направим.]
	„Аз първата ли съм?“
	[Не, Скейд. Има и други като теб. Но никога няма да разбереш кои са те. Такава е нашата воля.]
	„Какво искате от мен?“
	[Нищо, Скейд. Засега. Но ще се обадим, когато имаме нужда.]
	Така и бе станало. През последвалите месеци, които постепенно се превръщаха в години, тя бе решила, че този глас е бил рожба на въображението й, колкото и реален да й се беше сторил тогава. Но Нощният съвет се беше върнал, в един спокоен момент, и бе започнал да ръководи действията й. В началото гласът не искаше много от нея: предимно въздържане от определени действия. Издигането и като член на Затворения съвет като че ли беше резултат от собствените и усилия, а не на намеса на гласа. Същото можеше да се каже и за допускането й във Вътрешното светилище по-късно.
	Често се питаше кои са всъщност членовете на Нощния съвет. Сред лицата, които виждаше по време на събранията на Затворения съвет и в Майка Нест като цяло, някои принадлежаха към официално несъществуващия Нощен съвет, представен от гласа. Така обаче и не забеляза нещо, поне поглед, който да я ориентира. В мислите им никога не откри дори една подозрителна нотка; нито пък имаше усещането, че гласът разговаря с нея чрез други канали. Правеше всичко възможно да не мисли за гласа в негово отсъствие. Просто изпълняваше това, което й казваше, без да опитва да открие източника на нарежданията. Чувстваше се добре, като служеше на нещо по-високо от самата себе си.
	На свой ред влиянието на Скейд нарастваше все повече и повече. Програмата „Встъпление“ вече бе стартирана по времето, когато бе станала един от конджоинърите, но бе получила инструкции да достигне пост, от който да бъде в състояние да я доминира, да се възползва максимално от нейните открития и да определя бъдещите й насоки. Благодарение на издигането си във все по-високи пластове на секретност, Скейд започваше да си дава сметка колко важна беше технологичната информация, която бе почерпила от Казъм сити. Вътрешното светилище вече бе направило нерешителни опити да построи машина за потискане на инерцията, но с нещата от Казъм сити — макар Скейд да не помнеше точно какво се бе случило по време на тази мисия — частите на пъзела отиваха по местата си невероятно лесно. Може би това се дължеше на факта, че, както бе намекнал гласът, и други конджоинъри също му служеха, или просто Скейд бе безскрупулен и умел организатор. Затвореният съвет бе нейният театър на сенките. Неговите играчи се движеха според волята й с достойна за презрение лекота.
	И въпреки всичко гласът искаше още и още. Той обърна вниманието й към сигнала от системата Ризургам, към диагностичния пулс, от който ставаше ясно, че останалите оръжия адска класа са заредени отново.
	[Майка Нест има нужда от тези оръжия, Скейд. Трябва да ускориш възвръщането им.]
	„Защо?“
	Гласът бе изпратил образи в черепа й: рояк от неумолими черни машини, тежки, черни и активни като пърхане на гарванови крила.
	[Между звездите има врагове, Скейд, по-лоши от всичко, което сме си представяли някога. Те се приближават. А ние трябва да се защитим.]
	„Откъде знаете?“
	[Знаем, Скейд. Имай ни доверие,]
	В този момент усети в този детински глас нещо, което не бе почувствала досега. Това беше болка, мъка, или и двете.
	[Имай ни доверие. Ние знаем на какво са способни. Знаем какво е да бъдеш опустошен от тях.]
	И тогава гласът бе млъкнал отново, сякаш бе казал прекалено много.
	Сега гласът вкара нова, натрапчива мисъл в главата й, която я извади от замисленото състояние.
	[Кога ще можем да сме сигурни, че е мъртъв, Скейд?]
	„След десет-единайсет часа. Ще пресеем зоната, където е извършено убийството, за увеличаване на определени олигоелементи, каквито се очаква да бъдат намерени при тази ситуация. И дори доказателствата да не са убедителни, можем да бъдем уверени…“
	Реакцията беше рязка, сприхава.
	[Не, Скейд. Не може да позволим на Клавейн да стигне в Казъм сити.]
	„Аз го убих, кълна се.“
	[Ти си умна, Скейд, и изпълнена с решимост. Но същото се отнася и за Клавейн. Веднъж той вече те надхитри. Не е изключено да го направи и втори път.]
	„Това няма значение.“
	[Така ли?]
	„Ако Клавейн стигне до Йелоустоун, информацията, с която разполага, няма да бъде от особена полза за врага или Конвенцията. Могат да опитат да намерят сами оръжията адска класа, ако искат. Ние обаче разполагаме с «Встъпление» и машината за потискане на инерцията. Те ни дават предимство. Клавейн и съюзниците, с който успее да се обгради, няма да успеят.“
	Не последва отговор. За момент тя се запита дали гласът не си беше отишъл и не я бе оставил сама.
	Но грешеше.
	[Значи мислиш, че може все пак да е жив?]
	Скейд опита да намери отговор. „Аз…“
	[По-добре да не е жив, Скейд. Иначе ще ни разочароваш страшно много.]


	Държеше в ръцете си ранена котка, чийто гръбнак бе прекъснат някъде в най-долната си част, така че задните й крачета висяха безсилно. Опитваше да я убеди да отпие вода от найлоновия биберон на запасите в скафандъра си. Неговите собствени крака бяха затиснати под тонове срутена мазилка. Котката беше сляпа, обгорена, не владееше отделителните си функции и явно се измъчваше от болка. Но той нямаше да й позволи да се измъкне по лесния начин от ситуацията.
	Измърмори някакво изречение, по-скоро заради самия себе си, отколкото заради нея.
	— Ти ще живееш, приятелче. Независимо дали искаш или не.
	Думите прозвучаха като прокарване на два листа шкурка един върху друг. Имаше страшна нужда от вода. В запасите на скафандъра обаче бе останало съвсем малко, а и сега бе ред на котката.
	— Пий, скапаняче такова. Щом си стигнало дотук…
	— Остави ме… да умра — промълви котката.
	— Съжалявам, писанче. Няма да стане така.
	Усети подухване на ветрец. За първи път усещаше каквото и да е помръдване на въздуха във въздушния мехур, в който се намираха двамата с котката. Отдалече се дочу наподобяващ гръмотевица грохот на срутващ се бетон и метал. Молеше се внезапният приток на въздух да се дължи на изместване на въздушния мехур и падането на някаква пречка, довело до свързването на два мехура. Надяваше се да не е част от срутването на външната стена, иначе желанието на котката скоро щеше да се осъществи. В такъв случай във въздушния мехур щеше да се образува отвор и не след дълго на двамата с раненото животно щеше да им се наложи да правят опити да дишат марсиански въздух. Беше чувал, че не е никак приятно да се умре по този начин, въпреки всичко, което опитваха да те накарат да мислиш в специално създадените за повдигане на духа холографски драми на Коалицията.
	— Клавейн… спаси себе си.
	— Защо, писанче?
	— Аз така или иначе ще умра.
	Първият път, когато котката му бе проговорила, той реши, че е започнал да халюцинира и да си се представя в компанията на говорещо същество. След това обаче си даде сметка, че котката действително говореше, че животното бе плод на биоинженерството, предназначено за богатите туристи. На върха на въздушния паркинг-кула бе спрял граждански дирижабъл, когато паяците го бяха улучили с един от своите снаряди от пенестата фаза. Домашният любимец вероятно бе избягал от кабината на дирижабъла дълго преди атаката и се бе промъкнал в подземните нива на кулата. Според Клавейн говорещите животни, плод на биоинженерството, бяха оскърбление срещу Господ, и бе почти сигурен, че котката не е призната от правото за разумно същество. Коалицията за невронна чистота щеше да получи нервен пристъп, ако разбереше, че се бе осмелил да поделя водата си с подобно, забранено от закона същество. Тя мразеше генетичните намеси така, както мразеше бърникането на Галиана из човешкия мозък.
	Клавейн напъха насила биберона в устата на котката. Някакъв рефлекс я накара да изгълта последните няколко капки вода.
	— Всички ще си отидем някой ден, писанче.
	— Не толкова… скоро.
	— Пий и престани да се жалваш.
	Животното облиза последните капки.
	— Благодаря.
	Точно тогава Клавейн усети отново полъха. Този път беше по-силен и бе съпроводен от по-настойчив тътен на разместваща се зидария. На мъждивата светлина, излъчваща се от термално-светлинната пръчка, която бе отворил преди час, той видя как по земята се носят прах и отпадъци. Златистата козинка на котката се набразди като повяно от вятъра поле с ечемик. Раненото животно опита да повдигне глава по посока на полъха. Клавейн докосна главата му с длан, опитвайки се да му помогне. Очите на котката бяха пълни с кръв.
	Краят наближаваше. Усещаше го. Това не беше разместване на въздушни пластове в развалините; ставаше въпрос за голямо срутване в крайните участъци на падналата постройка. Съдържанието на въздушната клетка щеше да изтече сред студената марсианска атмосфера.
	Смехът му прозвуча така, сякаш опитваше да избръсне доста порасналата си брада с тъпа самобръсначка.
	— Нещо… смешно ли има?
	— Не — отвърна той. — Не. Ни най-малко.
	През мрака започваше да прониква светлина. Вълна от чист студен въздух го помилва по лицето и нахлу в дробовете му.
	Клавейн погали отново котката по главата. Ако смъртта бе това, тогава съвсем не бе чак толкова страшна, колкото се бе опасявал.


	— Клавейн.
	Някой повтаряше спокойно и настойчиво името му.
	— Клавейн. Събуди се.
	Отвори очи. Усилието изчерпа незабавно половината сили, които според него му бяха останали. Намираше се в някакво толкова светло място, че премигна; затвори отново очи, чиито клепачи и без това бяха почти залепнали. Искаше му се да се оттегли отново в своето минало, колкото и мъчителен и клаустрофобичен да беше сънят му.
	— Клавейн. Предупреждавам те… ако не се събудиш, ще…
	Наложи си да отвори очи толкова широко, колкото бе в състояние. Над него се бе надвесила някаква форма, но тепърва трябваше да се фокусира, за да я различи. И именно тази форма му говореше.
	— По дяволите! — произнесе женският глас. — Мисля, че си е изгубил ума или нещо от този род.
	Друг глас, звучен, почтителен, но същевременно леко поучителен, рече:
	— Моля за извинение, госпожичке, но би било неразумно да се предполага каквото и да било. Особено ако въпросният джентълмен е конджоинър.
	— Хей, сякаш трябва да ми се напомня.
	— Просто искам да наблегна върху факта, че медицинското му състояние може да бъде едновременно сложно и умишлено предизвикано.
	— Я го изхвърли — обади се друг мъжки глас.
	— Млъквай, Зейв.
	Зрението на Клавейн се фокусираше. Беше сгънат на две в малко помещение с бели стени. В стените се виждаха разни помпи и измервателни уреди, както и стикери и напечатани предупреждения. Това беше херметическа камера. Той бе все още със скафандъра си, онзи, както си спомни сега, с който бе напуснал корветата, а надвесената над него фигура също носеше скафандър. Тя, защото това беше жена, бе отворила визьора му и защитаващия от блясък щит отгоре, за да стигнат до него въздухът и светлината.
	Той затършува из развалините на паметта си, опитвайки да се сети за името й.
	— Антоанет?
	— Улучи от първия път, Клавейн.
	Тя беше свалила и своя визьор. Единственото, което успя да види от лицето й, бе рус бретон, големи очи и луничав нос. Беше закрепена за стената с метално въже, а едната й ръка се намираше върху тежък червен лост.
	— По-млада си, отколкото си мислех — промълви той.
	— Добре ли си, Клавейн?
	— Чувствал съм се и по-добре — отвърна той. — Но след малко ще ми стане по-добре. Потопих се в дълбок сън, почти в кома, за да пестя ресурсите на скафандъра си. В случай, че позакъснееш.
	— А ако не бях пристигнала изобщо?
	— Предположих, че ще дойдеш, Антоанет.
	— И си сгрешил. За едната бройка да не дойда. Нали така, Зейв?
	Един от другите гласове, които бе чул преди това, третият, отговори:
	— Изобщо не си даваш сметка какъв късметлия си, човече.
	— Вероятно не си давам — съгласи се Клавейн.
	— Все още съм на мнение, че трябва да го изхвърлиш — повтори третият глас.
	Антоанет погледна през рамо, към прозореца на вътрешната врата на херметичната камера.
	— След като изминахме целия този път?
	— Не е прекалено късно. Това ще го научи да не смята нещата за гарантирани.
	— Не съм… — понечи да се раздвижи Клавейн.
	— Уау! — Антоанет протегна ръка, показвайки ясно, че би било твърде неразумно от негова гледна точка да помръдне дори едно мускулче на тялото си. После кимна към лоста, който държеше с другата си ръка. — Виж какво, Клавейн. Достатъчно е да направиш едно-едничко нещо, което не ми допада, като например да премигнеш, и дръпвам този лост. И се озоваваш отново в открития Космос, точно както каза Зейв.
	Той размишлява няколко секунди над новия си проблем.
	— Ако не беше готова да ми вярваш, поне мъничко, нямаше да дойдеш да ме спасяваш.
	— Може би съм изпитвала любопитство.
	— Може би. Но може и да си си помислила, че не е изключено да съм бил искрен. Аз ти спасих живота, нали?
	Със свободната си ръка тя започна да натиска бутоните върху контролното табло за другата врата. Вътрешната врата се плъзна встрани и Клавейн успя да зърне част от вътрешността на кораба. В далечния край видя друга фигура в скафандър и никой друг.
	— Идвам — обади се Антоанет.
	С ловко движение се освободи от задържащото я въже, мина през отворената врата и я затвори отново. Клавейн изчака неподвижно, докато лицето й се появи на прозореца. Беше свалила каската и прокарваше пръсти през непокорните си коси.
	— Тук ли ще ме оставиш? — попита той.
	— Да. Засега. Звучи разумно, нали? Все още мога да те изхвърля навън, ако предприемеш нещо, което не ми харесва.
	Клавейн вдигна ръка и свали шлема си. Пусна го и той се понесе плавно и се спря край люка, подобна на малка метална луна.
	— Не планирам да правя каквото и да било, което би могло да досади на който и да е от вас.
	— Звучи добре.
	— Чуй ме, обаче. Вие сте в опасност само заради факта, че се намирате тук. Трябва да излезем от военната зона колкото се може по-бързо.
	— Успокой се, човече — обади се мъжът. — Имаме време да обслужим някои системи. В никоя от посоките няма зомбита на светлинни минути оттук.
	— Притесненията ви не трябва да бъдат свързани с демаршистите. Аз избягах от моите хора, от конджоинърите. Те се движат с кораб, който не може да бъде уловен. Уверявам ви, че в момента не е наблизо, но затова пък може да се движи наистина бързо, освен това разполага с ракети с далечен обсег на действие и със сигурност търси мен.
	— Защо си мисля, че спомена нещо за това как си инсценирал смъртта си? — обади се Антоанет.
	Клавейн кимна.
	— Предполагам, че Скейд е довършила корветата ми със същите тези ракети с далечен обсег на действие. В началото ще реши, че съм на борда й. Но няма да спре дотук. Ако е толкова усърдна, колкото си мисля, ще претърси района с „Куче грозде“ за наличие на атоми.
	— На атоми ли? Шегуваш се. Докато стигнат до мястото на взрива…
	Антоанет поклати глава.
	Клавейн поклати своята глава в отговор.
	— Плътността на елементите, които по принцип не се намират в междузвездното пространство, все още ще бъде малко по-висока — един-два атома на кубичен метър. Изотопи от корпуса и други неща от този род. Корпусът на „Куче грозде“ ще вземе проби от средата и ще ги анализира. Корпусът е покрит със специални епоксидни участъци, които ще уловят всичко по-голямо от молекула, а спектрометрите за маса ще подушат атомния състав на самия вакуум. Алгоритмите ще обработят събраните факти, ще сравнят графиките и хистограмите на изобилието и изотопните съотношения с възможните сценарии за унищожение на кораб със строежа на корветата. Резултатите няма да бъдат еднозначни, защото статистическите грешки ще бъдат почти толкова големи, колкото и следствията, които Скейд опитва да измери. Виждал съм обаче как се прави това и преди. Везните ще наклонят в полза на извода, че на борда на корветата е имало твърде малко органична материя. — Клавейн протегна ръка и докосна главата си отстрани, достатъчно бавно, за да не бъде прието като заплаха. — Да не говорим за изотопите в моите импланти. Тяхното наличие се установява по-трудно, много по-трудно, но Скейд ще очаква да ги намери, ако потърси достатъчно настойчиво. И като не ги открие…
	— Ще се досети какво си направил — довърши вместо него Антоанет.
	Той кимна отново.
	— Вземам всички факти предвид. На Скейд ще й бъде необходимо време за цялото това задълбочено изследване. Все още имате време да се върнете в неутрална територия, но само ако тръгнете за дома незабавно.
	— Наистина ли искаш толкова да стигнеш до Ръждивия пояс, Клавейн? — попита Антоанет. — Ще те изядат жив, независимо дали ще го направи Конвенцията или зомбитата.
	— Никой никога не е казвал, че дезертьорството не е рисково начинание.
	— Ти вече си дезертирал веднъж, нали така?
	Клавейн хвана носещия се из камерата шлем и го задържа за колана си със специално предназначената за тази цел халка.
	— Някога. Много отдавна. Вероятно мъничко преди твоето време.
	— Нещо като четиристотин години преди моето време?
	Той се почеса по брадата.
	— Топло.
	— Значи това си ти. Ти си _онзи_.
	— _Онзи ли?_
	— _Онзи_ Клавейн. Историческият. Онзи, който според всички вече трябвало да е умрял. Палачът на Тарзис.
	Клавейн се усмихна.
	— Заради моите грехове.


>	Осемнайсета глава

	Торн се носеше над свят, който подготвяха за смърт. Бяха извършили пътуването от „Носталгия по безкрая“ в един от най-малките, най-пъргави кораби, показани му от двете жени в хангара. Двуместната совалка с форма на глава на кобра извиваше гладко към фюзелажа подобното на качулка крило, а прозорците на кабината бяха разположени от двете страни на корпуса като змийски очи. Долната извивка бе осеяна със сензори, заключващи се капсули и, както му се стори, с различни видове оръжие. Две дула за лъчи от частици стърчаха отпред като отровни зъби, а целият кораб бе облицован в подобни на мозайка неравни, блестящозелени и черни люспи.
	— И това ще ни отведе дотам и обратно? — осведоми се Торн.
	— Да — увери го Вюйомие. — Това е най-бързият кораб тук и вероятно с най-малкия сензорен отпечатък. Бронята му обаче е лека, а оръжията са повече за показ, отколкото за каквото и да било друго. Ако искаш нещо по-добре въоръжено, ще вземем него… само после не се оплаквай, че е бавно и лесно може да бъде уловено.
	— Оставям на теб да прецениш.
	— Цялото това начинание е извънредно глупаво, Торн. Все още имаш възможност да се откажеш.
	— Не става въпрос дали е глупаво или не, инквизиторе. — Не можеше да се отърси от навика си да я нарича така. — Просто няма да съдействам, преди да се уверя, че въпросната заплаха е реална. Преди да го проверя със собствените си очи, а не чрез екран, няма да мога да ви се доверя.
	— И защо ще те лъжем?
	— Не знам, но го правите, струва ми се. — Изучаваше изражението й много внимателно. Погледите им се срещнаха и той се взира в очите й малко по-дълго, отколкото бе удобно. — За нещо. Не знам точно какво, но и двете не сте напълно искрени с мен. Но през част от времето сте искрени и точно това не мога да проумея.
	— Единственото ни желание е да спасим хората на Ризургам.
	— Знам. Вярвам на тази част, наистина вярвам.
	В крайна сметка бяха взели кораба с глава на змия, а Ирина остана на „Носталгия по безкрая“. Потеглянето бе осъществено бързо и, макар да бе направил всичко възможно, Торн така и не успя да хвърли поглед назад. Все още не бе видял „Носталгия по безкрая“ отвън, дори при приближаването от Ризургам. Защо ли двете жени полагаха всички тези усилия, за да скрият външността на кораба? Може би само си въобразяваше и щеше да го види на връщане.
	— Можеш сам да тръгнеш с кораба — беше му казала Ирина. — Достатъчно е да програмираме някаква траектория и да го оставим на автономно управление. Кажи ни само колко искаш да се доближиш до инхибиторите.
	— Не е нужно да бъде близо. Няколко десетки хиляди километра би трябвало да бъдат достатъчно. Ще мога да видя дъгата, ако е достатъчно светла, и вероятно тръбите, които се издигат към атмосферата. Но няма да отида там сам. Ако искате достатъчно силно да ви подкрепя, тогава една от вас може да дойде с мен. Така ще знам, че това не е някакъв капан, нали?
	— Ще отида аз — предложи Вюйомие.
	Ирина сви рамене.
	— Приятно ми беше, че се запознахме.
	Пътуването натам мина без особени произшествия. Както и на идване от Ризургам, прекараха отегчителната част в сън — не в специалните камери, а в лишена от сънища, предизвикана чрез лекарства кома.
	Вюйомие го събуди едва когато до газовия гигант остана половин светлинна секунда. Торн се събуди с неопределено чувство на раздразнение, лош вкус в устата и различни болежки, каквито не бе имал преди.
	— Е, добрата новина е, че все още сме живи. Или инхибиторите не знаят, че сме тук, или не им пука.
	— И защо няма да им пука?
	— Трябва да знаят от опит, че не можем да им създадем истински неприятности. Не след дълго така или иначе всички ще бъдем мъртви, защо тогава да се притесняват заради един-двама сега?
	Торн се намръщи.
	— Какъв опит?
	— Той е в колективната им памет, Торн. Ние не сме първият вид, с който постъпват така. Процентът на успехите им трябва да е доста висок, иначе щяха да ревизират стратегията си.
	Падаха свободно. Торн откопча коланите, които го държаха за фотьойла, махна мрежата, предпазваща от удари при ускоряване, и се приближи до един от тесните прозорци. Вече се чувстваше малко по-добре. Виждаше съвсем ясно газовия гигант и състоянието му не му се стори блестящо.
	Първото, което забеляза, бяха трите големи потока материя, идващи от някъде другаде в системата. Те просветваха слабо на светлината на Делта Павонис, тънки ленти от полупрозрачно сиво, подобни на големи, призрачни мазки с четка по небето, преминаваха право през еклиптиката и се губеха някъде в безкрая. Струваше му се, че може да пипне потока материя, когато един или друг камък от него отразяваше слънцето за момент. Движението на тези ленти напомняше на Торн мудното течение на река, която всеки момент щеше да замръзне. Материята пътуваше със скорост стотици километри в секунда, но огромните мащаби на сцената правеха дори тази скорост мудна. Самите потоци бяха широки много километри. Напомняха планетарни пръстени.
	Проследи ги с поглед до края им. Близо до газовия гигант гладките математически криви — дъги, описващи орбитални траектории — правеха остри завои, защото ги отклоняваха към определени луни. Сякаш художникът, който бе рисувал елегантните ленти, в последния момент бе силно разтърсен. Ориентацията на луните спрямо пристигащите потоци се променяше всеки час, разбира се, затова геометрията им подлежеше на постоянни преработки. От време на време на някой от тях се слагаше задържащ бент, притокът спираше, докато бъдеше пресечен от друг. Моментът се определяше с такава точност, че когато беше нужно, потоците се разминаваха без сблъсък на значителни маси.
	— Не знаем как успяват да ги управляват така — обади се Вюйомие. Гласът и беше нисък, а тонът — поверителен. — В тези потоци има огромна инерция, приток на маса от милиарди тона в секунда. Въпреки това променят с лекота посоката си. Може би са разположили там миниатюрни черни дупки, за да изстрелват като с прашка потоците около тях. Така поне смята Ирина. Цялата тази работа направо ми изкарва акъла, това мога да ти кажа. Но тя мисли също и че те може би са в състояние да изключват инерцията, когато им се налага, за да подчиняват така лесно потоците.
	— Не звучи много насърчаващо.
	— Така е, не звучи. Но дори да са в състояние да правят това с инерцията или да впрягат в работа черни дупки, очевидно не могат да го правят в големи мащаби, иначе вече щяхме да сме мъртви. И те имат своите ограничения. _Налага_ се да го вярваме.
	Луните, широки по няколко десетки километра, се виждаха като стегнати светлинни възли, зрънца в краищата на падащите върху тях потоци. Материята се спускаше върху съответната луна през гърлоподобен отвор, перпендикулярен на равнината на орбиталното движение. Небалансираният приток на маса трябваше да принуждава всяка луна да променя своята орбита. Нищо подобно обаче не се случваше, което показваше, че и тук нормалните закони за запазване на инерцията се потискаха, пренебрегваха, или принуждаваха да изчакат до някакъв по-късен момент.
	Най-външната луна приемаше дъгата, която в крайна сметка щеше да обгради газовия гигант. Когато я видя от „Носталгия по безкрая“, Торн все още можеше да повярва, че тя не бе предназначена да се затвори някога. Сега обаче вече не беше възможно да изпитва подобна увереност. Краищата продължаваха да се движат навън от луната, тръбата се изграждаше със скорост от хиляда километра на всеки четири часа. Издаваше се напред бързо като експрес, като лавина от суперорганизирана материя.
	Това не беше магия, а просто индустрия. Торн си го напомняше непрекъснато, колкото и трудно да му бе да го повярва. Скритите под ледената кора механизми вътре в луната обработваха идващия поток материя с демонична скорост, изграждайки незнайните компоненти, образуващи широката тринайсет километра тръба. Двете жени не бяха изказвали в негово присъствие предположенията си дали тръбата беше плътна, куха или натъпкана с премигваща извънземна апаратура.
	Но не беше магия. Физическите закони, както ги разбираше Торн, като че ли се топяха като карамел в близост до инхибиторската машинария, но само защото явно не бяха върховните закони, както се струваше на хората, а просто правилник или устав, към който е необходимо да се придържаш през повечето време, но който може да бъде нарушен при особени обстоятелства. Но дори инхибиторите бяха възпирани до известна степен. Те вършеха чудеса, но не и невъзможни неща. Например, дори те се нуждаеха от материя. Можеха да я обработват с учудваща бързина, но ако се съдеше по всичко до този момент, не можеха да я създават от нищото. Беше се наложило да разбият на пух и прах три свята, за да захранят този ад на изобретателността.
	И каквото и да правеха, макар и мащабно, бе по необходимост бавно. Дъгата трябваше да бъде изградена около планетата със скорост _едва_ от двеста и осемдесет километра в секунда. Очевидно не можеше да се създаде мигновено. Машините бяха могъщи, но не богоподобни.
	Торн реши, че това бе горе-долу цялата утеха, която щяха да получат.
	Насочи вниманието си към двете по-ниски луни. Инхибиторите ги бяха придвижили в абсолютно кръгови орбити непосредствено над облачния слой. Орбитите им се пресичаха периодично, но бавното, усърдно поставяне на кабели продължаваше с неотслабваща сила.
	Тази част от процеса сега вече бе значително по-ясна. Торн виждаше елегантните извивки на тръбите, които се издигаха право нагоре над всяка луна, преди да завият надолу към облачната палуба. На няколко хиляди километра зад всяка луна тръбите се спускаха в атмосферата като спринцовки. Тъй като се движеха с орбитална скорост, когато докосваха въздуха — с много километри в секунда — те оставяха сивосинкави следи като от нокти в атмосферата. Виждаше се тънка лента с развълнуван ръждивочервен цвят непосредствено под пътеката на всяка луна, която обикаляше два-три пъти около планетата, като всяко минаване бе на различно място от предишното поради въртенето на газовия гигант. Двете луни гравираха сложни геометрични шарки в движещите се облаци, шарки, напомнящи екстравагантна калиграфска завъртулка. На някакво ниво Торн я прецени като красива, но същевременно тя му въздействаше неприятно. Нещо ужасно и необратимо щеше да се случи с планетата. Калиграфската маркировка напомняше пищен погребален ритуал в чест на един умиращ свят.
	— Както ми се струва, вече започваш да ни вярваш — обади се Вюйомие.
	— Склонен съм — отвърна той. Почука по прозореца. — Не е изключено това да не е стъкло, както изглежда, а триизмерен екран… но не мисля, че бихте проявили чак такава изобретателност. Дори да изляза със скафандър, пак няма да съм сигурен, че лицевата плочка на каската му е стъкло.
	— Извънредно подозрителен човек си ти.
	— Научих, че е по-добре да бъдеш такъв. — Торн се върна на мястото си. Засега бе видял достатъчно. — Добре. Следващ въпрос. Какво става тук? Какво са намислили?
	— Не е нужно да се знае, Торн. Фактът, че ще се случи нещо лошо е достатъчна информация.
	— Не и за мен.
	— Тези машини… — Вюйомие направи неопределен жест към прозореца. — Знаем какво правят, но не и как. Те затриват култури, бавно, и без да жалят сили. Силвест ги докара тук — неволно, може би, макар да не съм сигурна в нищо, когато става дума за това копеле — и сега са дошли да си свършат работата. Това е всичко, което трябва да знаеш, ти или който и да било от нас. Просто трябва да измъкнем колкото се може по-скоро всички оттук.
	— Ако тези машини са така ефективни, както твърдиш, това няма да ни помогне, нали?
	— Ще ни даде време. Има и още нещо. Машините действително са ефективни, но не толкова, колкото са били някога.
	— Каза, че това били самовъзпроизвеждащи се машини. Защо ще намалява ефективността им? Те би трябвало да стават все по-умни и по-бързи, колкото повече научават.
	— Създателят им, който и да е той, не е искал да станат прекалено умни. Инхибиторите създават машините, за да унищожават всеки появил се разум. Не би имало никакъв смисъл, ако позволят на машините да изпълнят нишата, която би трябвало да поддържат празна.
	— Така изглежда… — Торн нямаше да изостави така лесно този въпрос. — Мисля, че има и друго какво да ми кажеш. Но междувременно искам да се приближа още.
	— Колко? — попита предпазливо тя.
	— Този кораб има аеродинамична форма. Следователно може да пътува в атмосфера.
	— Това го нямаше в уговорката.
	— Тогава ме дай под съд. — Торн се усмихна широко. — Аз съм по природа любознателен, също като теб.


	Скорпион дойде в студено, лепкаво съзнание, треперейки неконтролируемо. Опипа се и обели лъскав слой мазен гел от голата си кожа. Отделяше се на отблъскващи, полупрозрачни парцали, издавайки особен звук. Изпълни процедурата внимателно в близост до изгореното място на дясното си рамо, като го опипа нерешително с пръсти. Нямаше и сантиметър от изгорената рана, която да не познаваше много добре, но когато я докосваше, когато придвижваше пръст по набръчканата й топология по ръба, където гладката свинска кожа преминаваше в нещо подобно на консервирано месо, той си припомняше дълга, който бе негов и единствено негов, дълга, който бе поел, откакто избяга от Куейл. Никога не трябваше да забравя Куейл, нито пък че — колкото и да бе променен — Куейл бе човек в генетичен смисъл и че именно хората трябваше да понесат главния удар от възмездието на Скорпион.
	Вече нямаше болка, даже от изгарянето, но _не_ липсваха дискомфорт и дезориентация. Ушите му бучаха непрестанно, сякаш бе пъхнал глава във вентилационна шахта. Зрението му беше замъглено и не различаваше нищо освен неясни аморфни форми. Скорпион обели прозрачния гел от лицето си. Премигна. Сега нещата станаха по-ясни, но бученето остана. Огледа се, все така треперещ от студ, за да се ориентира къде се намира и какво се случва с него.
	Беше се събудил в едната половина на нещо, приличащо на счупено метално яйце, свит в неестествена поза на зародиш, а долната половина на тялото му беше все още потопена в отвратителния слузест гел. Около него се търкаляха пластмасови тръбички и свръзки. Гърлото и ноздрите го боляха, сякаш тръбичките допреди малко са били напъхани в тях. Не изглеждаше да са били извадени особено внимателно. Другата половина на металното яйце лежеше току до първата, сякаш двете половини бяха разделени преди малко. Навсякъде се виждаше корабен интериор, който не можеше да бъде объркан с нищо друго: лъскав син метал и извити перфорирани подпори, които му напомняха ребра. Бученето в ушите му идваше от двигателя. Корабът пътуваше нанякъде, а след като чуваше моторите, явно бе малък, може би совалка или нещо подобно. Със сигурност бе за пътуване само в рамките на системата.
	Скорпион трепна. В далечния край на кабината се отвори някаква врата и през нея зърна малко помещение с водеща нагоре стълба. Един мъж тъкмо слизаше по последното стъпало. После мина през отвора и тръгна спокойно към Скорпион, очевидно без да се изненада, че го вижда буден.
	— Как се чувстваш? — попита той.
	Скорпион наложи на непослушните си очи да се фокусират. Мъжът му беше познат, макар да се бе променил след последната им среща. Дрехите му бяха все така тъмни и неутрални като преди, но сега не беше ясно дали имат конджоинърски произход. Черепът му бе покрит със съвсем тънък слой черна коса, докато преди бе гладко обръснат. И нямаше чак толкова мъртвешки вид.
	— Рьомонтоар — рече Скорпион и изплю няколко гадни на вкус парченца гел от устата си.
	— Да, това съм аз. Добре ли си? От монитора разбрах, че си се отървал без неприятни последствия.
	— Къде сме?
	— На кораб, близо до Ръждивия пояс.
	— Дошъл си да ме измъчваш отново, така ли?
	Рьомонтоар не го погледна в очите.
	— Това не беше мъчение, Скорпион… само превъзпитание.
	— Кога ме предавате на Конвенцията?
	— Това вече не влиза в плана ни. Поне не би трябвало.
	Скорпион прецени, че корабът е малък, вероятно совалка.
	Напълно възможно беше двамата с Рьомонтоар да бяха единствените му пасажери. Дори най-вероятно бе така. Как ли щеше да се справи с управлението на създаден от конджоинърите кораб? Сигурно не особено добре, но бе готов да опита. Дори да се разбиеше и да изгореше, пак щеше да бъде за предпочитане пред смъртната присъда.
	Хвърли се към Рьомонтоар, като изскочи от яйцето сред взрив от гел. Тръбичките се разхвърчаха на всички страни. Само след миг ръцете му вече затърсиха точките, които щяха да потопят всеки, дори да беше конджоинър, в безсъзнание, а после и в смърт.


	Скорпион дойде на себе си. Намираше се в друга част на кораба, завързан за някакъв стол. Рьомонтоар седеше срещу него, скръстил длани в скута си. Зад него се виждаше впечатляващата извивка на контролно табло, чиято повърхност бе покрита с всевъзможни дисплеи, в това число и полукръгли навигационни екранчета, и командни системи. Беше осветено като казино. Скорпион знаеше нещичко за корабната конструкция. Конджоинърските контролни табла бяха минималистични до степен да бъдат почти невидими, като че ли бяха по проект на новите квакери*.
	[* Квакерите са известни със скромността в облеклото и обноските. — Б.пр.]
	— На твое място не бих опитал отново — обади се Рьомонтоар.
	Скорпион го изгледа.
	— Какво не би опитал?
	— Ти се опита да ме удушиш, но не се получи нищо и, опасявам се, никога няма да се получи. Поставихме имплант в главата ти, Скорпион — много мъничък, до сънната ти артерия. Единствената му функция е да свива артерията в отговор на сигнал от друг имплант, но този път — в моята глава. Мога да изпращам този сигнал волево, ако се превърнеш в заплаха за мен, но не се налага. Имплантът изпуска специален код при нужда, ако внезапно изгубя съзнание или умра. Ти ще умреш малко след това.
	— Както виждам не съм мъртъв.
	— Само защото бях достатъчно мил да позволя да се отървеш с предупреждение.
	Скорпион бе облечен и сух. Чувстваше се по-добре, отколкото при събуждането си в яйцето.
	— И защо да се вълнувам от това, Рьомонтоар? Та вие сте ми дали чудесно средство да се убия сам, вместо да оставя тази работа на Конвенцията.
	— Няма да те водя при Конвенцията.
	— Малка частна справедливост, така ли?
	— И това не е.
	Рьомонтоар изви стола си така, че да застане с лице към пищното контролно табло. Засвири на него като пианист, протегнал ръце напред; нямаше нужда да гледа къде отиват пръстите му. Чак сега забеляза прозорци над таблото и от всяка страна на кабината. Осветлението намаля плавно. Скорпион чу промяната в бученето на мотора, стомахът му регистрира промяна в оста на гравитация. Отпред се очерта голям, оцветен в охра сърп. Това бе Йелоустоун: над по-голямата част от планетата беше нощ. Корабът на Рьомонтоар се намираше приблизително в една равнина с Ръждивия пояс. Поредицата от населени места почти не се забелязваше на фона на осветената част — само нещо като тънка линийка от разсипана канела — но в тъмната част те образуваха скъпоценна огърлица, която проблясваше, когато селищата се придвижваха напред или разпределяха огромните си огледала и прожектори. Беше впечатляващо, но Скорпион знаеше, че то е само бледа сянка на онова, което е било. Преди чумата населените места бяха десет хиляди. Сега напълно се използваха едва неколкостотин. Но през нощта изоставените изчезваха и се виждаше само достойният за приказките светъл прашец на осветените градове, сякаш колелото на историята никога не се бе превъртало.
	Йелоустоун, който се намираше от другата страна на Ръждивия пояс, изглеждаше смущаващо близо. Почти му се струваше, че чува през облаците типичния за големия град шум на Казъм сити, подобен на изкусителната песен на сирените. Спомни си развъдниците и укрепените места на прасетата и техните съюзници в най-дълбоките части на Мълч — подобна на цирей, намираща се извън закона империя, състояща се от много, свързани помежду си феодални владения. След бягството си от Куейл, Скорпион бе влязъл в тази империя на най-ниското ниво, като белязан имигрант, чийто единствен спомен в главата, непретърпял чужда намеса, бе как да оцелява час по час сред опасно, непознато обкръжение и, също толкова важно — как да манипулира това обкръжение в своя полза. Ако не за друго, поне за това бе задължен на Куейл. Което обаче не означаваше, че беше благодарен.
	Скорпион помнеше много малко от своя живот преди срещата си с Куейл. Осъзнаваше, че голяма част от тези спомени бяха втора ръка, защото, макар да бе събрал в едно цяло само основните детайли от предишното си съществуване — живота си на яхтата — подсъзнанието му не си губеше времето в запълване на болезнените празнини, които оставаха с целия ентусиазъм, присъщ на спускащия се във вакуума газ. А когато тези, не съвсем реални сами по себе си спомени изплуваха, Скорпион не можеше да не отпечата отгоре им още сетивни детайли. Дори спомените да съответстваха точно на действително станалото, той нямаше как да бъде сигурен. Но това не променяше нищо, поне за него самия. Вече нямаше кой да му противоречи. Онези, които бяха в състояние да го направят, вече бяха мъртви, заклани лично от Куейл или от някой от неговите приятели.
	Първият му ясен спомен за Куейл бе сред най-ужасяващите. Беше дошъл в съзнание след дълъг сън или нещо по-дълбоко от сън в студено бронирано помещение, заедно с още единайсет прасета, дезориентиран и треперещ, горе-долу така, както се бе събудил в кораба на Рьомонтоар. Те носеха грубовати дрехи, съшити от квадрати от някаква твърда, тъмна материя на петна. Куейл бе там с тях: висок, асиметричен генетично модифициран човек, когото Скорпион определи като ултра или представител на някоя от другите химерични фракции като скайджаковете. Имаше и други генетично модифицирани хора, пет-шест, които се бяха струпали зад Куейл. Всички носеха оръжие, от ножове до пушки с широки дула, и оглеждаха прасетата с неприкрито очакване на нещо. Куейл, чийто език Скорпион разбираше без усилие, обясни, че дванайсетте прасета са докарани на борда — помещението се оказа в голям кораб — за да забавляват екипажа му след поредица от неуспешни сделки.
	И в известен смисъл, може би не съвсем в онзи, който бе имал предвид Куейл, бе станало точно така. Екипажът бе очаквал лов и го получи за известно време. Правилата бяха прости: на прасетата бе позволено да бягат свободно из кораба, да се крият, където пожелаят, и да си правят импровизирани оръжия от всичко, което им попадне под ръка. След пет дни щеше да бъде обявена амнистия за оцелелите прасета, поне така обеща Куейл. Прасетата сами трябваше да изберат дали ще се крият всички заедно или ще се разделят на групички. Разполагаха с шест часа преднина пред хората.
	Оказа се, че това не променя почти нищо. Половината прасета бяха мъртви в края на първия ловен ден. Те бяха приели условията, без да ги подлагат на обсъждане; дори Скорпион изпита странното страстно усещане за дълг да изпълни това, което се иска от него, чувство, че е негов дълг да прави каквото поиска Куейл или който и да било от другите хора. Макар да се страхуваше и незабавно да го обзе желание да опази собствения си живот, минаха почти три дни, преди да се досети да отвърне на удара, и дори тогава тази мисъл си проби път в главата му, срещайки огромна съпротива, сякаш нарушаваше едно от най-свещените си лични убеждения.
	В началото Скорпион се скри заедно с две други прасета. Едното бе нямо, а другото беше в състояние да съставя само кратки, трудноразбираеми изречения, но се справяха доста добре като екип, предвиждайки с лекота действията си. Дори тогава Скорпион знаеше, че дванайсетте прасета бяха работили заедно преди това, макар все още да не бе успял да събере ясен спомен за живота си преди събуждането в помещението на Куейл. Но макар екипът да се справяше добре, след първите осемнайсет часа той предпочете да се отдели. Другите двама искаха да продължат да се крият в местенцето, което бяха открили, но Скорпион бе убеден, че единствената надежда за оцеляване се намираше в постоянното изкачване, все по-нагоре по оста на ускорение на кораба.
	Именно тогава направи първото от трите си открития. Докато пълзеше по една шахта, той разпра част от дрехата си и разкри крайчеца на някаква блестяща зелена татуировка, покриваща голяма част от дясното му рамо. Разкъса още от дрехата, но едва след като откри отразително табло успя да огледа както трябва цялата татуировка и да види, че представлява силно стилизиран зелен скорпион. Когато докосна смарагдовата татуировка и прокара леко пръсти по извивката на опашката, почти усещайки ужилването, почувства, че е наситена със сила, с лична сила, която само той бе в състояние да канализира и насочва. Усети, че самоличността му е свързана с този скорпион; че всичко, свързано с него, което имаше значение, е заключено вътре в татуировката. Това бе изумителен миг на разкриване на истината за самия себе си, защото така поне си даде сметка, че има име или поне може да си даде име, имащо някаква значителна връзка с миналото му.
	Може би половин ден по-късно направи второто откритие: през един прозорец зърна друг, много по-малък кораб. Щом се вгледа по-съсредоточено, Скорпион разпозна издължените форми на яхта за пътуване в рамките на системата. Корпусът беше от някаква лъскава, бледозелена сплав, с издържана до най-малките подробности аеродинамична форма на скат, с качулати вентилационни отвори, наподобяващи усти на препичащи се на слънце акули. Щом погледна към яхтата, Скорпион почти видя плана на разположението й, сякаш светещ под обвивката. Знаеше, че може да се промъкне в нея и да я управлява почти без да се замисли, както и да поправи почти всеки неин дефект или несъвършенство. Изпита почти непреодолим порив да направи точно това, може би усещайки, че единствено в търбуха й, заобиколен от машини и инструменти, би бил истински щастлив.
	В главата му колебливо се оформи хипотеза: дванайсетте прасета вероятно бяха екипажът на яхтата, която Куейл бе пленил. Яхтата бе взета като плячка, а екипажът — дълбоко замразен, докато бе станало необходимо да разнообрази монотонното съществуване на борда на кораба на Куейл. Така поне се обясняваше амнезията. Тя все още не го бе напуснала, когато направи третото си откритие.
	Откри двете прасета, които бе оставил в до неотдавна общото им скривалище. Бяха ги намерили и убили, точно както се бе опасявал. Ловците на Куейл ги бяха увесили на вериги от перфорираните греди в коридора. Бяха ги изкормили и одрали и Скорпион бе убеден, че до определен момент те са били живи. Също така бе сигурен, че дрехите им, както и дрехите, които продължаваше да носи и той самият, бяха направени от кожата на други прасета. Дванайсетте не бяха първите, а само последните жертви на една игра, която се играеше много по-дълго, отколкото беше подозирал. Започна да го обхваща гняв, какъвто не бе изпитвал никога досега. Нещо в него се скъса; внезапно усети, че е в състояние да помисли, поне теоретично, за нещо, което преди му се струваше немислимо: можеше да си представи какво би било да нарани човек, при това да го нарани наистина зле. Дори се сети за начини, по които би могъл да го направи.
	Скорпион, който се оказа както съобразителен, така и технически ориентиран, започна да прониква в машинарията на кораба на Куейл. Превръщаше люковете в непрощаващи, режещи като ножици капани. Асансьорите и транзитните капсули превръщаше във вълчи ями или смазващи бутала. Изсмукваше въздуха от определени части на кораба и го заменяше с отровни газове или вакуум, а после заблуждаваше сензорите, които трябваше да предупредят Куейл и хората му за случилото се. Един по един екзекутираше ловците на прасета, често със завиден артистизъм, докато остана жив само Куейл, сам и изпълнен със страх, най-сетне осъзнал фаталната грешка на своята преценка. Но по това време другите единайсет прасета също бяха мъртви, така че победата на Скорпион бе примесена с горчивото чувство за ужасен личен провал. Изпитваше нуждата да ги защити, защото повечето от тях нямаха езиковите умения, които той беше смятал за нещо гарантирано. Някои не можеха да говорят, не просто защото им липсваха гласовите механизми, необходими за възпроизвеждането на говорни звуци; те даже не разбираха говоримата реч с лекотата, с която го правеше той. Долавяха евентуално няколко думи и фрази, но нищо повече. Умовете им бяха изградени различно от неговия, липсваха им мозъчните функции, които кодираха и декодираха езика. А за него това бе втора природа. Не можеше да се отрече, че той бе по-близо до хората от тях. И в крайна сметка не беше оправдал надеждите им, макар всъщност никой от тях да не го бе избирал за свой закрилник.
	Скорпион остави Куейл жив, докато наближиха Йелоустоун, когато уреди преминаването си в Казъм сити. Беше взел яхтата. При пристигането в Мълч, Куейл бе мъртъв или по-точно изживяваше последната смъртна агония на съоръжението, което бе направил за него Скорпион; бавната мъчителна екзекуция бе извършена с любяща грижа от роботизираните хирургически системи, които бе извадил от лазарета на яхтата.
	Беше почти у дома, но го очакваше последното откритие: яхтата никога не бе принадлежала нито на него самия, нито на което и да е от другите прасета. Тя носеше името „Зодиакална светлина“ и бе управлявана от хора, а дванайсетте прасета бяха роби, част от инвентара, натъпкани на долните палуби, всяко със своя област на специализация. Когато изгледа записа на корабния дневник, Скорпион видя как човешкият екипаж бе избит от хората на Куейл. Това бе бързо, чисто приключване, почти хуманно, в сравнение с бавното преследване на прасетата. От същия дневник разбра, че всяко от дванайсетте прасета беше татуирано с различен зодиакален знак. Символът на рамото му бе знак за самоличност, както бе подозирал, но същевременно представляваше маркировка за собственичество и подчинение.
	Скорпион намери заваряващ лазер, нагласи го на минимална мощност и изгори тъканите на рамото си в дълбочина, наблюдавайки почти като омагьосан как светлинните пулсации изгарят кожата и заличават зеления скорпион. Болката беше неописуема, но той предпочете да не я потиска с обезболяващи вещества от лазарета. Нито пък направи нещо, за да подпомогне заздравяването на изгорената кожа. Нуждаеше се от болката като от символичен мост, който трябва да бъде прекосен, нуждаеше се и от този белег, за да му показва какво е направил. Чрез болката получаваше обратно самия себе си, възвръщаше собствената си самоличност. Може би никога не бе имал истинска самоличност преди, но сега, в преживяването на агонията, си изковаваше нова. Белегът щеше да му напомня какво е направил и ако някога омразата му към хората започнеше да отслабва, ако някога се изкушеше да _прости_, той щеше да е налице, за да го насочва. Въпреки всичко, и точно този факт така и не успя да си обясни, бе предпочел да запази името. Нарече се „Скорпион“, избирайки да се превърне в машина от омраза, насочена срещу човечеството. Името щеше да стане синоним на страха, нещо, за което родителите да разказват на децата си нощем, за да ги карат да слушат.
	Работата му беше започнала в Казъм сити и щеше да продължи пак там, ако успееше да избяга от Рьомонтоар. Дори тогава бе наясно, че ще бъде трудно да се движи свободно, но щом се свържеше с Лашер, трудностите му щяха да намалеят значително. Лашер бе един от първите му истински съюзници: прасе със сравнително добри връзки, чието влияние стигаше до Лорийнвил и Ръждивия пояс. Той беше останал верен на Скорпион. И дори в крайна сметка да бе станал нечий затворник, което изглеждаше най-малкото вероятно при създалите се обстоятелства, пленилите го хора трябваше да го пазят наистина изключително зорко. Армията от прасета, разпуснатата лига от групи, групички и фракции, които Скорпион и Лашер бяха обединили в нещо подобно на кохерентна сила, бе имала вече няколко сблъсъка с властите и, макар да бе понесла страшни загуби, никога не бе претърпяла пълно поражение. Наистина, конфликтите не бяха стрували много на властта — ставаше въпрос най-вече за справяне с държани от прасета имения в Мълч — но Лашер и неговите съюзници не се страхуваха да разширяват своето влияние. Прасетата имаха такива съюзници, които им позволяваха да разпрострат криминалната си дейност далече отвъд Мълч. След като бе отсъствал толкова дълго, Скорпион бе любопитен да научи как вървяха нещата за съюза.
	Той кимна към линията от населени места.
	— Все още ми се струва, че сме се запътили към Пояса.
	— И наистина сме се запътили натам — отвърна Рьомонтоар. — Но не към Конвенцията. Планът бе незначително променен, поради което поставихме гадния малък имплант в главата ти.
	— И сте постъпили правилно.
	— Защото иначе щеше да ме убиеш ли? Може би. Но тогава нямаше да стигнеш далече. — Рьомонтоар погали контролното табло и се усмихна извинително. — Опасявам се, че не можеш да управляваш този кораб. Под повърхността системите са напълно конджоинърски. Налага се обаче да минем за граждански кораб.
	— Кажи ми какво става.
	Рьомонтоар завъртя отново седалката си. Постави длани в скута си и се приведе към своя събеседник, опасно близо, ако не беше имплантът. Скорпион бе готов да повярва, че ще умре, ако направи нов опит, затова остави конджоинъра да говори, докато си представяше колко щеше да му бъде приятно да го убие.
	— Ти се срещна с Клавейн, нали?
	Прасето подсмръкна силно.
	— Той беше един от нас — продължи Рьомонтоар. — И добър мой приятел. Нещо повече: беше добър конджоинър. Беше един от нас в продължение на четиристотин години и без неговата дейност сега нямаше да сме тук. По едно време го наричаха „Палача на Тарзис“. Но това е вече стара история; предполагам, че никога не си чувал за Тарзис. Важното в случая е, че Клавейн дезертира или е в процес на дезертиране, и трябва да бъде спрян. Тъй като ми беше… ми е приятел, предпочитам да го спрем жив, а не мъртъв, но приемам, че това може да се окаже невъзможно. Веднъж опитахме да го убием, когато бе единственият ни избор. Почти се радвам, че не успяхме. Клавейн ни изигра; използвал корветата си, за да го отведе в открития Космос. Когато унищожихме корветата се оказа, че не е бил на борда й.
	— Умен човек. Вече започва да ми допада.
	— Добре. Радвам се да го чуя. Защото ще трябва да ми помогнеш да го намеря.
	„Бива си го — помисли си Скорпион. — Като го слушаш как говори, ще си помислиш, че си вярва.“
	— Да ти помогна ли?
	— Мислим, че е бил спасен от един товарен кораб. Не можем да бъдем сигурни, но като че ли е същият, който вече срещнахме преди време в оспорваното пространство, непосредствено преди да _те_ пленим, между другото. Тогава Клавейн помогна на жената-пилот на кораба и явно се е надявал, че тя на свой ред ще му се отплати. Корабът току-що е направил нерегистрирана, незаконна отбивка към военната зона. Не е изключено да е имал среща с Клавейн, за да го вземе.
	— Тогава пуснете една ракета по проклетото нещо. Не виждам какъв ви е проблемът.
	— Прекалено късно, страхувам се. Докато сглобим частите на пъзела и стигнем до този извод, корабът вече се бе върнал във въздушното пространство на Конвенция Ферисвил. — Рьомонтоар направи жест през рамото си към линията от селища, прорязана върху тъмното лице на Йелоустоун. — Клавейн трябва вече да се е приземил някъде в Ръждивия пояс, който е по-скоро твоя, отколкото моя територия. Ако се съди по информацията за теб, ти го познаваш също толкова добре, колкото и Казъм сити. Освен това съм убеден, че с огромно желание би станал мой гид. — Рьомонтоар се усмихна и се почука лекичко с пръст по слепоочието. — Не съм ли прав?
	— Все още мога да те убия. Винаги се намира начин.
	— Но ще умреш и каква ще ти бъде тогава ползата? Ние можем да ти предложим следната сделка. Помогни ни, помогни на конджоинърите, и ние ще се погрижим никога да не попаднеш в ръцете на Конвенцията. Ще й дадем някакво тяло, идентично с твоето, негов клонинг. Ще им кажем, че си умрял, докато си бил под нашите грижи. Така не само ще получиш свободата си, но и ще се спасиш от армията от детективи на Конвенцията по петите си. Можем да ти осигурим необходимите средства и достоверни фалшиви документи. Скорпион ще бъде мъртъв, но няма причина ти да не можеш да продължаваш да живееш.
	— Защо вече не го направихте? Ако можехте да направите дубликат на тялото ми, вече щяхте да сте им осигурили труп.
	— Ще има реперкусии, Скорпион, при това сериозни. По принцип не това са пътищата, които бихме предпочели. Но в момента се нуждаем от възвръщането на Клавейн повече, отколкото от добрата воля на Конвенцията.
	— Този Клавейн явно означава много за вас.
	Рьомонтоар се обърна отново към контролното табло и засвири отново по него. Пръстите му изпълняваха виртуозни арпежи, достойни за велик маестро.
	— Наистина означава много за нас. Но онова, което носи в главата си, означава дори още повече.
	Скорпион започна да обмисля положението си, инстинктът му за оцеляване тиктакаше с обичайната си безскрупулна ефикасност, както бе правил винаги в периоди на лична криза. Преди ставаше дума за Куейл, сега — за някакъв хилав конджоинър, притежаващ мощта да го убие само с мисълта си. Имаше пълно основание да вярва, че този Рьомонтоар бе искрен в своята заплаха и че щяха да го предадат на Конвенцията, ако не им съдейства. Тъй като нямаше как да предупреди Лашер за завръщането си, в такъв случай можеше да се смята за мъртъв. Но ако помогнеше на Рьомонтоар, щеше най-малкото да удължи ареста си. Може би Рьомонтоар казваше истината и щеше да го пусне на свобода. Но дори да лъжеше — а той не мислеше, че го лъже, — пак щеше да има повече възможности да се свърже с Лашер и да успее да организира бягството си. Само един глупак би отхвърлил подобно предложение. Макар това да означаваше, поне за момента, да работи с някой, който въпреки всичко смяташе за човек.
	— Трябва да си отчаян — рече той.
	— Може би съм — отвърна Рьомонтоар. — Същевременно обаче не мисля, че това те засяга. И така, ще направиш ли каквото те помолих?
	— Ако кажа „не“…
	Рьомонтоар се усмихна.
	— Тогава няма да има никаква нужда от клонирания труп.


	Веднъж на всеки осем часа Антоанет отваряше вратата към камерата достатъчно дълго, за да му подаде храна и вода. Клавейн приемаше с благодарност това, което му даваше, като не забравяше да изрази признателността си и да не проявява недоволство от факта, че все още бе затворник. Достатъчно беше, че го бе спасила и го водеше там, където я бе помолил. На нейно място вероятно щеше да бъде още по-недоверчив, особено след като знаеше на какво е способен един конджоинър. Беше в много по-малка степен неин затворник, отколкото си мислеше тя. Ограничаването на свободата му продължи един ден. Усети как подът се размести под него, когато корабът промени мощността си, а когато се появи на вратата, за да му подаде резервоар с вода и някаква храна, Антоанет потвърди, че са на път обратно към Ръждивия пояс.
	— А защо бяха необходими онези промени в мощността? — попита той, като белеше обвивката на блокчето хранителен концентрат. — Да не би поради опасност да се натъкнем на участък на военна активност?
	— Не точно. Не.
	— Какво тогава?
	— Банши, Клавейн. — Явно видя неразбиращия му поглед, затова додаде: — Това са пирати, бандити, разбойници, нехранимайковци, както искаш ги наречи. Истински кучи синове.
	— Не съм чувал за тях.
	— Няма как да си чувал, ако не си търговец, който опитва да си изкарва почтено прехраната.
	Той задъвка блокчето концентрирана храна.
	— Каза го почти със сериозен вид.
	— Хей, слушай. Аз нарушавам правилата от време на време, това е всичко. Но онова, което правят онези скапаняци… В сравнение с него и най-незаконното, което съм правила, изглежда като… не знам, дребно нарушение.
	— И тези банши… и те са били търговци, така ли?
	Антоанет кимна.
	— Доколкото си дават сметка, че е по-лесно да крадат товара от такива като мен, отколкото да го пренасят сами.
	— Но никога досега не си имала директно вземане-даване с тях?
	— Няколко пъти съм се натъквала на тях. Всеки, който пренася нещо във или около Ръждивия пояс, е бил преследван от банши поне веднъж. Обикновено ни оставят на мира. „Буревестник“ е много бърз, така че не е лесна мишена за абордаж. Освен това разполагаме и с някои и други средства за разубеждаване.
	Клавейн кимна мъдро, решил, че знае точно какво има предвид неговата събеседница.
	— А сега?
	— Преследваха ни. Две банши ни следваха около час, на една десета от светлинна секунда или трийсет хиляди клика. Това е плашещо разстояние тук. Но се отървахме от тях.
	Клавейн отпи от резервоара.
	— Ще се върнат ли?
	— Не знам. Не е нормално да ги срещнеш толкова далече от Ръждивия пояс. Почти ми се струва…
	Той повдигна вежди.
	— Какво? Че може да имам нещо общо с това ли?
	— Това е само предположение.
	— Ето още едно. Ти извърши нещо необичайно и опасно: прекосяване на враждебно пространство. От гледна точка на един банши то може да означава, че носиш ценен товар, нещо заслужаващо интереса им.
	— Възможно е.
	— Кълна се, че нямам нищо общо с това.
	— Не съм мислила, че имаш, Клавейн… искам да кажа, не преднамерено. Но напоследък стават какви ли не гадости.
	Той отпи отново от резервоара.
	— Разкажи ми.


	Освободиха го от херметичната камера осем часа по-късно. Едва тогава Клавейн успя да види както трябва мъжа, когото Антоанет наричаше Зейвиър. Беше висок, с приятно, жизнерадостно лице и наподобяваща купа лъскава черна коса, която изглеждаше почти синя на осветлението в „Буревестник“. Може би беше десет-петнайсет години по-възрастен от Антоанет, но не бе изключено преценката му да е грешна и всъщност по-възрастната да е тя. Беше сигурен обаче, че и двамата бяха родени преди не повече от няколко десетилетия.
	Когато вратата се отвори, видя, че и двамата бяха все още със скафандри, а каските им бяха закачени за коланите. Зейвиър застана пред рамката на вратата и посочи към Клавейн.
	— Махни си скафандъра. Тогава можеш да влезеш в тази част на кораба.
	Клавейн кимна и направи каквото му бе казано. Свалянето на скафандъра бе трудно в ограниченото пространство на херметичната камера — тромава работа и при много по-добри условия — но се справи за около пет минути, когато свали и прилепналия като кожа по тялото му термален слой.
	— Предполагам, че вече мога да спра.
	— Да.
	Зейвиър отстъпи встрани, за да му направи място да влезе в главната част на кораба. Тъй като ускоряваха, можеше да се върви. Обутите му в чорапи крака пристъпваха безшумно по металния под.
	— Благодаря — рече той.
	— Не благодари на мен. Благодари на нея.
	— Зейвиър смята, че трябва да стоиш в херметичната камера, докато стигнем Ръждивия пояс — поясни Антоанет.
	— Не го виня за това.
	— Но ако опиташ нещо… — започна Зейвиър.
	— Разбирам. Ще изтеглиш въздуха от целия кораб. Аз ще умра, тъй като нямам скафандър. Звучи съвсем разумно, Зейвиър. Точно така бих постъпил и аз на твое място. Може ли обаче да ти покажа нещо?
	Двамата се спогледаха.
	— Какво да ни покажеш? — попита Антоанет.
	— Върнете ме обратно в херметичната камера и затворете вратата.
	Направиха както ги помоли. Той изчака лицата им да се появят на прозореца, след това се приближи още до вратата, докато от главата му до заключващия механизъм и свързаното с него контролно табло останаха само десетина сантиметра. Клавейн присви очи и се концентрира, прибягвайки до учения, които не бе използвал от много години. Имплантите му уловиха електрическото поле, генерирано от захранването на ключалката, налагайки неонов лабиринт от плуващи пътеки върху гледката му към таблото. Разбра каква е логиката на ключалката и какво трябва да се направи. Имплантите му започнаха да генерират свое, по-силно поле, потискайки определени потоци и засилвайки други. Той разговаряше с ключалката, общуваше с контролната й система.
	Беше поизгубил тренинг, но дори при това положение постигането на целта му бе почти детска игра. Ключалката щракна. Вратата се отвори. Антоанет и Зейвиър стояха на прага й с ужасено изражение.
	— Изхвърли го навън — възкликна Зейвиър. — Изхвърли го веднага.
	— Чакай — каза Клавейн, като вдигна ръце. — Направих го само поради една причина: да ви покажа колко лесно щеше да ми бъде да свърша тази работа и по-рано. Можех да се измъкна от тук във всеки един момент. Но не го сторих. Това означава, че можете да ми имате доверие.
	— Означава, че трябва да те убием незабавно, преди да си опитал нещо още по-лошо — отвърна Зейвиър.
	— Ако ме убиете, ще извършите ужасна грешка, уверявам ви. Тук става въпрос за нещо много по-голямо, отколкото за мен самия.
	— Това ли е най-добрата защита, която можеш да предложиш в своя полза? — осведоми се Зейвиър.
	— Ако наистина чувствате, че можете да ми имате доверие, заварете ме в някакъв сандък — предложи разумно Клавейн. — Осигурете ми начин да дишам и малко вода и ще оцелея, докато стигнем Ръждивия пояс. Но моля ви, не ме убивайте.
	— Звучи така, сякаш говори сериозно, Зейв — обади се Антоанет.
	Приятелят й дишаше тежко. Конджоинърът си даваше сметка, че той все още изпитва отчаян ужас от онова, което би бил в състояние да направи.
	— Не можеш да бърникаш из главите ни. Никой от нас няма импланти.
	— Изобщо не съм имал подобно нещо предвид.
	— Нито из кораба — добави Антоанет. — С ключалката просто имаше късмет, но много от критично важните за мисията системи са оптоелектронни.
	— Имаш право — отвърна той, протягайки ръце с дланите нагоре. — С тях не мога да имам вземане-даване.
	— Мисля, че можем да му се доверим — обяви Антоанет.
	— Да, но той е толкова…
	Зейвиър не довърши мисълта си и я погледна. Беше дочул нещо.
	Клавейн също го чу: биене на нещо като камбанка някъде другаде в кораба, рязко и многократно.
	— Тревога за доближаване — прошепна Антоанет.
	— Банши — допълни Зейвиър.


	Клавейн ги последва по тракащите метални вътрешности на кораба, докато стигнаха до кабината за управление. Двете облечени в скафандри фигури се закопчаха с предпазните колани в масивни кушетки за ускоряване с доста античен вид. Докато търсеше къде да се задържи, Клавейн направи преценка на кабината за управление на полета или мостика, както я наричаше Антоанет. Макар да бе толкова далече по възможностите си, функциите или технологичната елегантност от една корвета или от „Куче грозде“, колкото бе възможно за един летателен апарат, не му беше трудно да се ориентира в обстановката. Това бе лесно, след като човек бе живял векове наред в най-различни модели космически кораби, бе станал свидетел на толкова цикли на технологични бумове и крахове. Трябваше просто да изтръска от прахта нужните спомени.
	— Ето — обяви Антоанет, като посочи към една радарна сфера. — Двама от скапаняците, също като преди.
	Говореше тихо, явно само на Зейвиър.
	— Двайсет и осем хиляди клика — отвърна той, пак почти шепнешком и погледна през рамото й към лудо премятащите се цифри на индикатора на разстоянието. Приближават с… петнайсет клика в секунда по почти права линия. Скоро ще започнат да намаляват скорост, готови за окончателното приближаване и насилственото паркиране.
	— Значи ще бъдат тук след… колко? — Клавейн зажонглира с някакви числа в главата си. — Трийсет-четирийсет минути?
	Зейвиър го изгледа със странно изражение.
	— Теб кой те е питал?
	— Реших, че може би ще оцените моите идеи по въпроса.
	— Имал ли си вземане-даване с банши преди, Клавейн?
	— Мисля, че дори не бях чувал за тях допреди няколко часа.
	— В такъв случай не смятам, че ще ни бъдеш от особена полза.
	— Зейв — обади се отново тихо Антоанет. — След колко време според теб ще ни настигнат?
	— Като се имат предвид обичайните модели на приближаване и толеранси в намаляването на скоростта… трийсет… трийсет и пет минути.
	— Значи Клавейн не е бил чак толкова далече от истината.
	— Случайно е отгатнал — отвърна Зейвиър.
	— Всъщност изобщо не беше случайно отгатване — заяви Клавейн, докато се увиваше с един каиш, закрепен за стената. — Може и да не съм имал вземане-даване с банши досега, но определено ми се е случвало да участвам в сценарии, включващи враждебно приближаване и абордаж.
	Реши, че те няма да понесат, ако им каже, че често именно той бе осъществявал враждебното приближаване.
	— Бийст — повиши глас Антоанет, — готов ли си да приложиш модела за бягство, който вече обсъждахме?
	— Всичко е заредено и готово за изпълнение, госпожичке. Има обаче един проблем, който не е за пренебрегване.
	Антоанет въздъхна.
	— Сподели го с мен, Бийст.
	— Запасите ни с гориво са доста оскъдни, госпожичке. А режимът на бягство изисква повече гориво от обичайното.
	— Разполагаме ли с достатъчно количество, за да прибегнем до друг модел и въпреки това да стигнем до Ръждивия пояс преди адът да е замръзнал?
	— Да, госпожичке, но с много малко…
	— Да, да.
	Скритите в ръкавиците на скафандъра ръце на Антоанет вече бяха на контролното табло, готови да дадат картбланш за изпълнението на свирепите мерки, които трябваше да убедят баншите да не си губят времето с този кораб.
	— Не го прави — обади се Клавейн.
	Зейвиър го изгледа с неприкрито презрение.
	— Какво?
	— Казах да не го правите. Може да се предположи, че това са същите банши отпреди няколко часа. Те вече са видели какво представлява вашият модел за бягство, следователно знаят точно на какво сте способни. Преди това може и да ги е пообъркало, но можете да бъдете сигурни в следното: вече са решили, че рискът си заслужава.
	— Не го слушай… — рече Зейвиър.
	— Така само ще изхабите горивото, от което по-късно може би ще имате нужда. Но постъпката ви в момента няма да промени абсолютно нищо. Повярвайте ми. Озовавал съм се в подобни ситуации хиляди пъти, горе-долу в също толкова войни.
	Антоанет го изгледа въпросително.
	— Какво тогава, по дяволите, искаш да направя, Клавейн? Просто да седя и да ги чакам ли?
	Той поклати глава.
	— Преди време спомена за допълнителни средства, с които можеш да ги откажеш. Тогава ми се стори, че знам какво имаш предвид.
	— О, не.
	— Трябва да имаш оръжие, Антоанет. Във времена като тези би било глупаво да нямаш.


>	Деветнайсета глава

	Клавейн не знаеше дали да заплаче или да се разсмее, когато видя оръжието и си даде сметка колко антично и неефективно беше в сравнение дори с най-старите оръжия с най-малка огнева мощ на една конджоинърска корвета или демаршистки кораб за нападение. Явно бе сглобено от престояли няколко века по разпродажбите на черния пазар части, повече въз основа на лъскавия им и опасен вид, отколкото на реалната им мощ. Освен шепата ръчно оръжие, складирано на кораба, за да се използва за отблъскване на хора при евентуален абордаж, по-големите оръжия се намираха в скрити отвори в корпуса или в разположени в гръбната и коремната част на „Буревестник“ капсули, които Клавейн бе помислил, че съдържат комуникационно оборудване или сензорна апаратура. Много от оръжията дори не функционираха. Около една трета от тях не бяха действали никога или се бяха развалили, или нужните за работата им гориво или амуниции бяха изчерпани.
	За да стигне до тях, Антоанет бе измъкнала контролно табло, скрито в пода. От кладенеца бавно се издигна дебела метална колона, като същевременно разгъваше контролни лостове и дисплеи. В една въртяща се сфера се виждаше планът на „Буревестник“ и активните оръжия пулсираха в червено. Бяха свързани към главната управляваща мрежа на кораба чрез червени линийки. Други сфери и дисплеи показваха непосредствено намиращото се около „Буревестник“ пространство при различно увеличение. При най-ниското корабите на баншите се виждаха като неясни петънца от радарно ехо, промъкващи се все по-близо до товарния кораб.
	— Петнайсет хиляди клика — обяви Антоанет.
	— Настоявам да преминем към режима за бягство — прошепна Зейвиър.
	— Остави горивото за тогава, когато ще ти потрябва — каза Клавейн. — Не го използвай преди това. Антоанет, всички оръжия ли са разгърнати, за да могат да се използват?
	— Всичко, с което разполагаме.
	— Добре. Имаш ли нещо против да те питам защо не искаше да ги използваш по-рано?
	Тя натискаше някакви бутони, настройвайки разгръщането на оръжията, като преразпределяше получаването на информация чрез по-свободни пътеки в мрежата.
	— По две причини, Клавейн. Първо: страхотно оскърбление е даже да помислиш да инсталираш оръжие на граждански кораб. Второ: всички тези оръжия могат да се окажат последната капка, която ще накара баншите да дойдат и да ни ограбят.
	— Няма да се стигне до това. Стига да ми се довериш.
	— Да ти се доверя ли, Клавейн?
	— Позволи ми да седна тук и да командвам оръжията.
	Тя погледна към Зейвиър.
	— Изобщо не се и надявай.
	Клавейн се приведе напред и скръсти ръце пред гърди.
	— В такъв случай, знаеш къде съм, ако ти потрябвам.
	— Стартирай програмата за бя… — започна Зейвиър.
	— Не — отсече Антоанет и натисна някакви бутони.
	Клавейн усети как целият кораб изръмжа.
	— Какво беше това?
	— Предупредителен изстрел.
	— Добре. Аз бих направил същото.
	Предупредителният изстрел бе направен най-вероятно с водороден цилиндър от пенестата фаза, ускорен до няколко десетки клика в секунда в късо дуло. Клавейн бе запознат отлично с водорода от въпросната фаза. Сега това бе едно от главните оръжия, останали в арсенала на демаршистите, след като вече не бяха в състояние да боравят с антиматерия в необходими за военни цели количества.
	Демаршистите извличаха водород от океанските сърца на газовите гиганти. При условия на шокиращо налягане, водородът преминаваше в метално състояние, наподобяващо донякъде живака, но хиляди пъти по-плътно. Обикновено това метално състояние беше нестабилно: при изчезване на ограничаващото налягане той се връщаше към състоянието си на газ с ниска плътност. Пенестата фаза обаче, беше само донякъде нестабилна. При подходящи манипулации водородът можеше да остане в метално състояние дори когато външното налягане паднеше с няколко степени. Компресирани във вид на гилзи и патрони, мунициите от пенестата фаза бяха създавани така, че да запазват стабилността си до момента на удара. После се взривяваха с катастрофални последствия. Те се използваха или като самостоятелно средство за разрушение, или като инициатори за ядрени бомби.
	„Антоанет е права“ — помисли си Клавейн. Оръдието от пенестата фаза може и да беше антично, но дори само мисълта за притежаването му беше достатъчна да причини на човек необратима смърт на мозъчни клетки.
	Видя подобното на светулка петънце на снаряда да прекосява бавно разстоянието към приближаващите пиратски кораби, като ги пропусна само с някакви си десет километра.
	— Не спират — обяви няколко минути по-късно Зейвиър.
	— Колко снаряди имате още? — попита Клавейн.
	— Един — отвърна Антоанет.
	— Пази го. Вече няма връщане назад. Те могат да насочат радарен спирачен механизъм към снаряда и да го отклонят преди да стигне до тях.
	Развърза се от придържащия го към стената каиш и прекоси моста, докато се озова непосредствено зад другите двама. Възползва се от възможността да огледа по-отблизо оръжията, преценявайки наум функционалността им.
	— Какво още имате?
	— Два гигаватови ексимъра — отговори Антоанет. — Един тримилиметров бузър на Брайтенбах с протонно-електронен прекурсор. Две стрелящи с куршуми оръжия с близък обсег на действие, с мегахерцова скорост на стрелба. Гразер с каскадни пулсации, не съм сигурна с какъв обсег на действие.
	— Вероятно половин гигават. Какво е това?
	Клавейн посочи единственото активно оръжие, което не бе описала.
	— Това ли? Това е подигравка. Гатлингово оръдие.
	Клавейн кимна.
	— Не, не е зле. Не подценявай Гатлинговото оръдие. То също върши своята работа.
	— Доплеровият апарат казва, че намаляват скоростта — обади се Зейвиър.
	— Да не би да сме ги уплашили?
	— Съжалявам, не сме. Прилича ми по-скоро на стандартния подход на банши — отвърна Зейвиър.
	— По дяволите! — възкликна Антоанет.
	— Не правете нищо, преди да са се приближили — каза Клавейн. — Но нека да са се приближили много. Те няма да ви атакуват. Няма да рискуват да повредят товара.
	— Ще ти припомня тези думи, преди да ни прережат гърлата — заяви Антоанет.
	Клавейн повдигна вежди.
	— Така ли правят?
	— Всъщност, само когато решат да бъдат хуманни.
	Следващите дванайсет минути бяха сред най-напрегнатите, които помнеше Клавейн. Разбираше как се чувстват домакините му, симпатизираше на инстинктивния им импулс да стрелят по врага. Но подобна постъпка щеше да бъде равносилна на самоубийство. Лъчевите оръжия бяха прекалено слаби, за да гарантират убийството на неприятеля, а метателното — прекалено бавно, за да бъде ефикасно освен на много късо разстояние. В най-добрия случай може би щяха да успеят да свалят един, но не и двата банши. Същевременно Клавейн се питаше защо пиратите не бяха се уплашили от дадения по-рано предупредителен изстрел. Антоанет им бе дала достатъчно ясно да разберат, че няма да им бъде лесно да откраднат товара й. Бе предполагал, че ще предпочетат да не рискуват и да се насочат към някоя по-бавна и не така добре въоръжена мишена. Но според Антоанет това не бе единственото необичайно нещо — банши не кръстосваха обикновено толкова далече в зоната.
	Когато се приближиха на сто клика, двата кораба намалиха и се разделиха, като единият се оттегли в другото полукълбо, преди да поднови приближаването си. Клавейн изучаваше увеличения образ на по-близкия кораб. Изображението беше неясно — оптическите уреди на „Буревестник“ не бяха с военно качество — но все пак бе в състояние да разпръсне и последните останали съмнения относно идентичността на кораба. Това бе граждански кораб с тяло като на оса, малко по-малък от „Буревестник“. Беше обаче черен като нощта и целият в куки и заварени за корпуса оръжия. Неоновата маркировка напомняше черепи и зъби на акула.
	— Откъде са? — попита Клавейн.
	— Никой не знае — отвърна Зейвиър. — Някъде от околностите на Ръждивия пояс/Йелоустоун, но повече от това… никой няма представа.
	— И властите просто ги търпят?
	— Властите не могат да направят нищо. Нито демаршистите, нито Конвенция Ферисвил. Ето защо всички са уплашени до смърт от тях. — Зейвиър намигна на събеседника си. — Казвам ти, дори да успеете да вземете властта, пак няма да се чувствате като на пикник, не и докато баншите са наблизо.
	— За щастие това няма да бъде сред моите проблеми — заяви Клавейн.
	Двата кораба наближаваха, заклещили „Буревестник“ от двете страни. Оптичната картина се изясни и позволи на Клавейн да установи кои са силните и слабите точки и да направи някакви догадки за капацитета на вражеското оръжие. В главата му се въртяха десетки сценарии. Когато помежду им останаха само шейсет километра, той кимна и заговори тихо и спокойно:
	— Така, слушайте ме внимателно. От това разстояние имате шанс да нанесете някакви поражения, но само ако ме слушате и изпълнявате точно това, което ви казвам.
	— Мисля, че изобщо не трябва да му обръщаме внимание — заяви Зейвиър.
	Клавейн облиза пресъхналите си устни.
	— Можете да го направите, но ще умрете. Антоанет, искам да програмираш предварително следния режим за стрелба, без да раздвижваш нито едно от оръжията, преди да съм казал. Можем да се обзаложим, че онези не ни изпускат от погледа си и ще видят какво става.
	Тя го погледна и кимна, поставила длани върху контролното табло за оръжията.
	— Казвай, Клавейн.
	— Стреляй по десния кораб с ексимъра, настроен на пулсации на всеки две секунди, колкото се може по в средата. Там има сензорно струпване. Целта е да се отървем от него. Същевременно използвай картечното метателно оръжие за другия кораб, да речем залп от един мегахерц с поддръжка сто милисекунди. Това няма да ги убие, но със сигурност ще повреди стойката за изстрелване и вероятно ще обездвижи кукоподобните им ръце. Във всеки случай ще предизвика реакция, а ние това и искаме.
	— Така ли?
	Тя вече програмираше предложения от него модел за стрелба.
	— Да. Виждаш ли как корпусът на кораба се намира под определен ъгъл? В момента е заел отбранителна позиция, защото главните му оръжия са деликатни. Сега, когато са разгърнати, не искат да ги изложат на стрелбата ни, преди да се наложи да ги използват сами. Освен това са помислили, че първо сме стреляли с най-тежкото си оръжие.
	Лицето на Антоанет светна.
	— Което ние няма да направим.
	— Да. Точно тогава ще ги ударим, и двата кораба, с нашите Брайтенбах.
	— А гразерът?
	— Изчакай с него. Той е нашият коз със среден радиус на действие и няма да го използваме, преди да сме се озовали в много по-голяма опасност от тази.
	— А Гатлинговото оръдие?
	— Ще го запазим за десерт.
	— Надявам се, че не ни заблуждаваш, Клавейн — предупреди го Антоанет.
	Той се усмихна широко.
	— Искрено се надявам, че не ви заблуждавам.
	Двата кораба продължаваха да приближават. Сега вече се виждаха през прозорците на кабината: черни точки, чиито двигатели от време на време изпускаха бели или виолетови искри. Точките нарастваха, превръщаха се в петънца. Петънцата придобиваха определена механична форма, после Клавейн успя да види съвсем ясно неоновите шарки на пиратските кораби. Бяха включили маркировката, щом наближиха достатъчно; така и така, тъй като двигателите им работеха с пълна мощност, нямаше как да останат скрити в космическия мрак. Целта й беше да всява страх и паника, като черното знаме с череп и две кръстосани кости на някогашните морски пиратски кораби.
	— Клавейн…
	— След около четирийсет и пет секунди, Антоанет. Но нито миг по-рано. Ясно?
	— Притеснявам се, Клавейн.
	— Напълно естествено е. Това не означава, че ще умреш.
	Точно тогава усети, че корабът потрепери отново. Беше почти същото движение, което бе почувствал преди това, при предупредителния изстрел на снаряда от пенестата фаза. Но този беше по-мощен.
	— Какво стана? — попита той.
	Антоанет се намръщи.
	— Не съм…
	— Зейвиър? — възкликна Клавейн.
	— Не съм аз, човече. Трябва да е бил…
	— Бийст! — извика Антоанет.
	— Моля за извинение, госпожичке, но един…
	Клавейн разбра, че корабът бе поел върху себе си вземането на решението за изстрелването на мегахерцовия снаряд. Беше отправен към левия банши, както бе уточнил, но доста по-рано.
	„Буревестник“ се разтресе отново. Контролното табло се оцвети в червено. Запищя някаква аларма. Клавейн усети рязко раздвижване на въздуха, последвано от незабавното затръшване на вратите из кораба една след друга.
	— Току-що ни улучиха — обяви Антоанет. — В централната част.
	— В голяма неприятност сте се оказали — отвърна Клавейн.
	— Благодаря, и сама се досетих.
	— Удари дясното банши с екс…
	„Буревестник“ потрепери отново и този път половината светлинки на таблото изгаснаха. Клавейн предположи, че пиратите току-що ги бяха улучили с проникващ снаряд с бойна ЕМР-глава. Толкова за хвалбата на Антоанет, че всички критично важни системи били свързани с оптоелектронни пътеки…
	— Клавейн… — Тя го гледаше с широко отворени от ужас очи. — Не мога да задействам ексимерите…
	— Опитай да го направиш по друга пътека.
	Пръстите й бягаха по различните бутони и Клавейн наблюдаваше как връзките в мрежата се изместват в съответствие с нейните команди. Корабът се разтърси отново. Клавейн се приведе и погледна през прозореца от лявата страна. Баншито вече бе придобил внушителни размери. Виждаше разгъването на неговите куки и щипци, които се отдалечаваха все повече от корпуса и заприличваха на бодливи и космати крайници на сложно черно насекомо, току-що излязло от какавидата си.
	— Побързай — обади се Зейвиър, вперил поглед в ръцете на Антоанет.
	— Антоанет — намеси се възможно най-спокойно Клавейн. — Остави на мен. Моля те.
	— И каква скапана полза…
	— Просто остави на мен.
	Тя диша тежко в продължение на пет-шест секунди, като само го гледаше, след това се разкопча и стана от мястото си. Клавейн кимна и го зае незабавно.
	Вече се бе запознал с контролното табло на оръжията. Когато ръцете му докоснаха бутоните, имплантите започнаха да увеличават скоростта на субективното му осъзнаване. Всичко около него се движеше като кристализирало, като замръзнало, независимо дали ставаше въпрос за изражението по лицата на неговите домакини или за пулсирането на предупредителните съобщения на контролното табло. Дори дланите му се движеха като че ли в гъст захарен сироп, а забавянето от изпращането на нервния сигнал до реакцията на ръцете му бе ясно забележимо. Той обаче бе свикнал с това. Беше го правил безброй пъти и приемаше като нещо естествено мудните реакции на своето тяло.
	Когато скоростта на действие на неговото съзнание нарасна петнайсет пъти, така че всяка секунда му се струваше колкото петнайсет, Клавейн си наложи да запази незаинтересовано спокойствие. Една секунда бе много време, когато се водеше война. Петнайсет секунди бяха дори още повече. Човек можеше да направи много, да измисли много неща за петнайсет секунди.
	Започна да нагласява оптималните пътеки за останалото оръжие. Паяжината се разместваше и променяше конфигурацията си. Клавейн изследва няколко възможни варианта, като си наложи да приеме само най-добрия. Съвършеното подреждане на потока на информацията можеше да му отнеме цели две реални секунди, но това време щеше да бъде ползотворно изразходвано. Хвърли поглед към радарната сфера за близки разстояния и установи почти развеселено, че цикълът и на подмяна на информацията сега му се струваше като бавното биене на някакво огромно сърце.
	Така. Беше възстановил контрола над оръдията-ексимери. Сега му оставаше да изнамери стратегия за действие при променената ситуация. Тази щеше да отнеме няколко секунди — няколко реални секунди.
	Щеше да бъде натегнато.
	Но смяташе, че е в състояние да се справи.


	Усилията на Клавейн унищожиха единия банши и осакатиха другия. Повреденият кораб закуцука назад, бързайки да се скрие в мрака, а неоновата му маркировка проблясваше конвулсивно, напомняйки рояк от светулки. След петдесет секунди видяха как ядреният му двигател припламна и корабът ги изпревари, насочвайки се обратно към Ръждивия пояс.
	— Как да печелим приятели и да влияем на хората — произнесе Антоанет, докато наблюдаваше как поразеният пиратски кораб се премята, изпълнявайки невероятни акробатични номера. Половината му корпус го нямаше и на негово място се виждаше скелетоподобно безредие от вътрешности, от които се носеше пара на сиви спирали. — Добра работа, Клавейн.
	— Благодаря — отвърна той. — Освен ако нещо не греша, вече имате две причини да ми вярвате. А сега, ако нямате нищо против, ще трябва да припадна.
	И изгуби съзнание.


	Останалата част от пътуването мина без инциденти. Клавейн прекара в безсъзнание осем-девет часа след битката срещу баншите, докато умът му се възстанови от изпитанието, което представляваше продължителното пребиваване в състояние на ускорено осъзнаване. За разлика от Скейд, неговият мозък не беше създаден така, че да издържа подобно нещо в продължение на повече от две реални минути, и той бе претърпял нещо равносилно на внезапен масивен удар по главата.
	Неприятните последствия бяха краткотрайни, но затова пък бе спечелил доверието им. Беше готов да плати необходимото за тази цел. През останалата част от пътуването беше свободен да се движи където пожелае из кораба, докато другите двама постепенно махаха скафандрите си пласт след пласт. Пиратският кораб не се върна, а „Буревестник“ не се натъкна на военни действия. Клавейн обаче все така чувстваше нужда да бъде полезен и, със съгласието на Антоанет, помагаше на Зейвиър за осъществяването на дребни поправки и усъвършенствания на кораба по време на полета. Двамата прекарваха часове в тесни пространства, където можеха да се промъкват само пълзешком, омотани от кабели, или ровейки из слоеве архаични кодове.
	— Действително не мога да те виня, че не ми вярваше преди — призна той, докато бяха двамата със Зейвиър.
	— Тя ми е много скъпа.
	— Това е очевидно. А и пое ужасен риск, като дойде тук да ме спасява. На твое място и аз щях да опитам да я разубедя.
	— Не го приемай лично.
	Клавейн прокарваше електронното острие за писане по лаптопа, който бе поставил върху коленете си. Пренареждаше логическите пътеки между контролната мрежа и комуникационния възел.
	— Няма.
	— Ами ти, Клавейн? Какво ще стане, когато те закараме в Ръждивия пояс?
	Клавейн сви рамене.
	— Зависи от вас. Можете да ме оставите където ви е удобно. Карусел Ню Копенхаген не е по-лош от което и да е друго място.
	— И после какво?
	— Ще се предам на властите.
	— На демаршистите?
	Той кимна.
	— Ще бъде много по-опасно да опитам да се доближа до тях директно, тук, в открития Космос. Ще трябва да мина през неутрална страна, такава като Конвенцията.
	Зейвиър кимна.
	— Надявам се да постигнеш това, към което се стремиш. Ти също пое голям риск.
	— Не за първи път, уверявам те. — Клавейн направи пауза и понижи глас. Не беше необходимо — от Антоанет ги деляха няколко десетки метра — но въпреки това почувства нужда да го направи. — Зейвиър… докато сме сами… искам да те питам нещо.
	Зейвиър го погледна през сивите си очила за визуализиране на информация.
	— Давай.
	— Доколкото разбирам, си познавал баща й и си ремонтирал кораба, когато го е управлявал той.
	— Абсолютно вярно.
	— Тогава предполагам, че знаеш всичко за него. Може би повече от Антоанет?
	— Тя е дяволски добър пилот, Клавейн.
	Клавейн се усмихна.
	— Което е учтив начин да се каже, че не се интересува особено от техническите аспекти на кораба ли?
	— Нито пък баща й — отвърна Зейвиър с леко отбранителен тон. — Управлението на търговски операции е достатъчно голям проблем и без да се притесняваш за всички поддетайли.
	— Разбирам. Аз самият също не съм специалист. Но все пак ми направи впечатление, когато субперсоната се намеси…
	Не довърши забележката си и я остави да виси във въздуха.
	— Реши, че е странно.
	— За малко не ни убиха заради нея — довърши Клавейн. — Тя стреля прекалено рано, въпреки моите нареждания.
	— Това не бяха нареждания, Клавейн, а препоръки.
	— Грешката е моя. Имам предвид обаче друго — подобно нещо не трябваше да се случва. Дори да има известен контрол над оръжията — а това ми се струва, меко казано, необичайно за граждански кораб, — субперсоната пак не би трябвало да действа без директна заповед. И определено не би трябвало да изпада в паника.
	Зейвиър се изсмя шумно, но нервно.
	— В паника ли?
	— На мен ми изглеждаше така.
	Клавейн не можеше да види очите на своя събеседник зад очилата.
	— Машините не изпадат в паника, Клавейн.
	— Знам. Особено пък субперсоните от гама-ниво, каквато би трябвало да бъде Бийст.
	Зейвиър кимна.
	— В такъв случай това не може да е било паника, нали?
	— Така ми се струва.
	Клавейн се намръщи и върна вниманието си към лаптопа, прокарвайки електронния писец из ярките възли от пътеки така, сякаш бъркаше спагети.


	Паркираха в карусел Ню Копенхаген. Клавейн бе готов да продължи пътя си веднага, но Антоанет и Зейвиър не искаха да чуят за подобно нещо. Настояха първо да отидат да се нахранят заедно някъде в карусела. След като помисли върху предложението, Клавейн с радост прие. Щеше да отнеме само два-три часа и да му даде безценната възможност да се аклиматизира, преди да започне опасното си самотно пътуване. Освен това смяташе, че им дължи благодарността си, особено след като Зейвиър му позволи да вземе каквото пожелае от гардероба му.
	Клавейн беше по-висок и по-слаб от него, така че му бе нужна известна изобретателност, за да се облече. Задържа прилепващия по кожата вътрешен пласт на скафандъра, облече върху него широко яке с висока яка, което му напомняше малко надуваемите спасителни жилетки, които слагаха пилотите, когато се приземяват във вода. Намери широки черни панталони, които стигаха до глезените му. Въпреки вътрешния слой на скафандъра, гледката бе смущаваща, докато не обу чифт груби черни ботуши, стигащи почти до коленете му. Когато се огледа в огледалото, реши, че изглежда по-скоро странно, отколкото ексцентрично, което според него бе крачка в правилната посока. Най-накрая оформи брадата и мустаците си и среса косата си назад от челото на снежнобели вълни.
	Антоанет и Зейвиър го чакаха. Бяха успели да се освежат. Взеха движещ се по вътрешния край влак от едната до другата страна на карусела. Антоанет обясни, че тази линия бе направена след като спиците бяха отнесени. Дотогава най-бързият начин за придвижване бе издигането до главината и слизането отново надолу. Линията по вътрешния ръб правеше зигзази, извивки и завои, а от време на време се отклоняваше навън към обвивката на населеното място, за да избегне някой скъп недвижим имот. Тъй като посоката на движение на влака се променяше в съответствие с вектора на въртене на Ню Копенхаген, Клавейн усети неведнъж как стомахът му се свива на топка и се отпуска отново по всевъзможни, предизвикващи гадене начини. Това му напомни за навлизането в атмосферата на Марс.
	Върна се рязко в настоящето, когато влакът пристигна на обширен вътрешен площад. Слязоха на стъклена платформа със стъклени стени, увиснала на учудваща височина.
	Под краката им, проникнал през вътрешната стена на ръба на карусела, се виждаше предната част на огромен космически кораб. Беше с тъп нос и закръглен, издран, издълбан и обгорен, а всичките му издатъци — капсули, шипове и антени — бяха отскубнати. Прозорците на кабините, които бяха наредени в полукръг около носа, се бяха превърнали в разбити черни отвори, като празни очни кухини. Около яката на кораба, там, където бе заседнал в карусела, се виждаше замръзнала сива пяна от втвърдено залепващо вещество, използвано в спешни ситуации, напомнящо порестата консистенция на пемза.
	— Какво се е случило тук? — попита Клавейн.
	— Един глупак и половина на име Лайл Мерик — отвърна Антоанет.
	Зейвиър се зае да разкаже историята.
	— Това е корабът на Мерик или онова, което е останало от него. Беше гемия от типа химическа ракета, един от най-примитивните, с които все още си изкарват прехраната в Ръждивия пояс. Мерик остана в бизнеса, защото имаше подходящи клиенти — хора, които властите никога, ама никога не биха заподозрели, че поверяват товарите си на такава съборетина. Но един ден Мерик я загази.
	— Случи се преди шестнайсет-седемнайсет години — поде разказа Антоанет. — Властите го гонеха, с цел да го принудят да ги пусне на борда, за да инспектират товара. Мерик опитваше да се скрие — в далечния край на карусела има монтажен кладенец, който побира точно кораба. Но не успя. Изпорти нещо при приближаването — или изгуби контрол, или се беше напил. Глупакът му с глупак, заби се право в ръба на карусела.
	— Тук се вижда само малка част от кораба му — додаде Зейвиър. — Останалата част бе предимно резервоар за гориво. При катализирането дори от пенестата фаза е нужно много гориво, когато става дума за химическа ракета. При сблъсъка корабът премина през ръба, като го деформира с цялата сила от удара. Лайл успя да го удържи, но резервоарите с гориво се взривиха. Дори сега на мястото има адски кратер.
	— Жертви? — осведоми се Клавейн.
	— Няколко — отговори Зейвиър.
	— Повече от няколко — каза Антоанет. — Неколкостотин.
	Обясниха му, че примати в скафандри бяха затворили със запечатващо вещество ръба, като смъртните случаи в екипа за бързо реагиране били само няколко. Животните се справили така добре със задачата за запълване на празнината между совалката и ръба, че се наложил изводът да оставят останките от кораба по местата им. После били поканени скъпи дизайнери, за да направят разкрасяваща пластична операция на площада.
	— Наричат го „ехо от бруталното нахлуване на кораба“ — поясни Антоанет.
	— Да — додаде Зейвиър. — Или пък „коментар за инцидента в поредица от иронични архитектурни жестове при същевременно запазване на настойчивото пространствено превъзходство на самия трансформиращ акт“.
	— Аз ги наричам „банда свръхвисоко платени задници“ — заяви Антоанет.
	— Идеята да дойдем тук, обаче, беше твоя — отвърна Зейвиър.
	В носа на разрушения кораб бе построен бар. Клавейн предложи тактично да се разположат така, че да не се набиват на очи. Намериха маса в един ъгъл, близо до подобен на пещера аквариум, пълен с озонирана вода. В нея плуваха сепии, по чиито конични тела проблясваха реклами.
	Бирите донесе един гибон. Нападнаха ги с ентусиазъм, дори Клавейн, който не си падаше особено по алкохола. Но питието беше студено и освежаващо, а в това празнично настроение той беше готов да пие с радост каквото и да било. Надяваше се само да не развали нещата, като издаде колко мрачно се чувства в действителност.
	— И така, Клавейн… — започна Антоанет. — Ще ни кажеш ли за какво е всичко това или ще ни оставиш да си блъскаме главите в недоумение?
	— Знаете кой съм — отвърна той.
	— Да. — Тя погледна към Зейвиър. — Така мислим. Преди не го отрече.
	— В такъв случай знаете, че веднъж вече съм дезертирал.
	— Доста отдавна — допълни Антоанет.
	Клавейн забеляза, че тя белеше извънредно грижливо етикета от бирената си бутилка.
	— Понякога ми се струва, че сякаш беше едва вчера. Но всъщност оттогава минаха четиристотин години, плюс-минус някое десетилетие. През повечето от това време главното ми желание беше да служа на моя народ. Дезертирането определено не е нещо, което правя току-така.
	— Кое предизвика тогава тази промяна? — попита тя.
	— На път е да се случи нещо много лошо. Не мога да кажа точно какво, не ми е известна цялата история, но знам достатъчно, за да кажа, че съществува заплаха, външна заплаха, която ще изложи на невероятна опасност всички ни. Не само конджоинърите, не само демаршистите, а всички нас. Ултри. Скайджакове. Дори вас.
	Зейвиър се взря в бирата си.
	— И ако продължим с този жизнерадостен тон…
	— Нямах намерение да ви развалям настроението. Това са нещата. Има заплаха и всички сме в опасност, но ми се иска да не беше така.
	— Каква заплаха? — намеси се Антоанет.
	— Ако това, което научих, е вярно, значи е извънземна. От известно време ние, по-точно — конджоинърите, знаят за съществуването на враждебни същности. Имам предвид _активно_ враждебни, не просто опасни или непредвидими, като патърн джъглърите или шраудърите. И напълно реални, до такава степен, че са били действителна заплаха за наши експедиции. Наричаме ги „вълците“. Мислим, че са машини и, кой знае защо, едва сега започваме да предизвикваме тяхната реакция.
	Тук Клавейн направи пауза, убеден, че вече е привлякъл вниманието на младите си домакини. Не го вълнуваше особено мисълта, че разкрива нещо, което технически бе тайна на конджоинърите. Надяваше се съвсем скоро да разкаже същото на демаршистките власти. Колкото по-бързо се разпространеше новината, толкова по-добре.
	— И тези машини… — поде Антоанет. — От колко време знаете за тях?
	— Достатъчно дълго. От десетилетия сме наясно за съществуването на вълците, но мислехме, че няма да ни причиняват неприятности, стига да вземаме определени предпазни мерки. Затова престанахме да строим космически кораби. Те привличаха вълците към нас, като фарове. Едва сега открихме начин да правим корабите си по-незабележими. На Майка Нест има една фракция, водена, или поне повлияна от Скейд.
	— Вече си споменавал това име — отсъди Зейвиър.
	— Скейд е тази, която ме преследва. Не иска да стигна до властите, защото знае колко опасна информация нося.
	— И тази фракция какво прави?
	— Строи флот за бягство. Видях го със собствените си очи. Достатъчно е голям да пренесе всички конджоинъри от тази система. С две думи, те планират да евакуират системата. Стигнали са до извода, че мащабната атака от страна на вълците е неизбежна — между другото и аз смятам така — и най-доброто, което можем да сторим, е да избягаме.
	— И какво толкова ужасно има в това? — намеси се Зейвиър. — И ние бихме направили същото, ако така щяхме да си спасим кожата.
	— Може би — промълви Клавейн, изпълнен със странно възхищение към цинизма на младия човек. — Има обаче едно допълнително усложнение. Преди време конджоинърите изфабрикуваха четирийсетина оръжия, достойни за Деня на Страшния съд. Разбирайте думите ми буквално — нищо толкова ужасно не е сътворявано и преди, и след това. Бяха изгубени, но сега ги намериха. Конджоинърите опитват да си ги върнат, с надеждата, че ще им осигурят допълнителна защита срещу вълците.
	— Къде се намират те? — попита Антоанет.
	— Близо до Ризургам, в системата Делта Павонис. Оттук дотам се лети около двайсет години. Някой — сегашният собственик на оръжията, който и да е той — ги е заредил и в резултат те излъчват диагностични сигнали, които ние уловихме. Това е тревожно само по себе си. Майка Нест събираше отряд за тяхното възвръщане и, съвсем естествено, искаха да го водя аз.
	— Чакай малко — прекъсна го Зейвиър. — И ще отидете чак дотам, само за да приберете някакви си изгубени оръжия? Защо не направите нови?
	— Конджоинърите не могат — отговори Клавейн. — Съвсем просто е. Тези оръжия са направени отдавна в съответствие с принципи, които са били забравени умишлено след тяхното конструиране.
	— Звучи ми някак си подозрително.
	— Никога не съм казвал, че разполагам с всички отговори — поясни Клавейн.
	— Добре. Да предположим, че тези оръжия съществуват. После какво?
	Клавейн се приведе по-близо до своите събеседници, стиснал в ръка бирата си.
	— Досегашната ми страна ще направи всичко възможно, за да си ги върне, дори без мен. Целта на моето дезертиране е да убедя демаршистите или всеки, който е готов да слуша, че трябва да стигнат там първи.
	Зейвиър погледна към Антоанет.
	— Значи се нуждаеш от някой с кораб и може би с оръжие на борда. Защо не отиде право при ултрите?
	Клавейн се усмихна уморено.
	— Та ние опитваме да опазим оръжието именно от ултрите, Зейвиър. Не ми се иска да направя нещата още по-трудни, отколкото вече са.
	— Късмет — рече Зейвиър.
	— Да?
	— Ще имаш нужда от него.
	Клавейн кимна и вдигна бутилката си.
	— В такъв случай за мен.
	Антоанет и Зейвиър вдигнаха също бутилките си за наздравица.
	— За теб, Клавейн.


	Клавейн си взе довиждане с тях извън бара, като ги помоли само да го упътят кой влак да хване. В карусел Ню Копенхаген не се правеха митнически проверки, но, както обясни Антоанет, трябваше да мине през охранителна проверка, ако искаше да пътува другаде из Ръждивия пояс. Това му вършеше чудесна работа. Не се сещаше по какъв по-подходящ начин може да се представи на властите. Щяха да го изследват, да проучат съдържанието на ума му, да удостоверят конджоинърската му самоличност. Още няколко теста щяха да докажат без никакво съмнение, че е наистина този, за когото се представя, тъй като неговата, в по-голямата си степен немодифицирана ДНК, щеше да покаже недвусмислено, че е човек, роден на Земята през двайсет и втори век. Нямаше обаче реална представа какво щеше да се случи оттам нататък. Надяваше се да не го екзекутират веднага, но в никакъв случай не можеше да отхвърли със сигурност подобна вероятност. Надяваше се само да успее да им даде да разберат колко важно съобщение носи, преди да е станало прекалено късно.
	Антоанет и Зейвиър му показаха кой влак да вземе и се увериха, че разполага с достатъчно пари за билета. Той им помаха за сбогом, когато влакът потегли от гарата, а очуканите останки на кораба на Лайл Мерик изчезнаха зад леката извивка на карусела.
	Клавейн затвори очи, като наложи на съзнанието си съотношение три към едно, и открадна няколко мига на покой, преди да пристигне където трябва.


>	Двайсета глава

	Торн беше готов да спори с Вюйомие, но тя прие желанията му изненадващо лесно. Не защото гледаше на перспективата да се гмурнат в сърцето на инхибиторската активност около Рок с нещо по-малко от дълбоко притеснение, както поясни тя самата, а защото искаше той да повярва в пълната й искреност за въпросната заплаха. Ако единственият начин да го убеди в това беше да му позволи да види отблизо някои неща, тогава щеше да удовлетвори желанията му.
	— Но не си прави неверни илюзии, Торн. Подобно начинание е опасно. Вече се намираме в нерегистрирана територия.
	— Ако питаш мен, никога не сме били в безопасност, инквизиторе. Можеха да ни нападнат всеки момент. През последните няколко часа несъмнено бяхме в обсега на действие на човешките оръжия, нали?
	Корабът с глава на змия навлезе в горната част на атмосферата на газовия гигант. Траекторията щеше да ги отведе близо до точката на закрепване на една от издадените тръби, само на хиляда километра от неприятния хаос от измъчен въздух около подобната на око зона на сблъсък. Сензорите им не успяваха да доловят нищо отвъд този хаос, само доста неопределения намек, че тръбата се спуска по-дълбоко в Рок, неувредена от сблъсъка.
	— Имаме работа с извънземна машинария, Торн. Извънземна машинна психология, ако искаш. Вярно е, че засега не са ни атакували, нито са проявили какъвто и да е интерес към нашата дейност. Дори не са си направили труда да заличат живота от повърхността на Ризургам. Това обаче не означава, че ако не действаме извънредно предпазливо, няма да прекрачим несъзнателно някакъв праг на търпимост от тяхна страна.
	— И мислиш, че това, което правим досега, може би се определя с думите „не действаме извънредно предпазливо“?
	— Притеснявам се, но ако това е твоето желание…
	— Става въпрос за нещо повече, не само просто да ме убедиш, инквизиторе.
	— Непременно ли трябва да продължаваш да ме наричаш така?
	— Моля?
	Тя промени някакви настройки. Торн чу оркестрово скърцане, защото корпусът на кораба започна да трансформира формата си за постигане на оптимално проникване в атмосферата. Газовият гигант Рок вече бе почти единственото, което виждаха.
	— Не е нужно да ме наричаш така непрекъснато.
	— Тогава Вюйомие ли?
	— Първото ми име е Ана. С него се чувствам много по-комфортно, Торн. Може би и аз не трябва да те наричам така.
	— Торн ще свърши работа. Сраснал съм се с това име. Струва ми се, че ми подхожда доста добре. А и не бих искал да помагам прекалено на Дома на инквизицията в неговите разследвания.
	— Знаем точно кой си. Видя досието.
	— Да. Но определено имам впечатлението, че не би побързала да го използваш срещу мен, прав ли съм?
	— Ти си ни полезен.
	— Нямах предвид това.
	Продължиха да се спускат към Рок още няколко минути, без да говорят. Тишината се нарушаваше от време на време само от изреченото предупреждение или сигнала от конзолата. Корабът определено не беше ентусиазиран от това, което искаха от него, и непрекъснато даваше предложения какво би било по-добре да се направи.
	— Мисля, че ние сме като насекоми за тях — наруши най-после мълчанието Вюйомие. — Дошли са тук, за да ни изтребят, като специалисти по контрол над вредителите. И няма да си правят труда да ни избиват по един-двама; знаят, че това не би променило положението. Дори да ги ужилим, не съм сигурна, че ще предизвикаме очакваната реакция. Те ще продължат да си вършат работата, бавно и методично, със съзнанието, че в крайна сметка това ще бъде предостатъчно.
	— В такъв случай сега сме в безопасност, така ли?
	— Това е само теория, Торн… не е нещо, на което бих поверила живота си. Ясно е, че не разбираме всичко, което правят. Дейността им трябва да има някаква по-висша цел; не може да става дума за унищожаване на живота просто така, заради самото унищожаване. Дори да беше така, дори да не са нищо повече от лишени от съзнание машини-убийци, щеше да има по-ефикасни начини да го направят.
	— Какво смяташ в такъв случай?
	— Само че не би трябвало да разчитаме на правилността на нашето разбиране, така както насекомите не разбират нищо от програмите за контрол над вредителите. — При тези думи тя стисна челюсти и докосна някакъв бутон. — Така. Задръж. Ето тук става напечено.
	Върху прозорците се спуснаха бронирани капаци и закриха гледката. Почти веднага Торн почувства как корабът забоботи, подобно на кола, напуснала гладкото шосе, за да се понесе по третостепенен път. Усети също така тежест — лек натиск, който го прикова назад към седалката и който щеше да нараства непрестанно.
	— Коя си ти в действителност, Ана?
	— Знаеш коя съм. Вече говорихме за това.
	— Но не достатъчно, за да се почувствам задоволен. Има нещо странно в онзи кораб, не смяташ ли? Не мога да посоча точно какво, но през цялото време, докато бях на борда му, усещах, че двете с другата жена, Ирина, сте затаили дъх. Сякаш нямахте търпение да се махна от него.
	— Теб те чака спешна работа на Ризургам. Освен това Ирина не беше съгласна да се качваш на борда. Предпочиташе да си останеш на планетата и да се заловиш с осъществяването на задачата по евакуирането.
	— Няколко дена няма да променят особено нещата. Не, определено не е това. Има нещо друго. И двете криехте нещо или се надявахте да не забележа нещо. Просто не мога да се досетя точно какво.
	— Трябва да ни вярваш, Торн.
	— А вие правите задачата ми трудна, Ана.
	— Какво още бихме могли да направим? Показахме ти кораба, нали? Убеди се, че е реален. И че има достатъчен капацитет, за да евакуира цялото население на планетата. Показахме ти даже хангара със совалките.
	— Да — съгласи се той. — Размислите ми обаче се въртят около всичко онова, което не ми показахте.
	Буботенето се бе увеличило. Сякаш корабът се спускаше като тобоган по заледен хълм и от време на време се блъскаше в скрит под снега камък. Корпусът скърцаше и променяше формата си непрестанно, като се стараеше да омекоти прехода. Торн установи, че е едновременно уплашен и възбуден. Беше навлизал в атмосферата на планета само веднъж в живота си — когато родителите му го бяха довели, още като дете, на Ризургам. Тогава бе замразен и в безсъзнание и нямаше повече спомени за случилото се, отколкото за раждането си в Казъм сити.
	— Не ти показахме всичко, защото не знаем дали целият кораб е безопасен — отвърна Вюйомие. — Не знаем какви капани е оставил екипажът на Вольова.
	— Та вие даже не ми позволихте да го видя отвън, Ана.
	— Не беше удобно. Приближаването ни…
	— Няма нищо общо с това. Има нещо с този кораб, което не можете да ме оставите да видя, нали?
	— Защо ме питаш това сега, Торн?
	Той се усмихна.
	— Мислех, че сериозността на ситуацията ще фокусира вниманието ти.
	Ана не отговори.
	Пътуването стана по-гладко. Формата на кораба изпука и се префасонира за последен път. Вюйомие изчака още няколко минути и вдигна бронираните капаци на прозорците. Торн премигна от внезапно нахлулата дневна светлина. Намираха се в атмосферата на Рок.
	— Как се чувстваш? — попита тя. — Теглото ти се удвои, откакто сме на кораба.
	— Ще се справя. — Чувстваше се добре, стига да не се налагаше да се движи. — До каква дълбочина ще слезем?
	— Не особено голяма. Налягането е около половин атмосфера. Чакай…
	Тя се намръщи на нещо, което бе видяла на някой от дисплеите, и започна да натиска разни бутони върху контролното табло. Торн видя опростения силует на кораба, в който се намираха, заобиколен от пулсиращи, концентрични кръгове. Подозираше, че това е вид радар, забеляза също така някакво светло петънце, което ту премигваше, ту изчезваше току в края на дисплея. Вюйомие натисна друг бутон и петънцето се приближи. Ето че се появи отново, после изчезна пак и миг по-късно се появи отново.
	— Какво е това? — попита Торн.
	— Не знам. Пасивният радар казва, че нещо ни следва на около трийсет хиляди клика. Докато приближавахме, не видях нищо. То е малко и като че ли не се приближава повече, но въпреки това не ми харесва.
	— Възможно ли е да става въпрос за грешка, допусната от кораба?
	— Не съм сигурна. Възможно е радарът да се е объркал, да е уловил фалшивото връщане от предизвикания от нас въздушен вихър. Не включвам активните сензори, за да не предизвикам нещо, което не трябва. Предлагам да се махаме оттук, докато все още имаме възможност. Твърдо вярвам, че трябва да се вслушваме в предупрежденията.
	Торн потупа конзолата.
	— А аз откъде да знам дали ти не си предизвикала по някакъв начин появата на това петно?
	Тя отвърна с внезапния, нервен смях на човек, заварен напълно неподготвен.
	— Не съм, повярвай ми.
	Торн кимна — усещаше, че му казва истината… или лъжеше наистина превъзходно.
	— Възможно е. Но все още искам да отидем до онова място, Ана. Няма да си тръгна, преди да видя какво става там.
	— Сериозно ли говориш? — Тя направи пауза с надеждата да получи отговор, но той не каза нищо, а само я гледаше без да мигне. — Добре — додаде най-накрая Вюйомие. — Ще се доближим достатъчно, за да можеш да видиш сам нещата. Но не по-близо. А ако онова нещо даде признаци, че се приближава, ще си плюем на петите. Разбра ли?
	— Разбира се — отвърна меко той. — За какъв ме мислиш, за самоубиец ли?
	Вюйомие се зае с приближаването. Точката, която бе тяхната цел, се движеше с трийсет километра в секунда спрямо атмосферата на Рок, като скоростта й се определяше от орбиталното движение на луната, от която излизаше тръбата. Те се приближаваха изотзад, следвайки точката на сблъсъка, като увеличаваха скоростта си. Корпусът започна да се криви отново, за да се справи с увеличаващото се число на Мак. През цялото време петното върху пасивния радар не се отделяше от тях, като ту се виждаше, ту изчезваше, понякога напълно, но така и без да промени позицията си спрямо тяхната.
	— Чувствам се по-лек — обяви Торн.
	— Има защо. Отново се движим почти със скоростта на въртене на Рок. Ако увеличим още малко скоростта си, ще трябва да приложа обратна тяга, за да се задържим тук долу.
	Във вихъра, създаден от сблъсъка, атмосферата беше коагулирана и турбулентна, редки химически елементи оцветяваха слоевете облаци в ръждивочервени и алени нюанси. Светкавици разсичаха небето от единия до другия хоризонт и образуваха сребърни арки, докато разликите в зарядите се изравняха. Побеснели вихрушки се въртяха като дервиши. Различните пасивни сензори на кораба изследваха пространството отпред, избирайки траекторията така, че да не попадат сред най-силните бури.
	— Все още не виждам тръбата — рече Торн.
	— Няма да я видиш, преди да приближим още. Сечението й е само тринайсет километра и се съмнявам, че ще можем да видим повече от сто километра във всяка посока, дори без бурята.
	— Имаш ли представа какво правят?
	— Ще ми се да имах.
	— Очевидно някакви манипулации върху планетата. Разглобили са три свята заради това, Ана. Явно знаят какво правят.
	Колкото повече наближаваха, толкова по-бурно ставаше летенето. Ту потъваха надолу, ту се изкачваха отново с десетки километри, докато Вюйомие реши да не рискува да използва повече Доплеровия радар. Оттук нататък поддържаше стабилна височина, корабът подскачаше и се тресеше, когато се блъскаше във вихрушки и напречни стени. Всеки миг се включваше някаква аларма, от време на време Вюйомие изругаваше и даваше бърза поредица от команди. Въздухът около тях бе станал черен като катран. Мощни черни облаци изникваха изневиделица и се надуваха или придобиваха разкривени форми. Невъобразими светкавици разсичаха мрака. Въздухът пред тях пулсираше и ги ослепяваше с непрестанни електрически разреждания, напомнящи разклонени ослепителнобели клони или извиващи се, бебешкосини листа. Летяха сред истински ад.
	— Идеята вече не ти се струва чак толкова добра, нали? — попита Ана.
	— Няма значение — отвърна Торн. — Нека просто продължаваме напред. Онова нещо не се е приближило, нали? Може да е било просто отражение на предизвикания от нас въздушен вихър.
	В този момент нещо друго привлече вниманието на Вюйомие към конзолата. Запищя аларма, хор от гласове закрещяха предупредителни съобщения на различни езици.
	— Масовият сензор казва, че отпред има нещо, на седемдесет и няколко километра — обяви тя. — Издължено, струва ми се — полето е цилиндрично. Това трябва да е нашата сладурана.
	— Колко остава, докато я видим?
	— Ще бъдем там след пет минути. Намалявам скоростта. Дръж се.
	Торн политна напред и опъна задържащите го колани, когато неговата спътница започна да намалява скоростта. Той преброи два пъти по пет минути. Петното върху дисплея на пасивния радар запазваше относителната си позиция, забавяйки движението си заедно с тях. Странно, летенето стана дори още по-гладко. Облаците започнаха да изтъняват; необузданата допреди малко електрическа активност не беше вече нищо повече от поредица премигвания от двете им страни. Всичко бе изпълнено с ужасяващото усещане за нереалност.
	— Въздушното налягане пада — заяви Вюйомие. — Изглежда зад тръбата се е създал вихър с ниско налягане. Той срязва със свръхзвукова скорост атмосферата, така че въздухът не може да се върне незабавно и да запълни така образувалата се празнина. Намираме се в конуса на Мак на тръбата, все едно, че се движим непосредствено след самолет, летящ със свръхзвукова скорост.
	— Както виждам, знаеш за какво става дума… малко странно за един инквизитор.
	— Трябваше да се науча, Торн. И имах добър учител.
	— Ирина ли? — попита развеселено той.
	— Бяхме доста добър екип. Но положението не е било винаги такова. — Погледна напред и отбеляза: — Гледай. Струва ми се, че виждам нещо. Да опитаме да увеличим образа, а после незабавно да си плюем на петите и да се връщаме.
	На главния дисплей на контролното табло се появи изображение на тръбата. Тя се спускаше надолу в атмосферата отнякъде над тях, под ъгъл четирийсет-четирийсет и пет градуса спрямо хоризонтала. На тъмносивия фон на атмосферата изглеждаше като бляскава сребриста линия. Виждаха може би около осемдесет километра от дължината й; отгоре и отдолу изчезваше в мъгла или в плътни облаци. По дължината на тръбата не се забелязваше движение, макар дължината й да нарастваше с цял километър на всеки четири секунди. Изглеждаше провесена отнякъде, дори неподвижна.
	— Никакъв знак за нищо друго — обяви Торн. — Не знам какво точно очаквах, но си мислех, че ще има нещо друго. По-дълбоко, може би. Можеш ли да ни отведеш още нататък?
	— Ще трябва да прекосим свръхзвуковата граница. Ще бъде много по-трудно от всичко, през което преминахме досега.
	— Можем ли да се справим?
	— Можем да опитаме.
	Ана направи гримаса и се залови отново с бутоните по контролното табло. Въздухът пред тръбата бе абсолютно спокоен и неподвижен, без признаци, че усеща влиянието на носещата се към него ударна вълна. Дори последното преминаване на тръбата при предишната обиколка на луната се намираше на хиляди километри от сегашната траектория. Въздухът непосредствено пред тръбата бе компресиран в течен слой, дебел само сантиметри, образуващ ударна вълна под формата на буквата V във всяка точка от дължината на тръбата. Нямаше как да се стигне пред тръбата без да се премине през пласта силно компресиран и затоплен въздух; не и ако не приемеха да заобиколят няколко хиляди километра.
	Минаха от едната страна на тръбата. Тя блестеше във вишневочервено във водещия край — доказателство за разпръскваните при преминаването й енергии от триенето. Не се забелязваха обаче никакви признаци за нанесени върху извънземната машина поражения.
	— Изграждат я отдолу — обяви Торн. — Но там не се вижда нищо, само много газове.
	— Не съвсем до долу — отвърна Вюйомие. — Неколкостотин километра по-надолу газовете се превръщат в течен водород. Още по-надолу има чист метален водород. А още по-надолу е скалистото ядро.
	— А ако са решили да разглобят една такава планета, за да стигнат до скалистата материя, имаш ли представа как би трябвало да постъпят?
	— Не. Може би ще разберем.
	Стигнаха до свръхзвуковата бариера. За момент на Торн му се стори, че корабът ще се разпадне, че този път вече бяха поискали прекалено много от него. Преди корпусът скърцаше, сега изпищя, макар и за миг. Конзолата се оцвети в червено и изгасна. За секунда се възцари ужасяваща тишина. След това преминаха и се понесоха в спокоен въздух. Конзолата се съживи отново и от стените започна да пищи хор от предупредителни гласове.
	— Преминахме — обяви Ана. — Цели, струва ми се… Но нека не злоупотребяваме повече с късмета си, Торн…
	— Съгласен съм. Но като си помисля, че изминахме целия този път дотук… би било глупаво да не хвърлим един поглед малко по-надълбоко, нали?
	— Не.
	— Ако искаш да ви помогна, трябва да знам в какво се замесвам.
	— Корабът няма да издържи.
	Торн се усмихна.
	— Той току-що издържа на доста повече от това, което ти твърдеше, че ще издържи. Престани с този твой песимизъм.



	Представителката на демаршистите влезе в бялата стая и се огледа. Зад нея стояха трима полицаи на Конвенция Ферисвил, същите, на които се бе предал в терминала за потеглящи, и четирима демаршистки войници. Последните бяха оставили оръжието си, но въпреки това изглеждаха страшни в яркочервените си брони. Клавейн се почувства стар и беззащитен. Знаеше, че зависи напълно от волята на новите си домакини.
	— Аз съм Сандра Вой — представи се жената. — Защо ме накара да дойда тук, Клавейн?
	— В процес на дезертиране съм.
	— Нямам предвид това. Защо мен? Според властите на Конвенцията си помолил да дойда именно аз.
	— Смятам, че ще ме изслушаш безпристрастно и ще прецениш справедливо думите ми, Сандра. Познавах една от твоите роднини. Каква трябва да ти се пада, прабаба? Напоследък се оправям трудно с поколенията.
	Жената дръпна другия бял стол и седна на него, срещу Клавейн. Демаршистите претендираха, че политическата им система се издига над остарялата концепция за ранг. Вместо капитани те имаха ръководители на кораб; вместо генерали — специалисти по стратегическото планиране. Естествено, подобен вид йерархия изискваше визуални белези, но Вой би се намръщила на предположението, че множеството чертички и лентички на гърдите на туниката й означават нещо толкова демоде като военен статус.
	— От четиристотин години не е имало друга Сандра Вой — отвърна тя.
	— Знам. Последната умря на Марс, при опит за мирни преговори с конджоинърите.
	— Това вече е много стара история.
	— Което не значи, че не е вярна. С Вой участвахме в една и съща мисия с цел установяване на мир. Дезертирах при конджоинърите малко след като тя умря и оттогава съм на тяхна страна.
	Очите на младата Сандра Вой се изцъклиха за момент. Имплантите на Клавейн усетиха преминаването на информация през черепа й. Беше впечатлен. От чумата насам малко демаршисти се осмеляваха да използват средствата за увеличаване възможностите на нервната система.
	— Нашата документация не е на същото мнение.
	Клавейн повдигна въпросително вежди.
	— Така ли?
	— Да. Според нашето разузнаване Клавейн не е живял повече от век и половина след дезертирането си. Не е възможно ти да си същият човек.
	— Изоставих човешкия род, за да замина на експедиция в Космос, и се върнах неотдавна. Затова за мен напоследък не се е чувало кой знае какво. Но това всъщност има ли значение? Конвенцията вече се увери, че съм конджоинър.
	— Възможно е да си капан. Защо би искал да дезертираш?
	Тази жена го изненада за пореден път.
	— А защо да не искам?
	— Може би си чел прекалено много от нашите вестници. Ако е така, имам новина за теб: вашата страна е на път да спечели войната. Отстъпничеството на един-единствен паяк вече не би могло да промени нищо.
	— Никога не съм мислел, че би могло — отговори Клавейн.
	— Тогава?
	— Не дезертирам заради това.


	Те продължаваха да слизат надолу, като се придържаха непрекъснато пред свръхзвуковата ударна вълна на инхибиторската машина. Петното върху дисплея на пасивния радар — неизвестното нещо, което ги следваше на разстояние от трийсет хиляди километра — присъстваше неизменно, като ту изчезваше, ту се появяваше отново, но не ги изоставяше напълно. Дневната светлина започна да притъмнява, докато небето над тях почти се сля с неподвижните черни дълбини под тях. Ана Хури загаси осветлението в кабината с надеждата, че така навън щеше да им се стори по-светло, но не се забеляза почти никаква промяна. Единственият действителен източник на светлина беше вишневочервената резка на водещия край на тръбата, но дори тя бе по-тъмна от преди. Сега тръбата напредваше само с двайсет и пет километра в секунда спрямо атмосферата: спускането й надолу бе станало по-стръмно, почти вертикално към преходната зона, където атмосферата се сгъстяваше до течен водород.
	Вюйомие трепна, когато прозвуча ново предупреждение за налягането.
	— Не можем да слизаме повече. Този път говоря съвсем сериозно. Налягането ще ни смачка. Навън вече достигна петдесет атмосфери, а онова нещо продължава да ни следва.
	— Нека се приближим само още мъничко, Ана. Можем ли да стигнем до преходната зона?
	— Не — натърти тя. — Не и с този кораб. Той се движи във въздух. Ще заседне в течния водород и тогава ще паднем надолу и корпусът ни ще бъде смазан. А това не е приятен начин да умреш, Торн.
	— На тръбата налягането като че ли не й пречи, а? Мисля, че отива по-дълбоко. Колко според теб изграждат вече? По километър на всеки четири секунди, нали? Това се доближава до хиляда километра на час. Вече трябва да има достатъчно, за да се обиколи планетата няколко пъти.
	— Не знаем дали става точно така.
	— Но можем да направим аргументирано предположение. Знаеш ли какво ми се върти в главата, Ана?
	— Сигурна съм, че ще ми кажеш.
	— Намотки. Като на електрически мотор. Може и да греша, разбира се.
	Торн й се усмихна.
	Раздвижи се внезапно. Тя не бе очаквала това и за момент, въпреки войнишкото си обучение, замръзна от изненада. Той скочи от мястото си и се спусна към нея. Имаше известно тегло, тъй като се движеха с много по-малка от орбиталната скорост, но все пак се извърташе с лекота, а движенията му бяха плавни и очевидно предварително планирани. Внимателно я издърпа от мястото на пилота. Тя опита да се съпротивлява, но той беше много по-силен и знаеше достатъчно, за да парира отбранителните й движения. Не че бе забравила войнишкия си тренинг, но предимството, което даваше техниката, стигаше само донякъде, особено срещу също толкова умел противник.
	— Спокойно, Ана, спокойно. Нямам намерение да те наранявам.
	Преди да разбере какво става, Торн я намести на мястото на пасажера. Накара я да седне върху дланите си, после я омота стегнато с предпазните колани. Попита я дали може да диша, после я стегна още малко. Ана се въртеше, но в резултат на това въжетата се стягаха повече и я държаха на мястото й.
	— Торн… — промълви тя.
	Той вече се бе наместил на мястото на пилота.
	— Така. Как се действа с това? Ще ми кажеш ли всичко, което трябва да знам, или ще трябва да приложа допълнително убеждение?
	Натисна някакви бутони. Корабът се стрелна стремглаво; запищяха аларми.
	— Торн…
	— Съжалявам. Изглеждаше съвсем лесно, когато те наблюдавах как действаш. Може би в тази работа има нещо повече от това, което се вижда, а?
	— Не можеш да управляваш това нещо.
	— С началото се справих дяволски добре, нали? Сега… какво прави това? — Последва друга бурна реакция от страна на кораба. Прозвучаха още аларми. Въпреки всичко, макар и бавно, машината започваше да отговаря на командите му. Хури видя, че индикаторът на изкуствения хоризонт се наклони. Торн изпълняваше труден завой. — Осемдесет градуса… — прочете той. — Деветдесет… сто…
	— Торн, не. Насочваш ни право назад към ударната вълна.
	— Идеята е такава. Мислиш ли, че корпусът ще се справи? Май смяташ, че вече е подложен на по-голям стрес от необходимото. Е, на път сме да разберем дали ще издържи.
	— Торн, не знам какво си намислил, но…
	— Не съм намислил нищо, Ана. Просто опитвам да ни поставя в положение на реална и близка опасност. Нима не е повече от ясно?
	Тя направи нов опит да се измъкне от мрежата, в която бе омотана, но все така безуспешно. Торн наистина бе много умен. Нищо чудно, че бе успявал да се измъква толкова дълго от лапите на правителството. Нямаше как да не му се възхити за това, макар и неохотно.
	— Няма да се справим — заяви Вюйомие.
	— Може би. А фактът, че на мястото на пилота седя аз, вероятно няма да помогне. Което само улеснява допълнително нещата. Отговори, ето това искам.
	— Казах ти всичко…
	— Не ми каза почти нищо. Искам да знам кои сте. Знаеш ли кога започнах да изпитвам подозрения?
	— Не.
	Беше й ясно, че той няма да направи нищо, преди да му отговори.
	— Заради гласа на Ирина. Бях сигурен, че съм го чувал преди. Е, най-накрая се сетих откъде ми е познат. От обръщението на Иля Вольова към Ризургам, малко преди да започне да взривява колонии от повърхността му. Вярно, че беше отдавна, но старите рани заздравяват бавно. Ако питаш мен, тук става дума за нещо повече от обикновена роднинска прилика.
	— Разбрал си неправилно нещата, Торн.
	— Така ли? Тогава би ли ми разяснила?
	Прозвучаха още аларми. Торн бе намалил скоростта им, но въпреки това се движеха с няколко километра в секунда към ударната вълна. Ана се надяваше, че вишневочервената резка, която виждаше да се приближава към тях от мрака, бе само плод на въображението й.
	— Ана…? — обади се отново той, с мек и безгрижен тон.
	— Дяволите да те вземат, Торн.
	— А! Струва ми се, че забелязвам някакъв напредък.
	— Спри. Обърни в другата посока.
	— След миг. Веднага щом чуя вълшебните думички от теб. Изповед, не искам нищо повече.
	Тя си пое дълбоко въздух. Ето това бе рухването на всичките им, бавно и премерено осъществявани планове. Бяха заложили на Торн, а Торн се бе оказал по-умен от тях. Трябваше да усетят накъде вървят работите. И Вольова, дяволите да я вземат, се бе оказала права. Грешка беше, че го допуснаха изобщо да се приближи до „Носталгия по безкрая“. Трябваше да намерят друг начин да го убедят. Вольова трябваше да не обръща внимание на протестите й…
	— Кажи думите, Ана.
	— Добре. _Добре_, дяволите да го вземат. Тя е триумвирът. Разказахме ти цял куп лъжи от първия момент. Доволен ли си сега?
	Той не отговори веднага. Беше му благодарна, че първо се зае да обърне кораба. Ускорението я притисна дори още по-силно към седалката, когато той увеличи мощността, за да се справи с ударната вълна. А тя летеше право към тях от мрака, червена линия, наподобяваща кървавото острие на меча на екзекутора. Видя я как нараства, докато гледката отзад стана яркочервена като разтопен метал. Алармите за сблъсък запищяха, съпроводени от хор от гласове, изричащи едно и също предупреждение на различни езици. Тогава фонът на небето започна да приближава от всички страни на червената линия, като две стоманеносиви завеси. Ширината на нишката започна да намалява и тя изостана зад тях.
	— Мисля, че успяхме — обяви Торн.
	— Аз пък не мисля така.
	— Какво?
	Ана кимна към дисплея на радара. Нямаше и следа от петното, което ги следваше от навлизането им в атмосферата на Рок, но затова пък от всички страни нахлуваха различни радарни обозначения. Новите обекти бяха поне десет, при това нямаха неустойчивия характер на по-ранното ехо. Те приближаваха с километри в секунда и целта им очевидно беше корабът на Хури.
	— Мисля, че току-що предизвикахме някаква реакция — заяви тя, доста по-спокойно, отколкото бе очаквала. — Както изглежда, все пак е съществувала някаква граница и ние току-що я преминахме.
	— Ще се постарая да се измъкнем оттук колкото може по-бързо.
	— И мислиш, че това ще промени нещо ли? Те ще бъдат тук след около десет секунди. Предполагам, че получи доказателство, което искаше, Торн. А ако не, ще го получиш всеки момент. Наслади се на мига, защото може да не трае много дълго.
	Той я изгледа с безмълвно възхищение, както й се стори.
	— И преди си била тук, нали?
	— Тук ли, Торн?
	— На границата на смъртта. Тя не означава кой знае какво за теб.
	— Не ме разбирай неправилно, предпочитам да бъда някъде другаде.
	Приближаващите форми пресякоха последния концентричен кръг на дисплея. Вече бяха само на няколко километра от кораба и започнаха да намаляват скоростта. Хури знаеше, че вече не рискува нищо, ако насочи активните сензори към наближаващите неща. Позицията им беше известна и нямаше да изгубят нищо, ако сега хвърлеха поглед към тях. Те приближаваха от всички страни и макар помежду им да имаше големи промеждутъци, беше напълно безсмислено да правят опит да им се измъкнат. Само преди минута тези неща ги нямаше изобщо. Очевидно бяха в състояние да се плъзгат из атмосферата така, сякаш изобщо не съществуваше. Торн бе увеличил скоростта максимално, както впрочем би постъпила и тя на негово място, макар да знаеше, че това няма да промени нищо. Прекалено се бяха приближили до сърцевината на нещата и сега трябваше да платят заради любопитството си, както бе станало и със Силвест преди толкова години.
	Ехото от активния радар бе объркващо, пълно с движещите се форми на приближаващите машини. Масовите сензори регистрираха фантомни сигнали на ръба на тяхната чувствителност, едва различими от фона, създаван от полето на Рок. Но визуалните доказателства бяха недвусмислени. Дискретни черни форми плуваха към кораба през атмосферата. Хури осъзна, че „плуваха“ бе най-подходящата дума, защото точно така изглеждаше: това бе комплекс от въртящи се, плавно течащи, вълнообразни движения, напомнящи придвижването на октопод във водата. Машините бяха големи колкото кораба й и образувани от милиони по-дребни елементи, плъзгащ се, безспирен танц на черни кубове в множество мащаби. Не се виждаха почти никакви подробности освен абсолютния променлив черен цвят на силуетите, но от време на време сред тях проблясваше синя или лилава светлина, която очертаваше контурите на някоя издатина. Облаци от по-малки черни форми придружаваха всеки по-голям ансамбъл, а щом наближиха, ансамблите протегнаха удължения едни към други, пъпни върви на носещите се наоколо черни дъщерни машини. Между главните ядра пулсираха вълни, създадени от тези маси, а от време на време някое от основните тела се сливаше със свой съсед. Пурпурните светкавици продължаваха да проблясват между мастилените форми и понякога да образуват геометрична черупка около кораба на Хури, преди да преминат в нещо, което изглеждаше доста по-случайно по форма. Въпреки сигурността си, че ще умре, Ана бе като омагьосана от гледката. От нея обаче, същевременно й се повдигаше; беше достатъчно да погледне към машините на инхибиторите, за да й се догади ужасно, защото пред себе си имаше нещо, което определено не бе плод на човешкия разум. Начинът, по който се движеха машините, бе невероятно странен, толкова странен, че дъхът й секваше, и в сърцето си разбра, че двете с Вольова бяха подценили страшно врага си. Още не бяха видели нищо.
	Сега машините бяха само на стотина метра от кораба. Бяха оформили затваряща се около него черна черупка, която се затягаше все по-плътно около своята жертва. Небето вече се виждаше само в пролуките между подобните на пипала нишки, които си бяха разменили машините. Ана видя дебели хоботи от местеща се машинария, очертани във виолетови дъги и светъл прах — треперещи листа и танцуващи дрънкулки от сдържана плазмена енергия — които се протягаха напред, жадно и неприлично. Машините като че ли не усещаха изхвърляните от кораба газове и пламъци.
	— Торн?
	— Съжалявам — промълви той искрено. — Просто трябваше да знам. Винаги съм натягал нещата по този начин.
	— Не мога да кажа, че те виня. Може би и аз щях да постъпя по същия начин, ако бях на твое място.
	— Това означава, че и двамата сме глупави, Ана. Но в никакъв случай не може да бъде извинение.
	Корпусът издрънча и почти веднага издрънча втори път. Алармата промени тона си: вече не предупреждаваше за евентуално сплескване от високото налягане или опасност от засядане, а информираше за увреждането на корпуса отвън. Чуваше се ужасяващо металическо скърцане, като драскане с нокти по тенекия, а широкият, сграбчващ всичко по пътя си край на хобота на един от инхибиторите се просна върху прозорците на кабината. Кръглият му край представляваше гърчеща се мозайка от черни кубчета с размери на палец и въртеливото движение действаше хипнотизиращо. Хури опита да натисне бутоните за спускане на капаците на прозорците с надеждата, че това би могло да забави развитието на нещата с една-две секунди.
	Корпусът се пропукваше. Нови черни пипала се прикрепваха към него. Дисплеите изгасваха един по един или се изпълваха с бял сняг.
	— Можеха вече да са ни убили… — обади се Торн.
	— Можеха, но явно искат да разберат какво представляваме — отвърна Ана.
	Следващият звук беше именно този, от който се бе страхувала — стърженето на разкъсан метал. Ушите й изпукаха от внезапното падане на налягането в кораба и тя реши, че след секунда-две ще бъде мъртва. Смъртта в резултат на липса на налягане не бе най-желаният начин да умреш, но бе за предпочитане пред перспективата да бъдеш задушен от инхибиторските машини. Какво щяха да направят стискащите всичко, до което се доберат, черни форми, когато стигнеха до нея? Дали щяха да я разфасоват, както в момента разглобяваха кораба? Но едва тази утешителна мисъл се бе оформила в главата й, когато усещането за падане на налягането престана и Хури осъзна, че дори целостта на корпуса да бе нарушена някъде, това положение беше продължило кратко.
	— Ана — обади се Торн. — Гледай.
	Вратата, която водеше към пилотската кабина, се бе превърнала в стена от мастилени вълнички, като увиснала във въздуха приливна вълна в чисто черен цвят. Хури усети подухването от постоянната суматоха, сякаш хиляди безшумни вентилатори потрепваха ту напред, ту назад. Само от време на време мракът се раздираше от пулсираща яркорозова или пурпурна светлина и това намекваше за ужасните, изпълнени с машини дълбини. Ана долови колебание. Машините се бяха добрали до интериора на кораба й и трябва да си даваха сметка, че са достигнали деликатното му органично ядро.
	Нещо заизлиза от стената. Започна като куполовиден мехур с диаметър приблизително колкото ширината на бедрото на Хури, и след това започна да се разширява, приемайки формата на дървесно стъбло, което навлизаше все по-навътре в кабината. Върхът му беше тъп и се протягаше напред-назад, сякаш душеше въздуха. Процесът се извършваше мълчаливо, ако се изключеше далечното пукане, което се чуваше от време на време. То продължаваше да расте от стената, докато дължината му достигна един метър. Тогава за момент престана да се удължава и се завъртя първо на едната, а после и на другата страна. Ана забеляза как нещо черно с големина на едра муха премина покрай челото й и след това се настани сред основната маса на ствола. Тогава, с потресаваща неизбежност, стволът се раздвои и поднови издължаването си. Единият от раздвоените краища се насочи към Хури, а другият — към Торн. Стволът нарастваше чрез процеждащите се вълни от кубове, пулсиращи по цялата му дължина, кубовете се надуваха или свиваха, преди да заемат окончателното си положение.
	— Торн — обади се Хури. — Слушай ме внимателно. Можем да унищожим кораба.
	Той кимна.
	— Какво трябва да правя?
	— Освободи ме и ще го направя аз. Той няма да приеме заповед за унищожение от теб.
	Той понечи да стане, но едва бе помръднал, когато черното пипало изстреля друго удължение, което го прикова на мястото му. Всичко се извърши внимателно — очевидно машината все още не искаше да ги нарани преднамерено — но, така или иначе, сега Торн бе обездвижен.
	— Добър опит — изкоментира Ана.
	Крайчетата бяха само на два-три сантиметра от нея. Бяха се раздвоявали отново и отново при своето приближаване, така че сега пред лицето й се намираше черна длан с множество пръсти — или удължения — готови да проникнат в очите й, устата, носа, ушите, дори през кожата и костите. Самите пръсти се разклоняваха на все по-тънки и по-тънки шипчета, които най-накрая се губеха в сивкавочерна бронхиална мъгла.
	Хоботът се оттегли два сантиметра назад. Хури затвори очи, решила, че машината се приготвя да нанесе удар. В този момент усети остро студено пробождане под клепачите, толкова светкавично и локализирано, че трудно можеше да се нарече „болка“. Миг по-късно почувства същото нещо някъде в слуховия си канал, а след секунда — макар да нямаше реална представа с каква скорост тече всъщност времето — машината на инхибиторите достигна до главния й мозък. Последва цял порой от усещания, объркани чувства и образи, които се лееха като водопад едни след други, съпроводени от чувството, че я развиват и инспектират като дълга магнетофонна лента. Искаше й се да закрещи или да реагира по някакъв друг, типично човешки начин, но волята й бе парализирана. Дори мислите й се бяха заледили, възпрепятствани от натрапчивото присъствие на черните машини. Подобната на катран маса се бе промъкнала във всяка нейна част, докато почти не бе останало място за същината, която някога бе Хури. Все пак бе останало достатъчно, за да почувства, че потокът от информация бе двупосочен. Даваше си неопределено сметка за задушаващите всичко около себе си черни измерения на тези познания, които се простираха отвъд главата й, обратно към ствола, извън кораба и към обградилите го машини.
	Усещаше дори Торн, свързан в същата събираща информация мрежа. Неговите мисли отразяваха точно нейните. Той беше парализиран и компресиран, неспособен да изкрещи или даже да си представи облекчението, което би му донесъл викът. Опита се да достигне до него, поне да му даде да разбере, че тя присъстваше и че още някой във Вселената имаше представа какво преживяваше той. В същото време усещаше, че Торн прави същото, така че двамата всъщност бяха сплели пръстите си чрез невронното пространство, като давещи се в мастило влюбени. Това бе най-лошото нещо, което бе преживявала някога, по-лошо от което и да е мъчение или симулация на мъчение, познати на Края на небето. Процесът на анализирането й продължаваше, чернотата се просмукваше в най-старите части на ума й. Беше по-лошо от всичко, което й бе причинила Мадмоазел; единственото положително във всичко това бе фактът, че осъзнаваше съвсем слабо собствената си идентичност. Когато тя отпаднеше напълно, щеше да бъде свободна.
	И тогава нещо се промени. На границата на онова, което чувстваше чрез каналите за събиране на информация, на периферията на облака, обгърнал кораба й, възникна някакво смущение. Торн също го усети: тя долови патетичната му искрица надежда чрез връзката на разклоненията. Нямаше обаче причина за надежда. Беше просто прегрупиране на машините, които се готвеха за следващата фаза на процеса на задушаване.
	Но явно се бе излъгала.
	Усети как в мислите й навлезе трето съзнание, съвсем отделно от това на Торн. Този ум бе ясен и спокоен, а мислите му бяха свободни от задушаващото влияние на машините. Хури изпита любопитство и немалко колебание, но макар все още да чувстваше страх, не усети всепоглъщащия ужас, който се излъчваше от Торн. Страхът беше само крайна форма на предпазливост. В същото време тя възвърна част от себе си, сякаш черното смазване бе отслабнало.
	Третият ум се приближи още до нейния собствен ум и тя осъзна, с целия шок, който бе в състояние да изпита, че го познава. Никога досега не го бе срещала на това ниво, но силата на неговата индивидуалност бе толкова проникваща, че можеше да бъде сравнена със силните звуци на тромпет, изпълняващ позната мелодия. Това бе умът на човек и то на човек, който никога не бе отделял много време за съмнения или смирение, нито пък за съпричастност към делата на другите. Същевременно тя долови искрици на угризение и нещо, което можеше да бъде дори загриженост. Но още не бе достигнала до това заключение и съзнанието се отдръпна рязко, обви се отново в пелена и тя почувства мощната вихрушка, предизвикана от оттеглянето му.
	Ана изпищя както трябва, защото отново бе в състояние да движи тялото си. В същия миг стволът се разби с дрънчене на парченца. Когато отново отвори очи, тя бе заобиколена от облак от бутащи се и движещи се в безпорядък черни кубчета. Черната стена се разпадаше. Наблюдаваше опитите на кубчетата да се слеят отново и успеха им от време на време да образуват по-големи общности, които обаче се разпадаха пак само след секунда. Торн вече не беше прикован за стола си. Той тръгна към Хури, като разблъскваше встрани от пътя си кубчетата, застана до нея и я освободи от придържащата я мрежа.
	— Имаш ли представа какво се случи, по дяволите? — попита той, като заваляше думите си.
	— Имам — отвърна тя. — Но не съм сигурна дали си вярвам.
	— Кажи ми, Ана.
	— Виж, Торн. Погледни навън.
	Той проследи погледа й. Обградилата отвън кораба черна маса бе станала жертва на същата неспособност да се свързва, както и кубчетата вътре. Тук-там се появяваха непрестанно прозорчета към небето, след което черната маса ги запречваше, но пък изникваха други прозорчета на други места. Хури осъзна, че там имаше още нещо. Беше в черната черупка, образувала се около кораба й, но не беше част от нея, и при движението й — това нещо като че ли обикаляше около кораба — коагулираните черни маси се отдръпваха пъргаво от пътя му. Формата му можеше да бъде фокусирана трудно, но впечатлението, което остана в Хури, бе за въртящ се като вихрушка стоманеносив жироскоп, като съвършената сфера се състоеше от множество въртящи се около оста си слоеве. В ядрото му или някъде вътре в него се виждаше премигващ източник на тъмночервена светлина, като червен халцедон. Обектът, който я караше да се сеща също и за въртящо се топче за игра, беше около метър в диаметър, но нямаше как да бъде сигурна, защото периферията му се подуваше и свиваше при въртенето. Единственото, което знаеше Хури, единственото, в което можеше да бъде сигурна, бе, че преди го нямаше тук и че явно изпълваше с особена загриженост инхибиторската машинария.
	— То ни отваря прозорец — възкликна изумено Торн. — Гледай. Дава ни възможност да избягаме.
	Ана зае мястото на пилота.
	— В такъв случай нека се възползваме от нея — заяви тя.
	Измъкнаха се от рояка от машини на инхибиторите и се устремиха към открито пространство. Хури наблюдаваше върху радара как изоставащата все по-назад черупка се разпада, но не можеше да се избави от страха, че ще затисне проблясващото червено топче и ще се спусне отново след тях. Но им позволиха да си отидат. Едва по-късно нещо прелетя светкавично изотзад, като носеше същата неопределена сигнатура на радара, която вече познаваха. Обектът обаче само профуча покрай тях с ужасяващо ускорение и се изгуби някъде напред в междупланетното пространство. Ана го проследи с поглед, докато то се изгуби някъде по посока на Хадес, неутронната звезда в края на системата.
	Но това не беше нещо неочаквано за нея.

M>	sujet2
	Откъде идваше голямата задача? Какво я бе породило? Инхибиторите нямаха достъп до тази информация. Единственото, което бе ясно, беше, че въпросната работа чакаше тях и само тях и че беше най-важната дейност, провокирана някога от някакъв интелект в историята на Галактиката, може би дори в историята на цялата Вселена.
	Природата на работата бе самата простота. Не можеше да се позволи на разумен живот да се разпространи из Галактиката. Но можеше да бъде толериран, даже насърчаван, когато се ограничаваше до самотни светове или дори до отделни слънчеви системи.
	Но не трябваше да инфектира Галактиката.
	Не беше приемливо обаче, животът просто да бъде унищожен поголовно. Това би било технологически осъществимо за всяка зряла галактическа култура, особено ако разполагаше в по-голяма или в по-малка степен почти с цялата Галактика. В звездните ясли можеха да се запалват изкуствени свръхнови, стерилизиращи взривове, милиони пъти по-ефикасни от суперновите. Възможно беше звезди да се насочват и да се блъскат в хоризонта на събитието на спяща свръхмасивна черна дупка в сърцевината на Галактиката, така че разрушението им да даде гориво за пречистващ откос от гама-лъчи. Бинарни неутронни звезди можеха да бъдат насърчавани да се сблъскат чрез деликатна манипулация на местната гравитационна константа. Възможно бе пълчища от самовъзпроизвеждащи се машини да бъдат пуснати да раздробяват светове във всяка една система в Галактиката. Напълно по възможностите им беше след милион години всички стари скалисти планети в Галактиката да бъдат превърнати в прах. Профилактичната интервенция в прапланетарните дискове, от които възникваха светове, бе в състояние да предотврати създаването на нови жизнеспособни планети. Галактиката можеше да се задуши от прахта на собствените си мъртви души, сияещи в червено в протежение на мегапарсеци.
	Всичко това можеше да бъде направено.
	Но целта не беше да се унищожи животът, а по-скоро — да се държи под контрол. Инхибиторите смятаха самия живот, въпреки явната му разюзданост, за свещен. Те съществуваха, за да го опазват и по-точно — за да опазват мислещия живот.
	Но не можеха да му позволяват да се разпространява.
	Тяхната методология, усъвършенствана в продължение на милиони години, беше проста. Имаше прекалено много жизнеспособни слънца за наблюдаване; прекалено много светове, където простата форма на живот можеше внезапно да се устреми към разума. Затова те създаваха мрежи от озадачаващи изкуствени тела, пръснати из Галактиката. Разположението им беше такова, че бе неизбежно възникващата култура да се натъкне на тях рано или късно. Целта им обаче, в никакъв случай не беше да примамват културите към Космоса. Трябваше да възбуждат любопитството, но не прекалено.
	Инхибиторите чакаха между звездите, вслушваха се за знаци, че някое от бляскавите им изобретения е привлякло нов вид.
	И тогава, незабавно и без да се замислят, се насочваха натам.
M$

	Военната совалка, с която бе пристигнала Вой, беше паркирана отвън, и бе прикрепена отстрани на карусел Ню Копенхаген с магнитни куки. Отведоха Клавейн на борда й и му казаха къде да седне. На главата му беше поставена черна каска със съвсем малко прозорче за гледане отпред. Целта му беше да блокира нервните сигнали, за да не влизат в контакт с апаратурата в съседство. Предпазливостта им не го изненада ни най-малко. Беше потенциално ценен за тях — въпреки коментарите на Вой в полза на противното, всеки дезертьор можеше да промени положението, дори в такъв късен етап на войната — но като паяк можеше да създаде също и значителни проблеми.
	Военният кораб се отдели от карусела и започна да се отдалечава от него. Прозорците в бронирания корпус бяха поставени странно. През надрасканите им, дебели петнайсет сантиметра стъкла, Клавейн зърна три полицейски совалки, които ги следваха неотстъпно.
	Той кимна към тях.
	— Приемат цялата тази работа сериозно.
	— Ще ни съпровождат, докато излезем от въздушното пространство на Конвенцията — поясни Вой. — Нормална процедура. В много добри отношения сме с Конвенцията, Клавейн.
	— Къде ме водите? Право в демаршистката щабквартира ли?
	— Не ставай глупав. За начало ще те заведем на някое хубаво, сигурно и отдалечено място. В далечния край на Окото на Марко има малък демаршистки лагер… разбира се, ти знаеш всичко за нашите операции.
	Клавейн кимна.
	— Но не и конкретните ви процедури. Имали ли сте много такива?
	Другият присъстващ в помещението беше млад демаршист, също с висок статус, когото Вой му представи като Джайлс Перотет. Той имаше навика постоянно да протяга скритите си в ръкавиците пръсти, един след друг, ръка след ръка.
	— Две-три на десетилетие — отвърна той. — Ти си първият от доста време. Не се надявай да те галим с перо, Клавейн. Нашите очаквания вероятно са повлияни от факта, че осем от единайсетте предишни дезертьори се оказаха агенти на паяците. Убихме ги всичките, но не и преди да се лишим чрез тях от ценни тайни.
	— Аз не съм дошъл тук с подобна цел. Няма и смисъл да го правя, нали? Победата така или иначе е наша.
	— Значи си дошъл да злорадстваш, така ли? — попита Вой.
	— Не. Дойдох да ви кажа нещо, на чийто фон войната придобива съвсем друга перспектива.
	По лицето й пробягна усмивка.
	— Това ще да е някакъв номер.
	— Демаршистите разполагат ли все още с лайтхъгър?
	Двамата се спогледаха озадачено, преди Перотет да попита на свой ред:
	— Ти какво мислиш, Клавейн?
	Клавейн не отговори няколко минути. През прозореца виждаше как каруселът Ню Копенхаген намалява и сивата дъга на ръба се оказа просто част от колело без спици. Самото колело на свой ред също започна да се смалява и накрая почти се изгуби на фона на другите населени места и карусели, които оформяха Ръждивия пояс.
	— Според нашето разузнаване нямате — отвърна Клавейн, — но то може да се лъже. Ако на Демаршията се предостави възможност да се сдобие с лайтхъгър… мислите ли, че би могла?
	— За какво са всички тези приказки? — попита Вой.
	— Просто отговорете на въпроса ми.
	Лицето й почервеня от нахалството му, но тя се справи превъзходно с гнева си. Тонът й остана спокоен, почти делови.
	— Знаеш, че винаги има начини и средства. Зависи от нивото на отчаяние.
	— Мисля, че би трябвало да започнете да правите планове. Ще имате нужда от космически кораби, не само от един. И от войски, и от оръжие.
	— Не сме в позиция да пестим ресурси, Клавейн — обади се Перотет и измъкна напълно едната си ръкавица.
	Ръцете му бяха млечнобели и с много фини кости.
	— Защо? Защото ще изгубите войната? Така или иначе ще я изгубите. Просто това ще трябва да стане малко по-скоро, отколкото очаквахте.
	Перотет си сложи отново ръкавицата.
	— Защо, Клавейн?
	— Спечелването на тази война вече не е основната грижа на Майка Нест. Нещо друго зае първото място. Въпреки това те продължават да правят нужното, за да я спечелят, защото не искат вие или някой друг да заподозре истината.
	— И тя е? — намеси се Вой.
	— Не знам всички подробности. Трябваше да избирам между възможността да остана и да науча повече, или да дезертирам, докато имах шанса да го направя. Вземането на решение не беше лесно и нямах почти никакво време за размисъл.
	— Просто ни кажи каквото знаеш — рече Перотет. — Ние ще решим дали информацията заслужава по-нататъшно проучване. Така или иначе в крайна сметка ще научим всичко, което знаеш. Ние, също като вас, притежаваме апаратура за извличане на спомените. Може би не е толкова бърза, може би не толкова _безопасна_… но работи за нас. Няма да изгубиш нищо, като ни кажеш сега част от информацията.
	— Ще ви кажа всичко, което знам. Но то губи стойността си, ако не предприемете веднага нещо във връзка с него.
	Клавейн усети как военният кораб промени леко посоката си на движение. Летяха към единствената голяма луна на Йелоустоун, Окото на Марко, която обикаляше непосредствено извън границите на Конвенция Ферисвил.
	— Давай нататък — подкани го Перотет.
	— Майка Нест идентифицира съществуването на външна заплаха, еднаква за всички нас. Това са извънземни, подобни на машини същности, които потискат развитието на технологичния разум. Ето защо Галактиката е толкова празна откъм живот. Те са го заличавали винаги, когато е надминел определена, поставена от тях граница на развитие. Страхувам се, че ние сме следващите в списъка им.
	— Прилича ми на предположение — отсъди Вой.
	— Но не е. Някои от нашите мисии в далечния Космос вече са се натъквали на тях. Те са също толкова реални, колкото сме вие и аз, и имате думата ми, че се приближават.
	— Досега сме се справяли чудесно — отсъди Перотет.
	— Нещо, което сме направили, им е послужило като предупредителен знак. Единственото важно в случая е, че заплахата е реална и конджоинърите знаят за нея. И не мислят, че са в състояние да се справят.
	След това им разказа горе-долу същото, което бе разказал и на Антоанет и Зейвиър за евакуационната флота на Майка Нест и търсенето на изгубените оръжия.
	— Колкото до тези въображаеми оръжия — попита Вой. — Очаква ли се от нас да мислим, че могат да променят на практика нещо, когато става въпрос за враждебно настроени извънземни?
	— Ето какво смятам аз: ако моят народ не ги смяташе за ценни, нямаше да полага такива усилия, за да си ги върне.
	— И къде е нашето място в цялата тази история?
	— Бих искал вие първи да откриете оръжията. Затова ще ви трябва междузвезден кораб. Бихте могли да оставите няколко за евакуационната флота на Скейд, но всички останали… — Клавейн сви рамене. — Мисля, че е по-добре да бъдат под контрола на ортодоксалното човечество.
	— Голям си „бояджия“ — произнесе с възхищение Вой.
	— Постарах се да не го превръщам в кариера.
	Корабът се наклони рязко. Клавейн бе пътувал с достатъчно кораби, за да прави разлика между планирани и непредвидени маневри.
	Нещо не беше наред. Забеляза го незабавно по лицата на своите спътници: от спокойствието им не остана и следа. Изражението на Вой се превърна в маска, гърлото й завибрира, когато поведе беззвучния си разговор с ръководителя на кораба. Перотет се приближи до единия прозорец и се погрижи да закрепи поне един от крайниците си в специално предназначеното за тази цел място.
	Корабът се наклони отново. Кабината се оцвети в крещящо синя светлина. Перотет погледна встрани, като премигна от ярката светлина.
	— Какво става? — попита Клавейн.
	— Атакуват ни. — Звучеше едновременно омагьосан и възмутен. — Някой току-що свали един от придружаващите ни кораби на Ферисвил.
	— Тази совалка ми се струва слабо бронирана — отсъди Клавейн. — Ако ни атакуваха, не трябваше ли вече да сме мъртви?
	Още една светкавица. Совалката се наклони и се отклони от курса си, корпусът й завибрира от допълнителното усилие на двигателите. Капитанът опитваше да се изплъзне от нападателите.
	— Свалените станаха два — обади се от своя край в кабината Вой.
	— Имате ли нещо против да ме пуснете от този стол? — предложи Клавейн.
	— Виждам нещо, което приближава към нас — извика Перотет. — Прилича на кораб… може би два. Без маркировка. Прилича на граждански, но не може да бъде. Освен ако…
	— Банши? — предположи Клавейн.
	Те като че ли не го чуваха.
	— От онази страна също има нещо — додаде Вой. — Ръководителят на кораба не знае какво става. — Тя пренасочи вниманието си към Клавейн. — Възможно ли е твоята страна да се е приближила толкова до Йелоустоун?
	— Много искат да ме върнат — отвърна той. — Всичко ми се струва възможно. Но то е против всички правила на войната.
	— Но въпреки това не е изключено да са паяци — рече Вой. — Ако Клавейн е прав, тогава правилата на войната вече не се прилагат.
	— Можете ли да им отговорите? — поинтересува се Клавейн.
	— Тук не. Оръжията ни се блокират по електронен път във въздушното пространство на Конвенцията. — Перотет се отвърза от придържащия го колан и се отправи към друг, който се намираше на противоположната стена. — Другият кораб от ескорта е повреден — явно е бил улучен частично. Газовете му започват да излизат и губи навигационен контрол. Изостава зад нас. Вой, колко остава, докато се върнем във военната зона?
	Очите й се изцъклиха отново. Все едно, че за момент беше зашеметена.
	— Четири минути до границата, тогава оръжията ще бъдат отново в действие.
	— Не разполагаме с четири минути — заяви Клавейн. — Случайно на борда на това нещо да има скафандър?
	Вой го изгледа странно.
	— Разбира се. Защо?
	— Защото е повече от очевидно, че искат мен. Няма смисъл да умираме всички, нали така?


	Заведоха го в помещението със скафандрите. Те бяха с демаршистки дизайн, от сребристочервен метал на изпъкнали ивици, и макар да не бяха нито по-съвършени, нито по-елементарни в технологично отношение от конджоинърските, всичко при тях действаше по различен начин. Клавейн нямаше да може да влезе в скафандъра без помощта на двамата си спътници. Щом шлемът се затвори, на таблото му отпред светнаха десетина непознати дисплея; преминаващите по тях хистограми, справки и съкращения не означаваха нищо за Клавейн. Периодично тънък, учтив женски глас нашепваше нещо в ухото му. Повечето чертички бяха зелени, а не червени, и той прие това като добър знак.
	— Все още мисля, че това може да е капан — каза Вой. — Нещо, което сте планирали от самото начало. Че точно така сте искали да стане — да се качиш на нашия кораб и след това да бъдеш спасен. Може би си ни направил нещо или си поставил нещо…
	— Всичко, което ви казах, е вярно — увери я Клавейн. — Не знам кои са тези хора отвън и не знам какво искат от мен. Възможно е да са конджоинъри, но ако е така, тяхното пристигане не е планирано от мен.
	— Ще ми се да можех да ти вярвам.
	— Възхищавах се на Сандра Вой. Надявах се, че познанството ми с нея ще подпомогне работата ми с вас. Бях абсолютно искрен.
	— Ако са конджоинъри… ще те убият ли?
	— Не знам. Мисля, че вече можеха да са го направили, ако искаха това. Не мисля, че Скейд би ви пощадила, но може би не съм я преценил правилно. Ако това наистина е Скейд… — Клавейн се раздвижи. — По-добре да тръгвам. Надявам се да ви оставят на мира, щом ме видят отвън.
	— Страх те е, нали?
	Клавейн се усмихна.
	— Толкова ли е очевидно?
	— Това ме кара да мисля, че все пак може би не лъжеш. Информацията, която ни даде…
	— Наистина трябва да вземете мерки незабавно.
	Той влезе в херметичната камера. Вой направи останалото. Линийките върху дисплеите в шлема регистрираха преминаването към условия на вакуум. Скафандърът започна да пука и да щрака по непривичен за Клавейн начин, докато се подготвяше за открития Космос. Външната врата се отвори. Не виждаше нищо друго освен потънал в мрак правоъгълник. Не се виждаха звезди, не се виждаха планети, не се виждаше дори Ръждивият пояс. Даже и мародерските кораби.
	Винаги се искаше кураж, за да излезеш от който и да е кораб, особено при липсата на средства за завръщане. За Клавейн тази стъпка и отблъскването от кораба бе второто или третото най-трудно нещо, което бе извършвал в живота си.
	Но трябваше да го направи.
	Беше навън. Обърна се бавно. Издължената демаршистка совалка мина покрай него. Беше невредима, ако се изключеха двата белега от изгаряне по корпуса, където бе ударена от горящи фрагменти от корабите от ескорта. Совалката започна да ускорява и да се отдалечава от него. Добре. Нямаше смисъл да се жертва, ако Вой не се възползваше от постъпката му.
	Зачака. Минаха може би четири минути, преди да усети присъствието на другите кораби. Бяха се оттеглили след атаката. Бяха три, както смятаха Вой и Перотет.
	Корпусите им бяха черни, нашарени с неонови черепи, очи и зъби на акула. От време на време от някой от отворите за двигателите изригваха газове и на проблесналата светлина се очертаваха някои детайли, гладките извивки на предназначените за пътуване в атмосферни условия повърхности и покритите муцуни на вмъкнатите навътре в корпуса оръжия и съоръженията за прихващане към други кораби. Оръжията можеха да се приберат напълно навътре и тогава корабите добиваха напълно невинен вид: човек би се обзаложил, че това са лъскави играчки за богати деца.
	Един от трите банши се отдели от групичката. Осветеният му в жълто люк в корема на корпуса се отвори. Оттам излязоха две фигури, черни като самото пространство наоколо. Те се устремиха към Клавейн и спряха умело миг преди да се блъснат в него. Скафандрите им бяха подобни на корабите: създадени като граждански, но допълнени с броня и оръжие. Не си направиха труда да разговарят с него чрез връзката между скафандрите; единственото, което чуваше, докато го мъкнеха към борда на своя кораб, бе нежният глас на субперсоната на собствения му скафандър.
	Тримата едва се побраха в херметичната камера в търбуха на корпуса. Клавейн търсеше някаква маркировка по скафандрите на другите двама, но те бяха абсолютно черни дори отблизо. Визьорите им бяха силно оцветени, така че през тях не можеше да види нищо друго освен блясък на очи от време на време.
	Индикаторите за статуса показаха наличието на въздушно налягане. Вътрешната врата се отвори и незабавно го блъснаха към следващото помещение. Двойката в скафандри го последва. Щом се озоваха вътре, шлемовете им се отделиха автоматично и се понесоха към предназначените за тях места. На борда го бяха довели двама мъже. Спокойно можеха да бъдат близнаци; дори носовете им бяха счупени по еднакъв начин. От веждата на единия и от ухото на другия висяха златни халки. И двамата бяха плешиви с изключение на съвсем тясната ивица оцветена в зелено коса, която разделяше черепа им от нивото на слепоочията до тила. Носеха костени очила и по лицата им нямаше и следа от уста.
	Онзи, чиято халка висеше от веждата, даде знак на Клавейн да си свали шлема. Той поклати глава. Не искаше да го направи, преди да бъде сигурен, че въздухът е годен за дишане. Мъжът сви рамене и посегна към нещо, висящо на стената. Беше яркожълта брадва.
	Клавейн вдигна длан и започна да бърника заключалката на демаршисткия скафандър. Не можеше да намери механизма за освобождаване на каската. След малко човекът с пробитото ухо поклати глава и отмести дланта на Клавейн. Той се справи с ключалката и нежният глас в ухото на Клавейн стана по-пронизителен, по-настойчив. Дисплеите за статуса се оцветиха предимно в червено.
	Шлемът се отдели, засмуквайки шумно въздух. Налягането на черния кораб не отговаряше на демаршистките стандарти. Той вдиша студения въздух, белите му дробове работеха усилено.
	— Кои… кои сте вие? — попита, когато събра достатъчно енергия за изричането на тези думи.
	Мъжът с пробитата вежда върна жълтата брадва на стената. После прокара пръст през гърлото си.
	Тогава се обади друг глас, който Клавейн не разпозна:
	— Здравей.
	Клавейн се огледа. Третата особа също беше в скафандър, но съвсем не толкова обременяващ като тези на нейните другари. Непознатата успяваше да изглежда слаба дори въпреки обемния скафандър. Тя стоеше в рамката на някаква врата, наклонила леко глава на една страна. На Клавейн му се стори, че вижда призрачни ивици с избелял черен цвят на съвършено бялата й кожа, но реши, че това е резултат от играта на светлината.
	— Надявам се, че Словоохотливите близнаци се отнесоха добре с вас, мистър Клавейн.
	— Коя сте вие? — попита отново той.
	— Аз съм Зебра. Това не е истинското ми име, разбира се. Няма да ви бъде нужно да знаете истинското ми име.
	— Коя сте вие, Зебра? Защо направихте това?
	— Защото ми казаха да го направя. Вие какво очаквахте?
	— Не съм очаквал нищо. Опитвах… — Направи пауза и изчака дишането му да се нормализира. — Опитвах да дезертирам.
	— Знаем.
	— Кои сте вие?
	— Ще разберете съвсем скоро. Елате с мен, мистър Клавейн. Близнаци, подгответе за висока скорост. Конвенцията ще нарои кораби като рояк мухи, докато се върнем до Йелоустоун. Връщането ни ще бъде интересно.
	— Не си заслужава заради мен да се убиват невинни хора.
	— Никой не е умрял, мистър Клавейн. Двата ескорта на Конвенцията, които свалихме, бяха на дистанционно управление от третия. Ранихме третия, но пилотът му няма да пострада. И умишлено избягвахме да увредим совалката на зомбитата. Питам се те ли ви накараха да излезете навън?
	Той я последва през вратата и се озова в кабината за управление на полета. На борда имаше само още един човек, поне доколкото се виждаше: съсухрен мъж, привързан с осигурителните колани на мястото на пилота. Той не носеше скафандър. Покритите му със старчески петна ръце бяха стиснали контролните лостове като клонки.
	— Вие какво мислите? — попита на свой ред Клавейн.
	— Възможно е да са го направили те, но според мен вие сам предпочетохте да напуснете кораба им.
	— Това вече няма значение, нали така? Вече съм във вашите ръце.
	Възрастният човек го погледна с мигновен проблясък на интерес в очите.
	— Нормално навлизане ли ще правим, Зебра, или ще се прибираме по дългия път?
	— Следвай нормалния коридор, Манукян, но бъди готов да се отклониш, ако се наложи. Не искам ново спречкване с Конвенцията.
	Манукян, ако това действително бе името му, натисна дръжките от слонова кост на лостовете.
	— Вържи госта ни, Зебра. И себе си.
	Раираната жена кимна.
	— Близнаци? Помогнете ми да сложа осигурителния колан на мистър Клавейн.
	Двамата мъже придвижиха все още облечения в скафандъра Клавейн до кушетката за ускорение. Той ги остави да правят каквото искат; беше прекалено слаб, за да се съпротивлява. Умът му сондираше кибернетичната обстановка в непосредствена близост и макар имплантите му да усещаха нещичко от информационния трафик през контролните мрежи, не беше в състояние да влияе върху нищо. Хората също бяха недосегаеми за него. Най-вероятно дори нямаха импланти.
	— Вие банши ли сте? — попита той.
	— Нещо такова, но не точно. Банши са банда пирати. Ние правим нещата с малко повече финес. Но тяхното съществуване ни дава прикритието, нужно за нашата дейност. А вие? — Линиите на лицето й се събраха, когато се усмихна. — Наистина ли сте Невил Клавейн, Палача на Тарзис?
	— Не си го чула от мен.
	— Това каза на демаршистите. И на онези деца от Копенхаген. Имаме шпиони навсякъде, както виждаш. Не ни се изплъзват много неща.
	— Не мога да докажа, че съм Клавейн. Но и защо ли да си правя труда?
	— Аз мисля, че си — заяви Зебра. — Поне се _надявам_. Би било такова разочарование, ако се окаже, че си самозванец. Шефът ми няма да остане очарован.
	— Шефът ти ли?
	— Човекът, с когото отиваме да се срещнем — отговори Зебра.
