>	Двайсет и първа глава

	Когато излязоха невредими от атмосферата и халцедоново червеното топче за игра изчезна от радара на кораба, Хури намери смелост да вземе едно от черните кубчета, което бе останало при фрагментирането на главната маса на инхибиторската машина. Кубчето беше шокиращо студено на пипане и когато го пусна, остави по малко кожа по противоположните му страни, като розови отпечатъци от пръсти. Връхчетата на пръстите й бяха зачервени и болезнени. Помисли, че отделената кожа ще остане по гладките черни страни, но след няколко секунди тя падна, подобно на деликатни полупрозрачни крилца на насекомо. Студените черни страни на кубчето бяха безмилостно тъмни и лъскави като преди. Тя обаче забеляза, че кубчето се свива; контракцията беше толкова странна и неочаквана, че умът й установи този факт едва когато достигна съвсем малки размери. Всички останали кубчета наоколо имитираха това свиване, като размерите им намаляваха наполовина за секунда.
	След минута в кабината вече нямаше нищо друго освен слой сиво-черна пепел. Усети поява на пепел дори в ъгълчетата на очите си, като внезапна атака от прах, и това я подсети, че кубчетата бяха проникнали в главата й преди появата на топчето за игра.
	— Е, получи си демонстрацията — обърна се тя към Торн. — Заслужаваше ли си?
	— Трябваше да знам. Но не можех да предположа какво ще се случи.
	Ана разтърка длани, за да възстанови нормалното им кръвообращение. Приятно беше да се освободи от задържащата мрежа, в която я бе омотал Торн. Той й се извини за това, но гласът му не прозвуча особено убедително. Тя трябваше да признае, че никога нямаше да му каже истината без подобна крайна мярка за убеждаване.
	— Какво стана, между другото? — додаде той.
	— Нямам представа. Поне не за всичко. Предизвикахме ответна реакция и съм почти убедена, че щяхме да умрем или поне да бъдем погълнати от онази машинария.
	— Знам. И аз имах такова чувство.
	Двамата се спогледаха; осъзнаваха, че единението в инхибиторската мрежа за събиране на информация им бе позволило да изживеят ниво на интимност, каквато никой от тях не бе очаквал. Не бяха споделили почти нищо друго освен страх, но Торн поне бе разбрал, че нейният страх бе също толкова силен, колкото и неговият, и че нападението на инхибиторите не бе организирано от нея в негова чест. Имаше обаче и нещо повече от страх. Имаше загриженост един за друг. А когато пристигна третото съзнание, бяха усетили и нещо много близо до разкаяние.
	— Торн… почувства ли другото съзнание? — попита Хури.
	— Усетих нещо. Нещо различно от теб и от машината.
	— Знам кой беше — добави тя. Вече беше прекалено късно за лъжи и заобикаляне на истината и трябваше да каже на Торн поне толкова, колкото знаеше. — Поне мисля, че го познах. Умът беше на Силвест.
	— Дан Силвест ли? — попита предпазливо той.
	— Аз го познавах, Торн. Не добре и не за дълго, но достатъчно, за да го разпозная. А и знам какво се случи с него.
	— Започни от началото, Ана.
	Тя избърса пепелта от ъгълчето на окото си; надяваше се, че машината бе напълно инертна, а не просто заспала. Торн имаше право. Признанието й беше първата пукнатина в иначе безупречна фасада. Но пукнатината не можеше да се премахне. Тя щеше да се разширява, да простира пръстите си във всички посоки. Единственото, което можеше да предложи сега, бе начин за ограничаване на щетите.
	— Всичко, което мислиш, че знаеш за триумвира, е невярно. Тя не е маниакът-тиранин, за който я мисли населението. Правителството изгради така имиджа й. Нуждаеше се от демон, от фигура, която да бъде мразена. Ако народът нямаше триумвира, когото да мрази, щеше да насочи гнева си, чувството си на безсилие към самото правителство. А то не можеше да позволи да се случи подобно нещо.
	— Тя изби цяло селище.
	— Не… — Внезапно се почувства изтощена. — Не, не стана така. Тя просто направи да изглежда така, не разбираш ли? Никой не умря.
	— И ти си сигурна, така ли?
	— Аз бях там.
	Корпусът изскърца и промени отново формата си. Скоро щяха да излязат от електромагнитното влияние на газовия гигант. Инхибиторите продължаваха необезпокоявани започнатите процеси: бавното изграждане на намиращите се под атмосферата тръби и на голямата орбитална арка. Случилото се преди малко не се бе отразило върху голямата схема.
	— Разкажи ми за това, Ана. Наистина ли това е твоето име или е поредният неистинен слой, който трябва да обеля?
	— Моето име е. Но не и Вюйомие. То бе моето прикритие. Колонистко име. Създадохме цяла легенда за мен, необходимото минало, което ми позволи да проникна в правителството. Истинското ми име е Хури. И аз наистина бях от екипажа на триумвира. Дойдох тук на борда на „Носталгия по безкрая“. Дойдохме да намерим Силвест.
	Торн кръстоса ръце пред гърдите си.
	— Е, сега най-после стигнахме донякъде.
	— Екипажът искаше Силвест, това е всичко. Никой нямаше нищо против колонията. Използваха дезинформация, за да ви накарат да мислите, че са готови да използват сила, което не бе истина. Но Силвест ни измами. Нуждаеше се от начин да изследва неутронната звезда и онова нещо, което е в нейната орбита, двойката Цербер/ Хадес. Убеди ултрите да му помогнат с кораба си.
	— И после? Какво стана после? Защо двете се върнахте на Ризургам, след като сте разполагали с космически кораб?
	— На кораба възникнаха неприятности, както се досещаш. Сериозни, гадни неприятности.
	— Бунт?
	Хури прехапа устна и кимна.
	— Три от нас се опълчиха срещу останалите. Ние с Иля и Паскал, съпругата на Силвест. Не искахме Силвест да изследва двойката Хадес.
	— Паскал ли? Паскал Жирардио ли имаш предвид?
	Ана си спомни, че съпругата на Силвест бе дъщеря на един от най-силните политици на колонията, човекът, поел властта след свалянето на Силвест заради вярванията му.
	— Не я познавах толкова добре. Вече е мъртва. Е, нещо такова.
	— Нещо такова ли?
	— Ох, това обяснение няма да е лесно, Торн. Просто ще трябва да приемеш думите ми, разбираш ли? Колкото и побъркани или невероятни да ти изглеждат. Но след всичко, което се случи, ми се струва, че ще бъдеш по-склонен да ги приемеш, отколкото преди.
	Той допря пръст до устната си.
	— Пробвай ме.
	— Силвест и неговата съпруга влязоха в Хадес.
	— Другия обект ли имаш предвид? Цербер?
	— Не — отвърна натъртено тя. — Имам предвид Хадес. Влязоха в неутронната звезда, макар да се оказа, че тя е много повече от неутронна звезда. Всъщност изобщо не е неутронна звезда, а по-скоро нещо като гигантски компютър, дело на извънземни.
	Той сви рамене.
	— Както каза, не може да се отрече, че днес вече не видях някои странни неща. И? Какво стана по-нататък?
	— Силвест и съпругата му бяха в компютъра, нещо като програми в него. Като симулации в алфа-ниво, струва ми се. — Вдигна показалец, предусещайки реакцията му. — Знам това, Торн, защото се поразходих вътре лично. Срещнах Силвест, след като беше картографиран в Хадес. Паскал също. Всъщност там някъде вероятно има копие и от мен. Но аз — тази аз тук — не останах. Върнах се в реалния свят и оттогава не съм ходила повече там. И ако питаш мен, не възнамерявам да ходя никога отново. Влизането в Хадес не е лесно, освен ако не разчиташ да умреш, разкъсан от гравитационното натоварване.
	— И мислиш, че съзнанието, което срещнахме, е на Силвест?
	— Не знам — въздъхна Хури. — Силвест е прекарал в Хадес субективни столетия, Торн… вероятно субективни епохи. Случилото се с всички ни преди шейсет години трябва да е смътен, далечен спомен от зората на времето за него. Имал е време да еволюира над всичко, което сме в състояние да си представим. И е безсмъртен, тъй като нищо в Хадес не умира. Не мога да предположа как ще действа сега, дали даже ще разпознаем съзнанието му. Но на мен дяволски силно ми напомни за Силвест. Възможно е да е съумял да се пресъздаде такъв, какъвто е бил, само за да разбере какво ни е спасило.
	— Би ли проявил интерес към нас?
	— Никога досега не е проявявал и сянка от интерес. Но пък и не се е случило кой знае какво откакто бе картографиран в Хадес. Но сега изведнъж се появиха инхибитори и започнаха да разглобяват каквото им скимне. Информацията очевидно все пак стига до него, макар и само в спешни случаи. Помисли за това, Торн. Тук става нещо наистина гадно. Възможно е да се отрази дори върху Силвест. Не знаем дали е така, но не можем да кажем със сигурност и че не е така.
	— Какво тогава беше онова нещо?
	— Натоварен със специална мисия пратеник, предполагам. Парченце от Хадес, изпратено да събира информация. И Силвест е изпратил с него копие от самия себе си. Пратеникът научи каквото можа, като ни следваше и се въртеше около машините, а после се отправи отново към Хадес. Вероятно като се върне там, ще се слее пак с матрицата. Може и изобщо да не се е отделял напълно — не е изключено нишка ядрена материя, широка един кварк, да е свързвала топчето за игра с края на системата, така и без да го разберем.
	— Нека се върнем малко назад. Какво стана след като напусна Хадес? Иля с теб ли дойде?
	— Не. Тя не беше картографирана в матрицата. Но оцеля и се срещнахме отново в орбитата около Хадес, вътре в „Носталгия по безкрая“. Най-логичната постъпка би била да се разкараме от тази система, колкото може по-далече, но не стана така. Корабът беше… е, не точно повреден, но променен. Беше преживял нещо като психоза. И не искаше да има вече вземане-даване с външния свят. Едва успяхме да го докараме обратно към вътрешността на системата, на една астрологична единица от Ризургам.
	— Хмм. — Торн бе подпрял брадичка върху кокалчетата на свитите си длани. — Става все по-хубаво, наистина. И най-странното е, че ти вярвам. Ако ме лъжеше, щеше да измислиш нещо по-смислено.
	— Но то е смислено и сам ще се убедиш в това.


	Тя му доразказа историята. Торн я слушаше мълчаливо и спокойно, като от време на време кимаше и й задаваше въпроси, за да си изясни някои аспекти от нея. Тя го убеди, че всичко, което му бяха казали до този момент за инхибиторите, бе истина, поне такава, каквато я бяха разбрали, и заплахата бе толкова реална, колкото твърдяха.
	— Мисля, че успя да ме убедиш за това — промълви той.
	— Силвест ги доведе тук, освен ако вече не са били на път. И вероятно затова се чувства длъжен да ни помогне или поне да прояви преходен интерес към външния свят. Случилото се около Хадес подейства като натискане на спусък, така поне мислим. Силвест знаеше, че това, което е намислил, е рисковано, но не му пукаше. — Хури се намръщи, усетила пристъп на гняв. — Проклет арогантен учен. Аз трябваше да го убия. Точно заради това бях на кораба.
	— Още едно прелестно усложнение. — Торн кимна одобрително. — Кой те изпрати?
	— Една жена от Казъм сити. Представяше се като „Мадмоазел“. Познанството й със Силвест датираше доста назад във времето. Тя знаеше какво бе намислил и искаше да го спре. Това бе моята задача. Проблемът е, че се провалих.
	— Не приличаш на хората, които са в състояние да извършат хладнокръвно убийство.
	— Не ме познаваш, Торн. Изобщо не ме познаваш.
	— Засега, може би.
	Впери в нея продължителен сериозен поглед, докато тя отвърна очи, макар и с известна неохота. Този мъж я привличаше, освен това знаеше, че той има нещо, в което вярва. Беше силен и смел — беше се убедила в този факт още в Дома на инквизицията. И беше вярно, макар да не й се искаше да го признае, че бе изобретила тази ситуация с известна представа как би могла да се развие, от мига, в който бе започнала да настоява да заведат Торн на борда на кораба. Не можеше обаче да избяга от единствената мъчителна истина, която продължаваше да предопределя живота й дори след всички тези събития. Тя беше омъжена жена.
	— Но винаги има време, както се казва — додаде Торн.
	— Торн…
	— Продължавай да говориш, Ана. Продължавай да говориш. — Гласът му беше много тих. — Искам да чуя всичко.


	По-късно, когато се отдалечиха на една светлинна минута от газовия гигант, конзолата сигнализира за пристигането на силно насочена трансмисия от „Носталгия по безкрая“. Иля трябва да бе локализирала местоположението на кораба на Хури с много чувствителни сензори и да бе изчакала разделителният ъгъл между него и инхибиторските машини да стане достатъчно голям. Въпреки всички подсигурителни средства не искаше да рискува и да издаде позицията си.
	— Виждам, че сте тръгнали насам — заяви тя. От всяка нейна дума лъхаше дълбоко неодобрение. — Виждам също, че сте навлезли много по-близо до центъра на дейността им, отколкото се бяхме договорили. Това не е хубаво. И то никак.
	— Не изглежда доволна — прошепна Торн.
	— Направихте нещо изключително опасно. Надявам се, че поне научихте нещо на тази цена. Настоявам да се върнете по най-бързия начин. Не трябва да задържаме Торн, защото го чака спешна работа на Ризургам… нито инквизиторката от задълженията й в Кювие. — Направи пауза и добави: — Край. Ирина.
	— Тя все още не знае, че знам — промълви Торн.
	— По-добре да й кажа.
	— Не ми се струва особено разумно, Ана.
	Тя го погледна.
	— Така ли?
	— Все още не. Не знаем как ще го приеме. Вероятно е по-добре да продължаваме да се държим така, сякаш все още не знам… — Направи спираловиден жест с показалеца си. — Не си ли съгласна?
	— Веднъж вече запазих в тайна нещо от Иля. Оказа се сериозна грешка.
	— Този път ще имаш мен на своя страна. Можем да й съобщим внимателно, веднъж щом стигнем живи и здрави на кораба.
	— Надявам се да си прав.
	Той присви закачливо очи.
	— В крайна сметка всичко ще се оправи, обещавам ти. От теб се иска само да ми вярваш. Все пак това не е толкова трудно, нали? Не искам нищо повече от онова, което вие искахте от мен.
	— Проблемът е, че ние излъгахме.
	Той я докосна по ръката, контакт, който можеше да изглежда случаен, ако не бе продължил няколко секунди повече.
	— Просто ще трябва да оставим това там, където му е мястото — в миналото.
	Тя протегна другата си ръка, за да отмести деликатно дланта му, обгърнала ръката й над китката; за момент двамата замръзнаха в това положение. Хури затаи дъх. Погледна към Торн. Осъзнаваше прекрасно какво иска и знаеше, че това бе и неговото желание.
	— Не мога да го направя, Торн.
	— Защо?
	Говореше така, сякаш не можеше да съществува основателна причина за това.
	— Защото… — Ана изтегли дланта си от неговата. — Заради това, което съм все още. Заради обещанието, което дадох на един човек.
	— На кого?
	— На съпруга си.
	— Съжалявам. И за момент не ми е минало през ума, че може да си омъжена. — Отпусна се на стола си и увеличи рязко разстоянието помежду им. — Не исках да прозвучи обидно. Просто си инквизитор, малко по-късно се оказваш ултра. Нито едното, нито другото не е отговаряло на представите ми за омъжена жена.
	Тя вдигна ръка.
	— Няма нищо.
	— Кой е той, ако нямаш нищо против да питам?
	— Не е толкова просто, Торн. Макар много да ми се иска да беше по-просто.
	— Кажи ми. Моля те. Много искам да знам. — Той спря, може би видял нещо в изражението й. — Мъртъв ли е съпругът ти, Ана?
	— И това не е толкова просто. Той беше войник. Както и аз. И двамата бяхме войници от Края на небето, във Войната на Полуострова. Няма как да не си чул за странния ни граждански диспут. — Не го остави да отговори. — Воювахме заедно. Бяхме ранени и качени в безсъзнание на някакъв кораб. Но там объркали нещо. Объркали самоличността ми и ме пренесли погрешно в друг болничен кораб. Все още не знам подробностите. Най-накрая ме натоварили на някакъв по-голям кораб, който се готвел да отпътува от системата. Лайтхъгър. Когато грешката била открита, аз се намирах около Епсилон Еридани, Йелоустоун.
	— А съпругът ти?
	— Все още не знам. Навремето ме накараха да мисля, че е останал някъде около Края на небето. Трийсет-четирийсет години, Торн, ето толкова трябваше да чакам, дори да успеех веднага да се прехвърля на друг кораб, който да отпътува незабавно обратно.
	— С какви методи за удължаване на живота разполагате на Края на небето?
	— Абсолютно никакви.
	— Следователно е твърде вероятно съпругът ти да е вече мъртъв, когато се върнеш?
	— Той беше войник. Продължителността на живота в батальоните, където се прилагаше замразяване/ размразяване и без това бе доста малка. Освен това нямаше кораб, който планираше да тръгне натам. — Ана потърка очи и въздъхна. — Това поне ми казаха, че се е случило с него. Но все още не знам със сигурност дали е така. Възможно е да е пътувал на един и същ кораб с мен, а всичко останало да е било лъжа.
	Торн кимна.
	— Значи съпругът ти може все още да е жив, но в системата Йелоустоун?
	— Да… ако предположим, че изобщо е стигнал дотам и не е отпътувал обратно с първия кораб. Но при всяко положение трябва вече да е стар. Докато аз прекарах доста време в замразено състояние в Казъм сити, преди да дойда тук. А след това бях дори още по-дълго замразена, докато с Иля чакахме появата на вълците.
	Торн помълча около минута.
	— Значи си омъжена за човек, когото все още обичаш, но когото вероятно няма да видиш никога вече?
	— Сега вече разбираш защо не ми е лесно.
	— Разбирам — промълви Торн с нещо като благоговение в гласа. — Разбирам и съжалявам. — Докосна отново дланта й. — Но може би все още имаш възможност да пуснеш миналото, Ана. Всички трябва да го направим в даден момент.


	Стигнаха до Йелоустоун много по-бързо, отколкото бе очаквал. Клавейн се питаше дали Зебра не му беше дала някакво приспивателно или разреденият студен въздух в кабината не бе станал причина да изгуби съзнание… но не усещаше празноти в последователността си от мисли. Просто времето бе отлетяло твърде бързо. На три-четири пъти Манукян и Зебра разменяха по няколко думи тихо и напрегнато и малко след това Клавейн усещаше как корабът променя посоката си на движение, вероятно за да се избегне нова среща с представители на Конвенцията. Но нито веднъж не усети явна паника.
	Имаше чувството, че Зебра и Манукян се стараят да избегнат друг конфликт по-скоро от чувство за благоприличие или изисканост, отколкото заради нещо толкова прагматично като собственото си оцеляване. Каквито и да бяха, не можеше да им се отрече, че са професионалисти.
	Корабът се носеше над Ръждивия пояс, спазвайки неизменно дистанция от няколко хиляди километра, след което започна да приближава по спираловидна линия към слоя от облаци на Йелоустоун. Планетата нарастваше и запълваше всички прозорци, през които можеше да гледа Клавейн. Слой от неоноворозови газове от йонизацията обгръщаше кораба, докато се спускаше надолу в атмосферата. Клавейн усети появата на гравитацията след прекараните в безтегловност часове. Това всъщност беше първата реална гравитация, която усещаше от много години насам.
	— Посещавали ли сте друг път Казъм сити, мистър Клавейн? — попита го Зебра, когато черният кораб навлезе в атмосферата.
	— Един-два пъти. Не напоследък. Там ли отиваме?
	— Да, но не мога да кажа точно къде. Ще трябва да разберете сам. Манукян, можеш ли да държиш здраво курса на кораба през следващите няколко минути?
	— Бъди спокойна, Зеб.
	Тя разкопча колана на кушетката си за ускорение и застана до Клавейн. Линиите по лицето й изглежда бяха зони на различна пигментация, а не татуировки или козметична боя. Тя отвори някакво шкафче и измъкна оттам металносиня кутия с размери на пакет за даване на първа медицинска помощ. Отвори я и прокара пръст сред съдържанието й. Имаше вид на човек, загледан озадачено в кутия с шоколадови бонбони. Най-сетне измъкна оттам апаратче за правене на подкожни инжекции.
	— Сега ще ви приспя, мистър Клавейн. Докато сте в безсъзнание, ще направя някои неврологични тестове, просто за да се уверя, че сте наистина конджоинър. Няма да ви будя, преди да пристигнем на местоназначението си.
	— Не е нужно да го правиш.
	— О, нужно е. Моят шеф пази ревниво тайните си. И иска той да решава какво ще научавате. — Зебра се надвеси над него. — Мисля, че ще мога да ви я бия във врата, без да трябва да сваляте скафандъра.
	Клавейн разбра, че няма смисъл да спори. Затвори очи и усети студеното убождане. Зебра беше добра, в това нямаше съмнение. Усети втори прилив на студ, когато лекарството навлезе в кръвообращението му.
	— Какво иска от мен твоят шеф? — попита той.
	— Не мисля, че все още е наясно. Просто е любопитен. Но не може да го вините за това, нали?
	Клавейн вече бе наредил на имплантите си да неутрализират инжектираното в него вещество, каквото и да бе то. Възможно бе да изгуби донякъде пълната яснота на съзнанието, когато медишинките проникнеха в кръвта му, не беше изключено дори за момент да изгуби напълно съзнание, но това състояние нямаше да трае дълго. Конджоинърските медишинки се справяха чудесно с всеки…
	Седеше в елегантен стол, направен от спираловидни свитъци черно желязо. Столът бе закрепен към нещо невероятно солидно и древно. Намираше се на твърда земя, не в кораба на Зебра. Синьо-сивият мрамор под стола бе осеян с приказно красиви жилки, които се виеха като вихрушки от газ в невъзможно пъстра междузвездна мъглявина.
	— Добър ден, мистър Клавейн. Как се чувствате сега?
	Това не беше гласът на Зебра. Прозвучаха забързани, приглушени стъпки. Клавейн вдигна поглед и видя още от онова, което го заобикаляше.
	Бяха го отвели в нещо, което приличаше на огромна оранжерия. Между колоните от черен мрамор, осеян с жилки, се виждаха фино изработени прозорци, които се издигаха право нагоре няколко десетки метри, преди да се извият, за да се срещнат над него. Дървените решетки, покрити с яркозелени увивни растения, стигаха също почти до тавана. Между тях бяха наредени големи саксии, с всевъзможни растения, повечето от които Клавейн не бе в състояние да идентифицира, но сред тях разпозна няколко портокалови дървета и вид евкалипт. Над стола му се извисяваше нещо като върба, чиито висящи клонки образуваха завеса, закриваща доста успешно гледката му на различни страни. Стъпала и висящи стълби осигуряваха достъп до въздушни алеи за разходка, пресичащи оранжерията във всички възможни посоки. Някъде извън полезрението му, се чуваше постоянен ромон на вода, който като че ли се носеше от миниатюрен фонтан. Въздухът бе по-скоро прохладен и свеж, отколкото студен и разреден.
	Мъжът, който се бе обадил, застана пред него. Беше висок колкото Клавейн и също носеше тъмни дрехи — бяха свалили скафандъра му — но приликите свършваха дотук. Видимата му физиологична възраст беше с две-три десетилетия по-малка от тази на Клавейн, лъскавата му, сресана назад черна коса бе осеяна със сиво на места. Беше мускулест, но не до степен да изглежда абсурдно. Носеше тесни черни панталони и разгърдена, дълга до коленете тога, хваната с колан над кръста.
	Краката и гърдите му бяха голи, бе застанал пред своя гост със скръстени ръце и го наблюдаваше с изражение, представляващо смесица между развеселеност и леко разочарование.
	— Попитах… — започна той.
	— Очевидно сте ме изследвали — прекъсна го Клавейн. — Какво бих могъл да кажа, което вече да не знаете?
	— Изглеждате недоволен.
	Човекът говореше на каназиански, но не съвсем свободно.
	— Не знам нито кой сте, нито какво искате, но нямате представа каква вреда причинихте.
	— Вреда ли? — учуди се мъжът.
	— Аз дезертирах при демаршистите. Но, разбира се, вие знаете това, нали?
	— Нямам представа какво ви е казала Зебра. Наистина знаем нещичко за вас, но не толкова, колкото ни се иска. Затова сте тук сега, като наш гост.
	— Гост, а? — изсумтя Клавейн.
	— Е, признавам, че може би разширявам малко обичайното значение на тази дума. Но не искам да се смятате за затворник. Не сте такъв. Нито пък сте наш заложник. Напълно възможно е да решим да ви пуснем съвсем скоро. Каква ще бъде вредата тогава?
	— Кажете ми кой сте.
	— Ще го направя след малко. Но защо първо не дойдете с мен? Мисля, че няма да съжалявате, защото гледката ще ви хареса. Зебра ми каза, че това не е първото ви посещение на Казъм сити, но не съм убеден, че сте го виждали точно от тази перспектива. — Мъжът се наведе и му предложи ръката си. — Елате, моля ви. Уверявам ви, че ще отговоря на всичките ви въпроси.
	— На всичките ли?
	— На повечето.
	Клавейн стана от железния стол с негова помощ. Сега, когато се изправи на крака, си даде сметка, че бе все още малко слаб, но можеше да се движи без затруднение. Установи, че той също е босоног и му беше малко студено на краката върху мрамора. Спомни си, че си бе свалил обувките, преди да влезе в демаршисткия скафандър.
	Човекът го поведе към едно от спираловидните стълбища. Изкачваха се нагоре и се въртяха между удавени под зеленина дървени решетки, докато Клавейн напълно изгуби ориентация. От мястото си бе успял да различи само неопределени форми зад прозорците и бледа охреножълта светлина, която бе наситила всичко с меланхоличното си сияние, но сега видя по-ясно какво има от другата им страна. Мъжът го поведе към някаква балюстрада.
	— Гледайте, мистър Клавейн — Казъм сити. Място, което трябваше да опозная и което, макар да не обикнах, поне вече не мразя със същия мисионерски плам, както при пристигането си.
	— Не сте ли оттук?
	— Не. И аз като вас съм пътувал надлъж и нашир.
	Градът се простираше във всички посоки, покрит с далечна урбанистична мараня. Имаше не повече от двайсет-трийсет сгради, по-високи от тази, в която се намираха, но пък някои от тях бяха значително по-високи и върховете им се губеха в облаците. Клавейн видя тъмната, далечна линия на градските стени, надвиснали над маранята на разстояние десетки километри от тях. Казъм сити беше построен в дълбок вулканичен кратер, пробил доста голяма дупка в кората на Йелоустоун. Градът се издигаше около огромната, изригваща газове бездна, пазейки равновесие на самия ръб, спуснал в дълбините дългите си крака-подпори. Постройките се опираха рамо в рамо, преплитаха се и се сливаха в най-невероятни форми. Въздушният трафик беше изключително интензивен — постоянно движещата се маса караше окото да полага усилия, за да се фокусира. Изглеждаше невъзможно в един и същ момент да се пътува на толкова места, да се извършват толкова важни премествания в пространството. Но Казъм сити беше огромен. Въздушният трафик представляваше миниатюрна част от реалната човешка активност, извършвана вътре в небостъргачите, дори по време на война.
	Някога беше различно. Градът бе преминал през приблизително три фази. Най-дългата бе така наречената Бел епок, когато демаршистите и техните притежаващи контрол фамилии бяха разполагали с абсолютна власт. По онова време градът изнемогваше от жега под осемнайсетте свързани купола на Москито Нет. Цялата мощност и химични елементи, от които се нуждаеше, се извличаха от самата бездна. Вътре в куполите демаршистите бяха довели овладяването на материята и информацията до логическото им заключение. Опитите им за удължаване на живота ги бяха дарили с биологическо безсмъртие, докато редовното въвеждане на нервни модели в компютрите бе превърнало дори насилствената смърт в нещо като неприятно преживяване. Експертността им в това, което някои от тях продължаваха да наричат „нанотехнология“, бе позволила да оформят околната среда и телата си според капризите на своите желания. И бяха свикнали до такава степен с промените, че застоят от всякакъв тип ги ужасяваше.
	Втората фаза на града бе настъпила само преди век, с появата на Смесената чума. Чумата се бе оказала извънредно демократична и атакуваше еднакво пламенно както хора, така и сгради. Демаршистите бяха разбрали със закъснение, че и в техния Рай през цялото време бе живяла особено отровна змия. Промените бяха обуздани, но чумата отне контрола от хората. Само за месеци градът бе трансформиран до неузнаваемост. Съществуваха само няколко анклава на херметици, където човек все още можеше да си позволи да носи медишинки в своето тяло. Гротескно разкривените форми на сградите напомняха на демаршистите какво са изгубили. Технологиите се сгромолясаха почти до прединдустриално състояние. Хищни фракции започнаха да обикалят из обзетите от беззаконие дълбини на града.
	Средновековието на Казъм сити продължи почти четирийсет години.
	Съществуваха спорове дали третата фаза на града вече бе приключила или продължаваше още, но под различно ръководство. Непосредствено след чумата демаршистите бяха изгубили повечето си предишни източници на богатство. Ултрите отидоха да търгуват другаде. Няколко високопоставени семейства успяха да изплуват, а в Ръждивия пояс винаги се намираха местенца на финансова стабилност, но самият Казъм сити бе узрял за икономическо превземане. Конджоинърите, които дотогава живееха изолирано в няколко далечни ниши из системата, видяха в това своя шанс.
	Не бе инвазия в обичайния смисъл на думата. Те бяха прекалено малобройни, прекалено слаби във военно отношение и нямаха желание да накарат населението да започне да мисли като тях самите. Вместо това започнаха да изкупуват града парче по парче, изграждайки го пак, нов и блестящ. Разглобиха осемнайсетте свързани купола. В бездната инсталираха огромна биоинженерна машина, наречена „Лили“, която увеличи значително ефикасността на химическото преобразуване на излизащите оттам газове. Сега градът живееше в джоб от топъл, годен за дишане въздух, поддържан от бавното издишване на Лили. Конджоинърите бяха съборили много от разкривените постройки и ги бяха заменили с елегантни небостъргачи, издигащи се високо над джоба с годен за дишане въздух, които се въртяха като платна на яхта, за да сведат до минимум обърнатия си към вятъра профил. В околната среда отново предпазливо бяха въведени по-устойчиви форми нанотехнологии. Конджоинърските медишинки позволиха да бъдат възродени удължаващите живота методи. Подушили просперитета, ултрите превърнаха за пореден път Казъм сити в ключова спирка на търговските си маршрути. Около Йелоустоун, заселването на Ръждивия пояс се осъществяваше мирно и кротко.
	Това трябваше да се превърне в нов Златен век.
	Но демаршистите, бившите господари на града, така и не се приспособиха към ролята си на останали в историята величия. Дразнеха се от по-ниския си статус. Векове наред те бяха единствените съюзници на конджоинърите, но явно идваше краят на това положение. Бяха готови да обявят война, за да си възвърнат изгубеното.
	— Виждате ли бездната, мистър Клавейн? — Домакинът му посочи тъмното елипсовидно петно, почти изгубено под изобилието от небостъргачи. — Казват, че Лили умирала. Конджоинърите не са тук, за да я поддържат жива, защото бяха прогонени. Качеството на въздуха вече не е такова, каквото беше. Говори се, че ще се наложи над града отново да се издигнат куполи. Но може би конджоинърите скоро ще бъдат в състояние да заемат пак онова, което беше тяхно, а?
	— Трудно би било да се направи друго заключение — отвърна Клавейн.
	— Не ми пука кой ще победи, признавам. Съумях да се прехранвам добре преди идването на конджоинърите, продължавам да го правя и в тяхно отсъствие. Не познавам града под управлението на демаршистите, но не се съмнявам, че щях да намеря начин да оцелея.
	— Кой сте вие?
	— По-добре би било да попитате: „Къде сме?“ Погледнете надолу, мистър Клавейн.
	Клавейн погледна надолу. Сградата, в която се намираше, беше висока, това ставаше ясно от гледката, но досега не си бе дал сметка колко. Стори му се, че стои почти на върха на изключително висока и стръмна планина и гледа надолу към второстепенните върхове, намиращи се хиляди метри по-ниско и които на свой ред се издигаха над повечето от останалите сгради. Най-високият коридор за въздушен трафик се намираше далече под него. Нещо повече, част от движението преминаваше през самата сграда, гмуркайки се през необозримите й арки и портали. Още по-надолу се виждаха други пластове от трафика, после подобната на решетка плетеница от издигнати шосета, под тях — друго пространство, и после — неясна смесица от паркове и езера, толкова далече, че приличаха на избелели двуизмерни маркировки върху географска карта.
	Постройката беше черна и с монументална архитектура. Не можеше да отгатне истинската й форма, но му се струваше, че ако я видеше от друга част на Казъм сити, щеше да му напомни нещо черно, мъртво и злокобно, като поразено от гръм самотно дърво.
	— Наистина — произнесе Клавейн. — Гледката е много хубава. Къде сме?
	— Шато де корбо, мистър Клавейн. Къщата на гарваните. Вярвам, че помните това име.
	Клавейн кимна.
	— Скейд е идвала тук.
	Мъжът кимна на свой ред.
	— Така подразбирам.
	— В такъв случай имате нещо общо със случилото се с нея, така ли?
	— Не, мистър Клавейн, нямам. Но моят предшественик, последният обитател на сградата, определено е имал. — Мъжът се обърна и предложи дясната си ръка на своя събеседник. — Името ми е X, мистър Клавейн. Това е името, с което в момента предпочитам да си върша работата. Ще преминем ли към деловата част?
	Преди Клавейн да успее да реагира, неговият домакин го хвана за ръката и я стисна. И остана слисан, щом я отдръпна. На дланта си забеляза червено петънце, като от кръв.


	X поведе Клавейн надолу, обратно към помещението с мраморния под. Минаха покрай фонтана, който Клавейн бе чул преди това — представляваше безока златна змия, от чиято паст изригваше нескончаема водна струя — а после поеха по друго дълго стълбище с мраморни стъпала, което ги отведе до долния етаж.
	— Какво знаете за Скейд? — попита Клавейн.
	Не вярваше на X, но не виждаше причина да не му зададе някой и друг въпрос.
	— Не толкова, колкото ми се ще. Но ще ви кажа онова, което научих, в определени граници. Скейд бе изпратена в Казъм сити за шпионска операция на конджоинърите, свързана с тази сграда. Дотук е вярно, нали?
	— Вие ще ми кажете.
	— Хайде де, мистър Клавейн. Както ще се убедите, общото помежду ни е много повече, отколкото предполагате. Няма нужда да заемате отбранителна позиция.
	На Клавейн му стана смешно.
	— Съмнявам се, че двамата с вас имаме изобщо нещо общо, X.
	— Така ли?
	— Аз съм четиристотингодишен старец, видял вероятно повече войни, отколкото вие — залези.
	Очите на X се присвиха развеселено.
	— Наистина ли?
	— Моето виждане за живота няма как да не е малко по-различно от вашето.
	— Не се съмнявам. Ще ме последвате ли, мистър Клавейн? Иска ми се да ви покажа предишния обитател.
	Поведе го по черни коридори с високи тавани, осветени единствено от извънредно тесни прозорци. Клавейн забеляза, че домакинът му се движеше с едва забележимо накуцване, причинено от лек дисбаланс в дължината на двата крака, който съумяваше да преодолява през повечето време. Цялата огромна сграда или поне достойната за дворец част от нея, освен ако това не беше илюзия, породена от невероятните й размери, като че ли беше единствено на негово разположение. Клавейн вече бе останал с впечатление, че X контролира някаква влиятелна организация.
	— Започнете от началото — помоли той. — Как се намесихте в делата на Скейд?
	— В резултат на взаимен интерес. В Йелоустоун съм вече от един век, мистър Клавейн. През този период създадох някои интереси… почти с пълно право бихте могли да ги наречете даже „мании“.
	— Като?
	— Изкупление е една от тях. Миналото ми е, меко казано, доста „пъстро“. Вършил съм някои наистина лоши неща. Но пък кой не ги е вършил?
	Спряха пред арковидна врата от черен мрамор. Той я отвори и въведе госта си в помещение без прозорци, със спокойна, призрачна атмосфера на крипта.
	— И защо проявявате такъв интерес към изкуплението?
	— За да бъдат опростени греховете ми. За да компенсирам донякъде извършеното зло. В днешните времена, дори при настоящите трудности, човек може да се радва на необичайно дълъг живот. В миналото грозното престъпление бележеше човек за цял живот или поне в продължение на библейските седемдесет години. Сега обаче можем да живеем столетия. Нима трябва един толкова дълъг живот да бъде омърсен от един-единствен недостоен акт?
	— Казахте, че сте извършили повече от един такъв акт?
	— Така е. Свързах името си с много нечестиви дела. — X се приближи до някаква грубо заварена изправена метална кутия в средата на стаята. — С всичко това искам да кажа следното: не виждам защо сегашното ми аз трябва да бъде обвързано в даден модел на поведение само заради нещо, извършено от много по-младото ми аз. Съмнявам се, че днес в тялото ми има дори един атом, който е присъствал в мен тогава. Общите ни спомени също са минимални.
	— Криминалното минало не дава на човек уникални морални перспективи.
	— Вярно, не дава. Но съществува такова нещо като свободна воля. Не е нужно да бъдем марионетки на своето минало. — Той спря да говори и докосна кутията. Клавейн осъзна, че тя имаше размери и пропорции на механичните носилки, с които все още се придвижваха херметиците. X си пое дълбоко въздух, преди да заговори отново: — Преди един век успях да приема онова, което бях извършил, мистър Клавейн. Но това вътрешно помирение има своята цена. Дадох обет да поправя някои от сторените неправди, много от които бяха свързани пряко с Казъм сити. Осъществяването на тези обети бе трудна работа, а аз не съм от хората, които приемат несериозно подобни неща. За нещастие се провалих в най-важното от тях.
	— Което беше?
	— След малко ще стигнем и дотам, мистър Клавейн. Първо искам да видите какво стана с нея.
	— С нея ли?
	— С Мадмоазел. Това е жената, живяла тук преди мен, жената, заемала тази сграда по време на мисията на Скейд.
	X плъзна настрани някаква черна плоскост на височината на главата си и откри малко тъмно прозорче, поставено на една от страните на кутията.
	— Какво беше истинското й име? — поинтересува се Клавейн.
	— Не знам. Възможно е Манукян да знае малко повече — бил е на служба при нея, преди да предложи услугите и верността си другиму. Но така и не успях да го накарам да ми каже истината, а е прекалено нужен и доста крехък, за да рискувам да поверя тази задача на апаратурата за извличане на спомени.
	— А вие какво знаете за нея?
	— Само че е имала мощно влияние в Казъм сити години наред, без някой да си дава сметка за това. Тя беше съвършен диктатор. Никой не забелязваше, че се намира под нейния контрол, който бе всепроникващ. Богатството й, ако се съди по обичайните показатели, практически беше равно на нула. Тя не „притежаваше“ нищо в обичайния смисъл на думата. Беше изплела обаче такива мрежи за оказване на принуда, че можеше да постигне всичко, което пожелае, безмълвно, невидимо. Когато действаха, както си мислеха, в свой интерес, хората всъщност често следваха скрития сценарий на Мадмоазел.
	— Човек ще рече, че говорите за вещица.
	— О, не мисля, че във влиянието й имаше нещо свръхестествено. Просто тя виждаше потока от информация по-ясно от повечето хора. Беше в състояние да разбере точно в коя точка трябва да се окаже натиск, в коя точка пеперудата да размаха крилца, за да предизвика ураган половин свят по-нататък. В това се състоеше нейният гений, мистър Клавейн. Инстинктивно разбиране на хаотичните системи, приложени към динамиката на човешката психология. Ето, хвърлете един поглед.
	Клавейн пристъпи към прозорчето на кутията.
	Вътре имаше някаква жена. Тя като че ли беше балсамирана и бе седнала. Дланите й бяха хванати и поставени в скута, стиснали разгърнато хартиено ветрило с полупрозрачна деликатност. Носеше официална рокля от брокат, според Клавейн изостанала поне с един век от модата. Челото й беше високо и гладко, тъмната коса бе прибрана назад и образуваше безмилостни бразди. От мястото си Клавейн не можеше да определи дали очите й бяха затворени или насочени надолу, към ветрилото. Образът се движеше на вълнички, сякаш беше мираж.
	— Какво се е случило с нея? — попита Клавейн.
	— Мъртва е, поне в смисъла, в който аз разбирам смъртта. Мъртва е вече повече от трийсет години. Но не се е променила изобщо от мига на смъртта си. Няма нито гниене, нито каквато и да било друга следа от обичайните ужасни процеси. И въпреки това вътре не може да има вакуум, иначе нямаше да може да диша.
	— Не разбирам. Тя в това нещо ли умря?
	— Това беше нейната носилка, мистър Клавейн. Беше вътре, когато я убих.
	— Вие сте я убили?
	X върна обратно плоскостта, която закриваше прозорчето.
	— Използвах оръжието, създадено от убийците на Канъпи специално за справяне с херметиците. Наричат го „крабър“. То се прикрепва за едно съоръжение отстрани на носилката, което преминава през бронята и същевременно запазва непокътнато херметичното затваряне. Вътре в носилката може да се случват неприятни неща, особено когато намиращият се в нея заподозре, че е възможно да се е превърнал в мишена на убийци. Субективно специфичен нервнопаралитичен газ, нещо от този род.
	— Продължавайте — насърчи го Клавейн.
	— Когато достигне до вътрешността, крабърът инжектира патрон, който детонира с достатъчно сила, за да убие всеки намиращ се там организъм, но не и толкова силно, че да счупи стъклото на прозореца или което и да било друго слабо място. Използвахме нещо подобно срещу екипажите на танкове на Края на небето, така че бях запознат с тези принципи.
	— Ако крабърът е бил задействан, сега вътре нямаше да има тяло.
	— Съвсем вярно, мистър Клавейн, нямаше да има. Знам го много добре, повярвайте ми — виждал съм какво става, когато влязат в употреба тези неща.
	— Но вие все пак я убихте.
	— Направих й _нещо_, но не съм сигурен какво точно. Нямаше как да изследвам носилката през първите няколко часа след задействането на крабъра, защото първо трябваше да се разправим със съюзниците на Мадмоазел. Когато надникнах през прозорчето, не очаквах да видя нищо друго освен обичайните капещи червени петна от другата му страна. Тялото й обаче се оказа почти недокоснато. Не липсваха рани, напълно очевидни, които при нормални обстоятелства биха били фатални сами по себе си, но видях как през следващите няколко часа зараснаха. Същото стана и с дрехите — пораженията се дематериализираха постепенно. И оттогава тя си стои така. Вече повече от трийсет години, мистър Клавейн.
	— Не е възможно.
	— Направи ли ви впечатление, че виждате тялото й като че ли през пласт от вода? Начинът, по който проблясва и се деформира? Това не е оптическа илюзия. Вътре при нея има нещо. Нямам представа до каква степен онова, което виждаме, някога е било човешко.
	— Като ви слуша, човек ще помисли, че е била извънземна.
	— Наистина мисля, че в нея имаше нещо извънземно. Но не искам да правя повече предположения.
	X го изведе от помещението. Клавейн рискува да се обърне, за да хвърли един последен поглед към носилката, поглед, който го вледени. Очевидно X я държеше тук, защото нямаше какво друго да направи с нея. Трупът не можеше да бъде унищожен, а попадането му в други ръце можеше да се окаже опасно. И така, Мадмоазел стоеше погребана в сградата, която някога бе обитавала.
	— Трябва да попитам… — започна Клавейн.
	— Да?
	— Защо я убихте?
	Домакинът му затвори вратата зад тях. Обзе ги почти осезаемо облекчение. Клавейн остана с отчетливото впечатление, че дори X не обичаше особено посещенията при въпросната Мадмоазел.
	— Убих я поради една съвсем проста и очевидна причина — тя имаше нещо, което исках.
	— И то беше?
	— Не съм напълно убеден. Но мисля, че беше същото, което търсеше Скейд.


>	Двайсет и втора глава

	Зейвиър работеше върху корпуса на „Буревестник“, когато се появиха двама посетители. Хвърли поглед към маймуните, за да се увери, че може да ги остави да се оправят сами за няколко минути. Интересно кого бе ядосала сега пък Антоанет. И тя като баща си беше недостижима в умението да създава проблеми не на когото трябва.
	— Мистър Грегър Консодин? — попита единият, като се изправи от един от столовете в чакалнята.
	— Аз не съм Грегър Консодин.
	— Извинете. Помислихме, че това е…
	— Наистина е. Аз просто се грижа за нещата, докато той е за няколко дни във Ванкувър. Зейвиър Лиу. — Усмихна се насърчаващо. — Как бих могъл да ви помогна?
	— Търсим Антоанет Бакс.
	— Така ли?
	— Въпросът е спешен. Доколкото разбрах, паркираният в обслужващия ви кладенец кораб е неин.
	Космите по тила на Зейвиър настръхнаха.
	— А вие сте…?
	— Казвам се мистър Клок.
	Лицето на мистър Клок даваше възможност да се упражняваш по анатомия. Костите под кожата му се очертаваха ясно. Имаше вид на човек на прага на смъртта, но се движеше с лекотата на балетист или мим.
	Истински го притесни обаче другият посетител. При първия си безгрижен поглед той зърна двама мъже, единият висок и слаб като собственик на погребално бюро от приказките, другият — нисък и набит, като професионален борец. Вторият бе свел глава надолу и прелистваше някаква брошура, поставена върху масичката за кафе. Между краката му стоеше черна кутия без особени белези, напомняща куфарче за инструменти.
	Зейвиър сведе поглед към своите ръце.
	— Колегата ми е мистър Пинк.
	Мистър Пинк вдигна очи. Зейвиър едвам успя да скрие изненадата си. Вторият човек беше прасе. Тъмните очички под гладкото кръгло чело го изучаваха. Носът му беше малък и вирнат. Зейвиър беше виждал хора и с по-странни лица, но работата не беше в това. Мистър Пинк не беше човек.
	— Здравейте — каза прасето и отново насочи вниманието си към онова, което четеше.
	— Не отговорихте на въпроса ми — обади се мистър Клок.
	— Въпроса ви ли?
	— За кораба. Той действително е на Антоанет Бакс, нали?
	— Казаха ми само да оправя нещо по корпуса. Това е единственото, което знам.
	Клок се усмихна и кимна. Приближи се до вратата на офиса и я затвори. Мистър Пинк прелисти една страница и се позасмя на прочетеното.
	— Това не е истина, нали, мистър Лиу?
	— Моля?
	— Седнете, мистър Лиу. — Клок направи неопределен жест към столовете. — Моля ви, облекчете краката си от тежестта на тялото. Двамата с вас трябва да поговорим.
	— Наистина трябва да се връщам при маймуните си.
	— Убеден съм, че няма да направят някоя беля, докато ви няма. Моля. — Клок повтори жеста, а прасето вдигна очи и впери поглед в Зейвиър. Зейвиър се отпусна на стола, претегляйки възможностите си. — За мис Бакс. Документацията за трафика, достъпът до която е свободен, показва, че именно нейният кораб е паркиран в обслужващия паркинг и вие работите върху него. Знаете това, нали?
	— Възможно е.
	— Моля ви, мистър Лиу, няма смисъл от подобна уклончивост. Събраната от нас информация показва, че сте в доста близки работни отношения с мис Бакс. Знаете прекрасно, че „Буревестник“ принадлежи на нея. Нещо повече, вие познавате „Буревестник“ по-добре от всеки друг, нали?
	— За какво е всичко това?
	— Бихме искали да поговорим лично с мис Бакс, ако не е прекалено голям проблем.
	— Тук не мога да ви помогна.
	Клок повдигна тънката си, почти невидима вежда.
	— Нима?
	— Ако искате да разговаряте с нея, ще трябва да я намерите сами.
	— Чудесно. Надявах се да не се стигне дотам, но…
	Клок погледна към прасето. То остави брошурата и се изправи. Имаше вид на горила. Когато ходеше, създаваше впечатление, че се опитва да запази равновесие, но всеки момент ще се провали. Прасето мина покрай него с черната кутия в ръце.
	— Къде отива? — попита Зейвиър.
	— В кораба й. Много е добър в механиката, мистър Лиу. Бива го в поправянето на нещата, но е също толкова добър и в тяхното чупене.



	X го поведе още един етаж по-надолу, като вземаше наведнъж по две-три стъпала. Клавейн не виждаше почти нищо друго освен широкия му гръб. Вгледа се в намазаната му с брилянтин синьо-черна коса. X изглежда не си даваше сметка, че Клавейн може да го атакува или да се опита да избяга от чудовищното черно Шато. Нещо повече, Клавейн усещаше странна готовност да сътрудничи на новия си домакин. Предполагаше, че това се дължеше предимно на любопитство. X знаеше неизвестни на Клавейн неща за Скейд, макар да не претендираше, че познава всички факти. Клавейн, на свой ред, очевидно също представляваше интерес за X. Двамата наистина можеха да научат много един от друг.
	Но той бе наясно, че това положение не можеше да продължава дълго. Колкото и интересен и светски вид да имаше неговият домакин, все пак беше отвлечен от него. А и имаше работа, за която трябваше да се погрижи.
	— Разкажете ми повече за Скейд — рече Клавейн. — Какво искаше тя от Мадмоазел?
	— Става малко сложно. Ще се постарая, но трябва да ми простите, ако не съм разбрал всички подробности. И, честно казано, съмнявам се, че някога ще го направя.
	— Започнете от началото.
	Стигнаха до някакъв коридор. X вървеше из него, минавайки покрай странни скулптури, наподобяващи люспи и сменена кожа на някакъв огромен метален дракон, като всяка бе поставена върху отделен пиедестал, снабден с обяснителни бележки.
	— Скейд се интересуваше от технологии, мистър Клавейн.
	— Какъв тип?
	— От някаква напреднала технология, свързана с манипулиране на квантовия вакуум. Аз не съм учен, затова не мога да претендирам, че имам нещо повече от най-слаба представа от свързаните с нея принципи. Доколкото разбирам обаче, определени свойства на материята — инерцията например — произлизат директно от свойствата на вакуума, в който са поставени. Това са чисти предположения, разбира се, но няма ли едно от средствата за контрол над инерцията да бъде от полза за конджоинърите?
	Клавейн се сети как „Куче грозде“ бе успял да го настигне с такава невероятна скорост. Техниката за потискане на инерцията би позволила това и би могла да обясни също природата на заниманията на Скейд по време на предишната им мисия. Възможно бе да бе правила фините настройки на своята технология, изпробвайки я на практика. Следователно технологията най-вероятно съществуваше, дори и в прототипна форма. Но X трябваше да го разбере сам.
	— Не съм чувал за програма за разработването на подобно нещо — отвърна Клавейн, подбирайки думите си така, че да не изрече явна лъжа.
	— Несъмнено това би се пазило в тайна, дори сред конджоинърите. Изглежда всичко е още в период на изпитания и при това е много опасно.
	— Откъде идва тази технология, между другото?
	— Ето това е интересното. Скейд — и следователно конджоинърите — явно са имали добра представа какво търсят преди да дойдат тук, сякаш то е било просто последната част от пъзела. Както знаете, операцията на Скейд се смяташе за провалена. Тя бе единственият оцелял и се върна във вашата Майка Нест само с шепа откраднати неща. Нямам представа дали са били достатъчно или не…
	X погледна назад през рамо с многозначителна усмивка.
	Стигнаха края на коридора. Това бе корниз с ниски стени, обикалящ около огромна стая с полегат под, заемаща височината на няколко етажа. Клавейн надникна през ръба и видя нещо като тръби и отводнителни отвори в чисто черните стени.
	— Ще попитам пак — рече той. — Откъде идваше технологията?
	— От един донор — отвърна X. — Преди около век научих една учудваща истина. Разбрах къде се намира един индивид, извънземен индивид, който беше чакал необезпокояван милиони години, останал на тази планета в резултат на корабокрушение и въпреки това, като цяло — невредим.
	Той спря, очевидно в очакване на реакцията на своя събеседник.
	— Продължавайте — каза Клавейн, твърдо решил да не допусне да бъде объркан.
	— За нещастие не бях първият, който бе научил за това злочесто създание. Други бяха открили, че то може да им осигурява някакво безценно вещество, ако го държат затворено и му причиняват редовно болка. Това би било ужасно при каквито и да било обстоятелства, но въпросното същество беше от извънредно социален тип. И при това интелигентно. Произлизаше от една изключително древна култура, която имаше начини да се придвижва из Космоса. В разбитите останки от неговия кораб всъщност имаше все още функциониращи технологии. Усещате ли накъде ни води това?
	Бяха стигнали до другия край на помещението. Клавейн все още не бе отгатнал каква функция изпълнява то.
	— Онези технологии — поде той, — включваха ли модифициращ инерцията процес?
	— Така изглежда. Трябва да призная, че имах нещо като преднина по въпроса. Преди доста време срещнах друго от същите тези същества, така че знаех мъничко какво мога да очаквам от това тук.
	— На човек с не толкова отворено съзнание като моето би му било трудничко да приеме всичко това — промълви Клавейн.
	X спря в ъгъла и постави и двете си ръце върху ниската мраморна стена.
	— В такъв случай ще ви кажа повече и може би ще започнете да ми вярвате. Няма как да е убягнало от вниманието ви, че светът е опасно място. Сигурен съм, че конджоинърите са се убедили сами в този факт. А какви бяха фактите — тринайсет или четиринайсет известни до този момент унищожени разумни култури? И евентуално един-два съществуващи извънземни разума, които за съжаление са ни толкова чужди, че не правят нищо, което би могло да ни помогне да определим със сигурност колко интелигентни са в действителност. Вселената като че ли стъпква разума, преди да е станал прекалено голям за нейните изисквания.
	— Това е една от теориите.
	Клавейн не разкри колко добре съвпадаше това с фактите, които вече знаеше, в какъв синхрон беше със съобщението на Галиана за обикалящите из Космоса вълци, които започваха да точат лиги и да вият при миризмата на разум.
	— Повече от теория. Ларвите — това е расовото име на вида, чийто представител бе нещастното същество — са били преследвани до почти пълно унищожение. Те живеели само сред звездите, бягайки от светлината и топлината. Но дори там се чувствали неспокойни. Знаели колко малко е нужно, за да привлекат отново убийците. В крайна сметка достигнали до една доста отчаяна защитна стратегия. По природа те не са враждебно настроени, но научили, че понякога се налага да накарат други видове да замлъкнат, за да се предпазят.
	X тръгна отново, прокарвайки едната си длан по стената. Това бе дясната ръка и Клавейн забеляза, че тя оставяше след себе си тънка червена линийка.
	— Как научихте за извънземните?
	— Дълга история, мистър Клавейн, с която не мисля да ви занимавам. Достатъчно е да кажа само следното. Дадох си обет да спася съществото от неговите мъчители, като част от плана за собственото ми изкупление. Но не съумях да го направя веднага. Беше нужно планиране, много предварителни размисли. Събрах екип от доверени помагачи и започнах голяма подготовка. Минаха години, но моментът все не беше подходящ. Така изтече цяло десетилетие. Две десетилетия. Всяка нощ сънувах това страдащо същество и всяка нощ подновявах обета си да му помогна.
	— И?
	— Възможно е някой да ме е предал. Или нейното разузнаване беше по-добро от моето. Мадмоазел се добра до съществото преди мен. Тя го доведе тук, в тази стая. Не знам как. Дори само това трябва да е изисквало доста усилено планиране.
	Клавейн погледна отново надолу, опитвайки да проумее що за животно трябва да е било онова, за да изисква такъв голям затвор.
	— И тя държеше съществото тук, в замъка?
	X кимна.
	— Години наред. Не беше лесно да го поддържат живо, но хората, които го бяха държали затворено преди нея, бяха разбрали какво точно трябва да се направи. Мадмоазел нямаше особен интерес да го измъчва, струва ми се; тя не беше жестока в този смисъл. Но всеки миг от продължителното му съществуване бе мъчение, дори когато не издевателстваха над нервната му система и не го обработваха с електроди с висок волтаж. Тя обаче отказваше да го остави да умре. Не и преди да научи всичко, което успя, от него.
	По-нататък X разказа, че Мадмоазел бе намерила начин да общува със съществото. Но колкото и умна да беше тя, по-голямата работа бе свършило то.
	— Както разбрах, станала злополука — додаде X. — Един човек паднал в кошарата на съществото, от цялата тази височина. Умрял веднага, но преди да успеят да го извадят оттам, създанието, което не било завързано, изяло останките му. До този момент то не бе имало особена представа как изгледат пленилите го хора. — Гласът на X се изпълни със спокоен ентусиазъм. — Така или иначе, случило се нещо странно. Ден по-късно на кожата на съществото се появила рана. Тя започнала да нараства, образувайки дупка. Раната не кървяла, а изглеждала съвсем симетрична и добре оформена. Зад нея се появили някакви структури, движещи се мускули. Раната се превръщала в уста. По-късно започнала да издава човекоподобни звуци. Изминали още ден-два и съществото започнало да произнася познати думи. Още един ден и то вече свързвало тези думи в прости изречения. Смразяващата част от това, което разбрах, е, че съществото наследило от изядения от него човек не само средства да говори. Беше абсорбирало неговите спомени и персоналност и ги бе претопило като свои собствени.
	— Ужасно — промълви Клавейн.
	— Може би. — X не изглеждаше убеден. — Определено може би е полезна стратегия за вид, водещ междузвездна търговия, който очаква да се натъкне на други култури. Вместо да си блъска главата върху алгоритми за превод, защо просто да не декодира езика на биохимично ниво? Изяж партньора, с който търгуваш, и заприличай на него. Е, ще изисква известно сътрудничество от другата страна, но преди милиони години може би е било приета форма за правене на бизнес.
	— Как научихте всичко това?
	— Има начини за всичко, мистър Клавейн. Дори преди Мадмоазел да ме изпревари с извънземното, вече бях подочул за нейното съществуване. Имах своите мрежи на влияние в Казъм сити, както и тя. В повечето случаи бяхме дискретни, но от време на време действията ни се пресичаха. Бях любопитен, затова опитах да науча повече. Но тя години наред се съпротивлява срещу опитите ми да проникна в Шато. Едва когато взе съществото, според мен започна да се отвлича по загадката, която представляваше. Едва тогава успях да вкарам агенти в сградата. Запозна ли се със Зебра? Тя беше един от тях. Зебра научи каквото можа и създаде условията, необходими за превземането на Шато. Но това стана дълго след идването на Скейд тук.
	Клавейн се замисли над казаното.
	— Значи Скейд трябва да е знаела нещо за извънземното?
	— Очевидно. Вие сте конджоинър, мистър Клавейн… не би ли трябвало вие да знаете?
	— И без това вече научих прекалено много. Затова реших да дезертирам.
	Двамата излязоха от затвора. Клавейн изпита същото облекчение както и при напускането на помещението с носилката. Може би се дължеше на въображението му, но имаше чувството, че мъките на самотното същество бяха оставили отпечатък върху атмосферата в стаята. Усещането за силен страх и изолираност отзвучаха едва след като излезе.
	— Къде ме водите сега?
	— Първо в мазето, защото мисля, че там има нещо, което ще ви заинтригува, а после ще ви заведа при едни хора, които много биха искали да се запознаят с вас.
	— Тези хора имат ли нещо общо със Скейд? — осведоми се Клавейн.
	— Мисля, че всичко има нещо общо със Скейд. Според мен с нея може би се е случило нещо при посещението й в замъка.
	X го поведе към един асансьор. Той бе подобен на скелет, измайсторен от спирали и филиграни. Подът представляваше студена желязна решетка с много дупки. X плъзна скърцащата му врата, образувана от обърнати железни V-образни елементи, и я затвори точно когато асансьорът започна да слиза. В началото напредваше мудно. Клавейн предположи, че щеше да им бъде нужен почти час, докато стигнат до по-долните етажи. Но асансьорът, все така скърцайки, започна да ускорява, докато през надупчения му под задуха силен вятър.
	— Мисията на Скейд бе определена като провал.
	Клавейн успя някак си да надвика буботенето и скърцането на асансьора.
	— Да, но не непременно от гледната точка на Мадмоазел. Помислете само: тя бе разпростряла мрежата на своето влияние във всяка област на живота в Казъм сити. В определени граници можеше да осъществи всяко свое желание. Влиянието й достигаше до Ръждивия пояс, всички по-големи центрове на властта на демаршистите. Мисля, че държеше по някакъв начин дори ултрите или най-малкото имаше начини да ги накара да работят за нея. Но беше безсилна пред конджоинърите.
	— И Скейд може би е била входната й виза?
	— Според мен е доста вероятно, мистър Клавейн. Може би не е случайно, че Скейд бе оставена жива, докато всички останали от екипа й бяха убити.
	— Но Скейд е една от нас — промълви безжизнено Клавейн. — Тя никога не би предала Майка Нест.
	— Какво стана след това със Скейд, мистър Клавейн? Случайно влиянието й сред конджоинърите да е нараснало?
	Клавейн си спомни, че тя се бе присъединила към Затворения съвет след приключването на мисията.
	— До известна степен.
	— Значи мога да смятам случая за приключен. Стратегията на Мадмоазел винаги е била такава. Инфилтрирай и оркестрирай. Скейд може изобщо да не е разбрала, че предава народа ви. Мадмоазел винаги е била достатъчно умна, за да залага на лоялността. И макар мисията на Скейд да бе оценена като провал, тя все пак върна някои от интересуващите нейната страна неща, нали така? Достатъчно, за да допринесе донякъде за Майка Нест?
	— Вече ви казах, че не знам за никакъв таен проект за квантовия вакуум.
	— Хмм. Първия път това отрицание не ми се стори напълно убедително.


	Клок, мъжът с плешивия, подобен на яйце череп, каза на Зейвиър да повика Антоанет.
	— Ще й се обадя — каза Зейвиър, — но не мога да я накарам да дойде тук, дори мистър Пинк да започне да чупи кораба.
	— Намерете начин — отвърна Клок, като галеше дебелото листо на едно от растенията в работилницата. — Кажете й, че сте открили нещо, което не можете да оправите, нещо, за което се нуждаете от нейната експертиза. Сигурен съм, че можете да импровизирате, мистър Лиу.
	— Ние ще слушаме — добави мистър Пинк.
	За голямо облекчение на Зейвиър, прасето се беше върнало от „Буревестник“, без да причини особена вреда на кораба; нещо повече, бе останал с впечатлението, че мистър Пинк просто е огледал възможностите по-късно да разбие нещо.
	Обади се на Антоанет. Тя бе далече от работилницата, отдадена на трескави бизнес срещи. Откакто Клавейн си бе заминал, нещата вървяха от лошо към по-лошо.
	— Просто ела тук колкото можеш по-бързо — каза й Зейвиър, без да изпуска от очи двамата си посетители.
	— И защо е това бързане, Зейв?
	— Знаеш колко ни струва да държим „Буревестник“ тук, Антоанет. Всеки час е от значение.
	— Дяволите да го вземат, Зейв. Не можеш ли да ми кажеш нещо приятно?
	— Просто ела тук. — Той затвори телефона. — Благодаря ви, че ме накарахте да направя това, копелета такива.
	— Ценим разбирането ви, мистър Лиу — обади се Клок. — Уверявам ви, че и на двама ви няма да се случи нищо лошо, особено на Антоанет.
	— За вас самите е по-добре да не я пипате. — Изгледа ги един след друг, опитвайки да прецени на кого вярва по-малко. — Така. Тя ще пристигне след двайсетина минути. Можете да разговаряте с нея тук и после тя да се върне да си върши работата.
	— Ще разговаряме с нея на кораба, мистър Лиу. Там няма да има опасност някой от вас да избяга, нали така?
	— Както искате — сви рамене Зейвиър. — Само ми дайте минутка, за да се оправя с маймуните.


	Асансьорът намали скоростта и спря, като продължаваше да потрепва и да скърца дори след като застана неподвижно. Далече над Клавейн металното ехо се гонеше нагоре-надолу по асансьорната шахта, наподобявайки истеричен смях.
	— Къде сме? — попита той.
	— В дълбокото мазе на сградата. Намираме се много ниско под Мълч, мистър Клавейн, в скалната маса на Йелоустоун. — Поведе го извън асансьора. — Ето тук се случи.
	— Какво?
	— Смущаващото събитие.
	Движеха се по някакви коридори, по-точно — тунели, прокопани в солидна скала, чиито стени след това бяха леко изгладени. Светлината на сини фенери очертаваше релефно ръбовете и издатините. Въздухът беше влажен и студен, твърдият каменен под — неудобен за ходене. Минаха през стая с множество високи сребърни кутии, наредени като гюмове за мляко, после слязоха дори още по-дълбоко.
	— Мадмоазел пазеше добре тайните си — заговори X. — Когато нахлухме в Шато, тя унищожи много от нещата, с които се бе сдобила от кораба на ларвата. Други бе отнесла пък Скейд. Беше останало обаче достатъчно, за да ни позволи да започнем. Напоследък напредваме окуражаващо бързо. Забелязахте ли колко лесно моите кораби изпревариха тези на Конвенцията, колко лесно се промъкнаха незабелязани през силно охраняваното от полицията въздушно пространство?
	Клавейн кимна; сети се колко бързо му се стори пътуването до Йелоустоун.
	— Вие също сте научили как да го правите.
	— Все още в доста скромна форма. Да, инсталирахме потискаща инерцията технология на някои от нашите кораби. Намаляването на масата на един кораб с четири пети ни дава предимство пред който и да е катер на Конвенцията. Предполагам, че конджоинърите са се справили по-добре.
	— Може би — съгласи се неохотно Клавейн.
	— Тогава знаят, че технологията е изключително опасна. Квантовият вакуум обикновено се намира в много стабилен минимум, мистър Клавейн, приятна дълбока долина в пейзажа от възможни състояния. Но започнеш ли да бърникаш вакуума — да го охлаждаш, да смекчаваш колебанията, предизвикващи инерцията — променяш цялата топология на този пейзаж. Стабилният минимум се превръща в опасни върхове и хребети. Някои съседни долини са свързани със съвсем различни свойства на погълната материя. Малки колебания могат да доведат до бурни преходи в състоянието. Да ви разкажа ли една история на ужасите?
	— Мисля, че вече започнахте да го правите.
	— Наех най-добрите, мистър Клавейн, най-големите теоретици на Ръждивия пояс. Доведох тук всички, които бяха проявявали някакъв интерес към природата на квантовия вакуум, и им дадох да разберат, че ще се погрижат най-добре за своите интереси, ако ми помогнат.
	— Изнудване? — попита Клавейн.
	— Мили Боже, не. Просто любезна принуда. — X погледна своя събеседник и се усмихна до уши, при което разкри острите си резци. — В повечето случаи това дори не бе необходимо. Разполагах с ресурси, каквито демаршистите нямаха. Разузнавателната им мрежа се сгромолясваше, така че не знаеха нищо за ларвата. Конджоинърите имаха своя програма, но да се присъединиш към тях би означавало сам да станеш конджоинър — доста висока цена за удовлетворяването на научното любопитство. Почти всички, към които се доближавах, бяха повече от готови да дойдат в замъка пред другите алтернативи. — X направи пауза, след което гласът му придоби липсващи до този момент елегични нотки. — Една от тях беше блестящата дезертьорка от редовете на демаршистите, на име Полин Сухой.
	— Мъртва ли е? — поинтересува се Клавейн. — Или нещо по-лошо от мъртва?
	— Не, ни най-малко. Но вече не работи за мен. След онова, което се случи — смущаващото събитие — не можа да се принуди да продължи. Разбирах я прекрасно и се постарах да й помогна да си намери друга работа в Ръждивия пояс.
	— Случилото се, каквото и да е то, трябва наистина да е било доста смущаващо.
	— О, и още как. За всички нас, но особено за Сухой. Много експерименти се правеха тогава. Тук, в подземните нива на Шато, десетки неголеми екипи работеха върху различни аспекти на технологията на ларвите. Сухой бе работила върху проекта вече година и се бе доказала като превъзходен и безстрашен изследовател. Именно тя изследва някои от не толкова стабилните преходни състояния.
	Минаха покрай няколко врати, водещи към обширни тъмни помещения, и спряха пред една от тях. Но X не влезе вътре.
	— Тук се случи нещо ужасно. Никой от свързаните с работата хора след това не е посмял да влезе отново вътре. Казват, че е белязало по обезсърчаващ начин миналото. Усещате ли го и вие, мистър Клавейн? Предусещане на нещо лошо, животински инстинкт, който настоява да не влизате?
	— Сега, след като посадихте в съзнанието ми убеждението, че в тази стая има нещо странно, не бих могъл да кажа честно какво усещам.
	— Влезте вътре — предложи X.
	Клавейн влезе и стъпи върху гладкия под. Беше студено, но не повече, отколкото в цялото подземно ниво. Изчака очите му да свикнат с мрака и да добие представа за големината на помещението. Тук-там по пода, стените и тавана имаше метални подпори или вдлъбнатини, но не бяха останали никакви апарати или оборудване. Стаята бе празна и съвсем чиста.
	Той закрачи покрай стените. Не можеше да каже, че му е приятно да се намира тук, но беше възможно всичко, което усещаше — лека паника, неопределено усещане за нечие присъствие — да има психосоматичен произход.
	— Какво стана? — попита той.
	— В това помещение се случи инцидент, свързан само с проекта на Сухой — отвърна от вратата X. — Сухой пострада, но не фатално, и скоро се възстанови чудесно.
	— И никой от другите хора в екипа й не пострада?
	— Това бе странното. Други хора нямаше — Сухой работеше винаги сама. Нямаше други жертви, за които да се тревожим. Технологията пострада леко, но скоро доказа, че е способна да извърши самостоятелно известни поправки. Сухой беше в съзнание и мислеше свързано, затова предположихме, че като се изправи на крака, ще се върне в мазето.
	— И?
	— Тя зададе странен въпрос. Въпрос, от който космите на тила ми настръхнаха.
	Клавейн се приближи до събеседника си край вратата.
	— Какъв?
	— Попита какво се е случило с другия експериментатор?
	— В такъв случай значи е претърпяла някакви неврологични увреждания. Фалшиви спомени. — Клавейн сви рамене. — Не е изненадващо, нали?
	— Разполагаше със съвсем конкретни факти относно другия учен, мистър Клавейн, знаеше дори името и историята му. Каза, че името му било Ив, Ив Мерсие, и че е бил привлечен от Ръждивия пояс по същото време като нея.
	— Но нямаше такъв Ив Мерсие?
	— Никой с такова или подобно име не беше работил никога в Шато. Както казах, Сухой винаги предпочиташе да работи сама.
	— Може би е чувствала нужда да обвини друг човек за злополуката. И подсъзнанието й е измислило жертвен агнец.
	X кимна.
	— Да, решихме, че се е случило нещо подобно. Но защо да прехвърляш вина за някакъв дребен инцидент? Никой не беше убит, никакво лошо пострадало оборудване. Всъщност ние научихме от инцидента много повече, отколкото от седмици мъчителен напредък. Сухой нямаше в какво да бъде обвинена и тя го знаеше.
	— Тогава значи е измислила името поради друга причина. Подсъзнанието е странно нещо. Не е задължително да има съвършено логическо обяснение за всичко, което е казала.
	— Точно така си помислихме и ние, но Сухой беше непреклонна. Когато се възстанови, спомените и от съвместната работа с Мерсие станаха дори още по-ясни. Спомняше си всевъзможни подробности за него — как изглеждал, какво обичал да яде и да пие, какво било чувството му за хумор, дори живота му преди да дойде в замъка. Колкото повече опитвахме да я убедим, че Мерсие не е бил реален, толкова по-истерична ставаше тя.
	— Значи е била умопобъркана.
	— Всички тестове показваха, че не е, мистър Клавейн. Ако в съзнанието й все пак съществуваше някакво объркване, то определено бе свързано единствено с въпросния Мерсие. И така, аз започнах да се чудя. — Клавейн погледна събеседника си и му кимна окуражаващо да продължава. — Започнах да правя някои проучвания — додаде X. — Не беше трудно да се добера до документацията на Ръждивия пояс… поне до тази, която бе оцеляла след чумата. И открих, че някои аспекти от историята на Сухой съвпадаха с поразителна точност.
	— Като?
	— Там действително фигурираше човек с името Ив Мерсие, роден в същия карусел, както твърдеше Сухой.
	— Сред демаршистите не може да има подобно необичайно име.
	— Не, вероятно не. Но в действителност имаше, само едно. И рождената му дата съвпадаше точно със споменатата от Сухой. Единствената разлика бе, че онзи Мерсие, реалният, беше умрял преди много години. Бил е убит малко след като Смесената чума бе унищожила Глитър Банд.
	Клавейн си наложи да вдигне рамене, но не толкова убедено, колкото му се искаше.
	— Значи става дума за съвпадение.
	— Може би. Но същият този Ив Мерсие по онова време е бил вече студент. Бил е напреднал доста в изучаването на същия квантово-вакуумен феномен, който, според твърденията на Сухой, в крайна сметка щял да го доведе в моята орбита.
	Клавейн нямаше вече никакво желание да стои в стаята. Той излезе обратно в коридора със сините фенери.
	— Смятате, че Мерсие действително е съществувал?
	— Да, смятам. И тук се озовавам лице в лице с две възможности. Или Сухой е узнала по някакъв начин за историята и живота на мъртвия Мерсие, или, по една или друга причина, е предпочела да вярва, че всъщност не е умрял или че тя самата казва истината.
	— Но това не е възможно.
	— Аз смятам, че е възможно, мистър Клавейн. Смятам, че всичко казано ми от Полин Сухой може да е било самата истина, че поради някаква не съвсем разбираема за нас причина, той никога не е умирал _за нея_. Че е работила с него, тук в стаята, от която излязохте току-що, и че Мерсие е присъствал при инцидента.
	— Но Мерсие е бил мъртъв. Нали сте видели сам документите.
	— Да предположим, че въпреки всичко не е мъртъв. Да предположим, че е оцелял след Смесената чума, продължил е да работи по теорията за квантовия вакуум и най-накрая е привлякъл вниманието ми. Да предположим също така, че започва да работи със Сухой върху един и същ експеримент, изследвайки по-нестабилните преходни състояния. И да предположим, че се е случила злополука, довела до преминаване в някакво наистина много опасно състояние. Според Сухой, когато това е станало, той бил много по-близо до генератора на полето от нея.
	— И то го е убило.
	— Нещо повече, мистър Клавейн. Станало е причина той да престане да съществува. — Без да сваля очи от своя събеседник, X кимна с покровителствено търпение. — Сякаш цялата история на неговия живот, цялата му мирова линия е била откъсната от нашата реалност, до момента, когато е бил убит от Смесената чума. Това, предполагам, е била най-логичната точка, в която е можел да умре в общата ни мирова линия, тази, която споделяме и ние с вас.
	— Но не и за Сухой — додаде Клавейн.
	— Да, не и за нея. Тя си спомняше какви са били нещата преди. Предполагам, беше достатъчно близо до централната точка, където нейните спомени бяха примесени, преплетени с предишния вариант на събитията. И когато Мерсие е бил изтрит, тя въпреки всичко не бе изгубила спомените си за него. Следователно, изобщо не беше луда. Просто бе станала свидетел на толкова ужасяващо събитие, което не подлежи на проумяване. Не ви ли смразява мисълта, че един експеримент може да има подобен изход?
	— Вече ми казахте, че начинанието е било опасно.
	— Повече, отколкото си давахме сметка тогава. Питам се колко ли мирови линии са били изтрити, преди да има свидетел, намиращ се достатъчно близко, за да усети промяната?
	— С какво точно бяха свързани тези експерименти — попита Клавейн. — Стига да нямате нищо против да попитам.
	— Ето това е интересната част. С преходите между състоянията, както казах, изследващи по-екзотичните квантово-вакуумни връзки. Ние можем да изсмучем част от инерцията от материята и, в зависимост от състоянието на полето, да продължим да я изсмукваме, докато инерционната маса на материята стане асимптота на нула. Според Айнщайн материята без маса няма друг избор освен да пътува със скоростта на светлината. Тя ще стане фотонна, подобна на светлината.
	— Това ли се е случило с Мерсие?
	— Не… не съвсем. Доколкото разбирам работата на Сухой, състоянието с нулева маса се постига много трудно на физическо ниво. Когато наближи състояние с нулева маса, вакуумът проявява склонност към преминаване от другата страна. Сухой го нарича „феномен на фунията“.
	Клавейн повдигна едната си вежда.
	— Другата страна ли?
	— Квантово-вакуумното състояние, в което материята има имагинерна инерционна маса. Като казвам „имагинерна“, имам предвид чисто математическия смисъл, смисъла, в който квадратен корен от минус едно е имагинерно число. Разбира се, веднага става ясно накъде води това.
	— Имате предвид тахионната материя — отвърна Клавейн. — Материята, която се движи по-бързо от светлината.
	— Да. — Домакинът на Клавейн изглеждаше доволен. — Последният експеримент на Мерсие и Сухой май е бил свързан с прехода между тардионичното — материята, с която сме запознати — и тахионичното състояние на материята. Изследвали са състоянията на вакуума, които биха позволили изграждането на по-бърза от светлината система за изтласкване.
	— Това просто не е възможно — каза Клавейн.
	X постави длан върху рамото му.
	— Всъщност не мисля, че това е правилният начин да се мисли по тази тема. Ларвите са знаели, разбира се. Технологията беше тяхна и въпреки това те предпочитаха да пълзят между звездите. Този факт бе всичко, което трябваше да разберем. Работата не е там, че е невъзможно, а просто, че не е никак, никак препоръчително.
	Те стояха дълго в мълчание на прага на мрачната стая, където Мерсие бе изтрит от книгата на съществуванието.
	— Някой захванал ли се е отново с тези експерименти? — попита Клавейн.
	— Не, не и след случилото се с Мерсие. Честно казано, никой не се натискаше да работи повече върху машинарията на ларвите. И така бяхме научили достатъчно. Мазето бе изпразнено. Напоследък почти никой не се вясва тук. Тези, които все пак го правят, твърдят, че виждат духове; може би това са остатъчните сенки на постигнатите от същата съдба като Мерсие. Трябва да кажа, че аз лично никога не съм ги виждал. Нищо чудно умовете на хората да им играят разни номера. — Налагаше си да говори жизнерадостно, но се получаваше тъкмо обратният ефект. — Човек не трябва да се доверява на подобни неща. Вие нали не вярвате в духове, мистър Клавейн?
	— Нямам такъв навик — отвърна той, изпълнен с горещото желание да се намира някъде другаде, само не и в Шато.
	— В странни времена живеем — продължи със симпатия в гласа X. — Чувствам, че това е краят на историята, че големите сметки ще бъдат уредени скоро. И скоро ще се наложи да се прави труден избор. А сега ще отидем ли да се срещнем с хората, за които споменах преди малко?
	Клавейн кимна.
	— Нямам търпение.


	Антоанет слезе от движещия се по ръба на карусела влак на най-близката спирка до наетата под наем работилница.
	Нещо в поведението на Зейвиър й се бе сторило необичайно, но не можеше да каже точно какво. Огледа с известен трепет чакалнята и приемната на работилницата. Нищо особено, само табела „Затворено“ на вратата. Увери се, че налягането вътре е нормално и влезе. Тръгна по най-близката свързваща пътека, без да поглежда надолу. Въздухът беше упойващ от аерозоли. Кихаше и очите я сърбяха, когато стигна до входния люк на кораба
	— Зейвиър… — извика Антоанет.
	Но ако се намираше навътре в „Буревестник“, никога нямаше да я чуе. Трябваше или да го намери, или да изчака идването му. Беше казала, че ще пристигне след двайсет минути.
	Влезе в кабината за управление на полета. Всичко изглеждаше нормално. Зейвиър бе извикал на екрана една от най-рядко използваните диагностични програми, които дори Антоанет гледаше с известно неразбиране. Но точно това бе очаквала от него, когато бе разглобил половината кораб.
	— Наистина съжалявам много.
	Тя се огледа. Той стоеше зад нея и цялото му изражение говореше, че й се извинява за нещо. Зад него видя двама души, които не познаваше. По-високият от тях й даде знак да ги последва към главния мостик.
	— Моля те, Антоанет, прави каквото ти казвам — рече той. — Това не би трябвало да отнеме много време.
	— Мисля, че е по-добре да го послушаш — намеси се Зейвиър. — Съжалявам, че те накарах да дойдеш, но те заплашиха, че ще започнат да трошат кораба, ако не го направя.
	Антоанет кимна и тръгна обратно по свързващия коридор.
	— Правилно си постъпил, Зейв. Не се измъчвай заради това. Кои са тези клоуни? Представиха ли се?
	— Високият е мистър Клок. Другият, свинята, е мистър Пинк.
	Всеки кимна на свой ред, когато Зейвиър произнесе името му.
	— Но кои са те?
	— Не казаха, но ще си позволя да отгатна. Интересуват се от Клавейн. Възможно е да са паяци или да работят за тях.
	— Така ли е? — попита Антоанет.
	— Едва ли — отговори Рьомонтоар. — Колкото до моя приятел…
	Мистър Пинк поклати достойната си за фантастичен филм глава.
	— Не и аз.
	— Щях да ви позволя да ни проучите, ако обстоятелствата бяха по-леки — продължи Рьомонтоар. — Уверявам ви, че в никой от нас няма конджоинърски импланти.
	— Което не означава, че не сте подставени лица на паяците. Така, какво е нужно да направя, за да си оберете крушите от моя кораб?
	— Както отсъди правилно мистър Лиу, ние се интересуваме от Невил Клавейн. Седнете… — Додаде вече със стоманен акцент в гласа онзи, който се бе представил като Клок. — Моля ви, нека бъдем възпитани.
	Антоанет разгъна един стол от стената и се настани върху него.
	— Никога не съм чувала за човек на име Клавейн — обяви тя.
	— Но вашият партньор е чувал.
	— Да. Супер си, Зейв.
	Тя го изгледа. Защо просто не се бе направил, че не знае?
	— Работата не е добра, Антоанет — рече Клок. — Знаем, че вие го докарахте тук. Изобщо не сме ви ядосани, че сте го направили — все пак това бе хуманна постъпка.
	Тя кръстоса ръце пред гърди.
	— Е, и?
	— От вас се иска само да ни кажете какво стана след това. Къде отиде Клавейн, след като го докарахте в карусел Ню Копенхаген.
	— Не знам.
	— Значи просто е изчезнал като по магия, така ли? Без да благодари или да обяви по някакъв начин какво възнамерява да прави по-нататък?
	— Клавейн ми каза, че колкото по-малко знам, толкова по-добре ще бъде.
	Клок погледна прасето за миг. Антоанет реши, че бе отбелязала точка. Клавейн бе пожелал тя да знае колкото се може по-малко. Беше научила мъничко повече единствено благодарение на собствените си усилия, но не беше нужно Клок да знае това.
	— Разбира се — продължи тя, — аз го питах неуморно. Изгарях от любопитство какво правеше тук. Знаех също така, че е паяк. Но той не искаше да ми каже. Обясни, че било за мое добро. Аз опитах да споря, но той остана твърд. И сега се радвам, че го направи. Нищо не можете да ме принудите да кажа, просто защото нищо не знам.
	— Затова просто ни кажете какво се случи — обади се примирително Клок. — Това е единственото, което се иска от вас. Ние ще си направим изводи за това какво е имал предвид и ще си отидем. И няма да ни видите никога повече.
	— Казах ви — просто си замина. Не каза нито дума за мястото, където отива. Нищо. Само „довиждане и благодаря“.
	— Не може да е имал документи и пари — произнесе Клок, сякаш говореше на самия себе си, — следователно не може да е стигнал далече без малко помощ от ваша страна. Ако не ви е помолил да му дадете пари, вероятно е още някъде в Ню Копенхаген. — Слабият мъртвешки блед човек се надвеси над нея. — И така, кажете ми. Помоли ли ви нещо?
	— Не — отвърна тя със съвсем леко колебание.
	— Лъже — заяви прасето.
	Клок кимна сериозно.
	— Мисля, че сте прав, мистър Пинк. Надявах се да не се стигне до това, но… Налага се, както се казва. Във вас ли е онова нещо?
	— Онова нещо ли, мистър Клок? Имате предвид…
	Между краката на прасето се намираше чисто черна кутия. То я бутна напред, наведе се и докосна някакъв скрит механизъм. Кутията се отвори; разкриха се много повече отделения, отколкото можеше да се предположи от размерите й. Във всяко едно от тях имаше лъскава сребърна част, поставена в точно възпроизвеждаща формите й омекотяваща пяна. Мистър Пинк извади една и я заоглежда. После извади друга и я свърза с първата. Въпреки непохватността на ръцете си, действаше изключително внимателно, съсредоточен в работата.
	— Ще я сглоби за нула време — обади се Клок. — Това е полева машина за извличане на спомени, Антоанет. Производство на паяците, държа да добавя. Какво знаеш за този род съоръжения, наречени „тралове“?
	— Майната ти.
	— Е, въпреки това ще ти кажа. Напълно е безопасна, нали, мистър Пинк.
	— Напълно е безопасна, мистър Клок.
	— Или поне няма причина да не бъде безопасна. Но полевите тралове са друга работа. Не са така изследвани както по-големите модели. И вероятността да увредят невроните на субекта е далече по-голяма. Дори смъртните случаи не са нещо нечувано, нали, мистър Пинк?
	Прасето вдигна поглед от заниманията си.
	— Чуват се всякакви неща, мистър Клок. Чуват се всякакви неща.
	— Е, сигурен съм, че слуховете за пагубното влияние са преувеличени… но все пак не е особено препоръчително полевият трал да се използва, когато може да се прибегне към алтернативни процедури. — Клок срещна отново погледа на Антоанет. Очите му бяха дълбоко разположени; видът му я накара да отмести поглед встрани. — Напълно ли сте убедена, че Клавейн не каза къде отива?
	— Казах ви, той не…
	— Продължавайте, мистър Пинк.
	— Чакайте — извика Зейвиър.
	Всички погледнаха към него, дори прасето. Зейвиър понечи да каже още нещо. И тогава корабът се затресе, без никакво предупреждение. Химическите му двигатели се бяха включили и изхвърляха с равномерни пулсации газове във всички посоки, вдигайки шум като от канонада.
	Вратата зад Антоанет се затвори. Тя се хвана здраво за един парапет, за да се държи, а след това се закопча с обезопасяващ колан през кръста.
	Нещо ставаше. Нямаше представа какво, но несъмнено нещо се случваше. През близкия прозорец виждаше как ремонтният кладенец се задушава сред гъсти оранжеви облаци отработени газове. Нещо се освободи, предизвиквайки скърцане на прекъснат метал. Корабът се наклони дори още по-силно.
	— Зейвиър… — промълви едва чуто тя.
	Но той вече също се бе наместил на един от столовете.
	Започнаха да падат надолу.
	Антоанет видя как прасето и Клок опитват да се хванат за нещо. Побързаха също да седнат и да се омотаят в предпазните мрежи. Силно се съмняваше, че имаха по-добра представа от нея за това, което се случва. Но и бяха достатъчно умни да не стоят непривързани в кораб, който показваше по всичко, че се готви да направи нещо буйно.
	Последва удар. Сблъсъкът компресира всяка костица в тялото й. Вероятно току-що корабът се бе ударил във вратата на монтажния кладенец — Зейвиър го беше напълнил с въздух, така че и той самият, и маймуните да могат да работят без скафандри.
	„Буревестник“ се надигна отново. Антоанет усети лекота в корема.
	И после се спусна.
	Този път при сблъсъка във вратата се чу само приглушен удар. Антоанет видя през прозореца как оранжевият дим изчезна за миг. Монтажният кладенец току-що бе изгубил всичкия си въздух. Стените прелетяха край тях и те се отправиха към открито пространство.
	Накарайте го да спре — обади се Клок.
	— Той не ни се подчинява, приятелче — отвърна Зейвиър.
	— Това е номер — настоя паякът. — Ти през цялото време искаше да се качим на кораба.
	— Тогава ме дай под съд — предложи Зейвиър.
	— Зейвиър… — Не й се наложи да вика. На борда на „Буревестник“ бе абсолютно тихо, дори докато преминаваше през онова, което бе останало от вратата на кладенеца. — Зейвиър… моля те, кажи ми какво става.
	— Заредих програма за спешни случаи. Предположих, че някой ден ще ни дойде добре, ако се озовем точно в такава ситуация.
	— Точно такава ситуация ли?
	— Струва ми се, че си е заслужавало да го направя — добави той.
	— Затова ли не се виждаха да работят никакви маймуни?
	— Хей. — Той се престори на обиден. — Защо не можеш да повярваш, че съм в състояние да предвидя някои неща?
	Бяха в състояние на безтегловност. „Буревестник“ се отдалечаваше от карусел Ню Копенхаген, заобиколен от малко съзвездие от отломки. Силно впечатлена, въпреки нежеланието си, Антоанет оглеждаше нанесените от тях поражения. Бяха пробили във вратата дупка с формата на кораба.
	— Дяволите да го вземат, Зейв. Даваш ли си сметка колко ще ни струва това?
	— Значи ще влезем още малко по-нататък в червеното. Реших, че си струва.
	— Това няма да ви помогне — увери го Клок. — Ние сме все още тук и вие не можете да ни причините нищо лошо, без да нараните същевременно и самите себе си. Така че забравете за изтегляне на въздуха от кораба или рязко увеличаване на мощността. Те няма да ви свършат работа. Проблемът, който стоеше пред вас преди пет минути, не е изчезнал.
	— Единствената разлика е — додаде мистър Пинк, — че току-що изгорихте голяма доза добра воля.
	— Вие се готвехте да й отворите главата, за да се доберете до спомените й — възпротиви се Зейв. — Ако това е вашата представа за добра воля, по-добре си я заврете там, където слънцето не свети никога.
	Полусглобеният трал на мистър Пинк се носеше из кабината. Беше го изпуснал при рязкото неочаквано потегляне на кораба.
	— Така или иначе нямаше да научите нищо, защото нямам представа какво е смятал да прави Клавейн — увери ги Антоанет. — Може би не се изразявам достатъчно ясно, за да ме разберете.
	— Вземете трала, мистър Пинк — рече Рьомонтоар. Прасето го гледа без да мигне, докато Рьомонтоар добави с ясно натъртване: — Моля ви, мистър Пинк.
	— Да, мистър Клок — отвърна прасето със същия фалшив тон.
	Прасето се зае непохватно с предпазната си мрежа. Почти се бе освободило от нея, когато корабът отново се спусна рязко напред. Тралът бе единственото непривързано нещо. Той се блъсна с всичка сила в една от стените и се разби на десетина лъскави парчета.
	„Не е възможно Зейвиър да е програмирал и това, нали?“ — помисли си Антоанет.
	— Умно — обади се Клок. — Но не достатъчно. Сега ще трябва да извлечем информацията от вас чрез други средства.
	Корабът увеличаваше постоянно скоростта си. Въпреки това Антоанет все така не чуваше нищо и това започна да я притеснява. Химическите ракети бяха шумни: те предаваха звука си направо чрез рамката на корпуса, дори корабът да се намираше във вакуум. Йонният начин на предизвикване на тласък бе безшумен, но не можеше да поддържа подобно ускорение. Ядреният мотор на токамака обаче бе напълно безшумен, когато се намираше сред магнитни полета.
	Движеха се с ядрен двигател.
	Боже милостиви…
	Използването на ядрени двигатели в Ръждивия пояс се наказваше със смърт. Дори употребата на ядрени ракети толкова близо до карусел би довело до ужасни наказания и почти със сигурност нямаше да й позволят да лети никога вече. Но ядреното ускорение носеше потенциална заплаха от смърт. Погрешно насоченият пламък, създаден при ядрена реакция, можеше да унищожи един карусел за броени секунди…
	— Зейвиър, ако си в състояние да направиш нещо по въпроса, върни ни незабавно към химическите двигатели.
	— Съжалявам, Антоанет, но реших, че това е най-добрият ход.
	— Така ли си решил?
	— Да, и ще поема отговорността и последствията, ако се стигне дотам. Но слушай, тук ни държат като заложници. Това променя правилата. Точно сега най-голямото ни желание е едно посещение от полицията. Аз просто размахвам знаме.
	— Звучи страхотно на теория, Зейв, но…
	— Няма но. Ще свърши работа. Ще видят, че умишлено отклонявам пламъците от населените места. В модела на пулсациите е закодиран дори SOS сигнал, макар да е прекалено бърз, за да го усетим.
	— И мислиш, че ченгетата ще го забележат?
	— Не, но със сигурност ще могат да го проверят по-късно и единствено това има значение. Ще се уверят, че е било опит за сигнализиране за помощ.
	— Възхищавам се на оптимизма ти — обади се Клок. — Обаче няма да се стигне до съда. Просто ще ви прострелят и ще ви свалят задето нарушавате протокола. Така и няма да ви се удаде да се обясните с тях.
	— Той е прав — подкрепи го мистър Пинк. — Ако искате да живеете, по-добре направете обратен завой и се върнете по най-бързия начин в карусел Ню Копенхаген.
	— Обратно до изходната позиция? Сигурно се шегувате.
	— Такава е алтернативата, мистър Лиу — или правите това, или умирате.
	Зейвиър разкопча предпазния си колан.
	— Вие двамата — посочи той към неканените гости, — по-добре останете завързани. За ваше добро е.
	— А аз? — попита Антоанет.
	— Стой си на мястото — по-безопасно е. Връщам се след минутка.
	Нямаше друг избор освен да му се довери. Единствено той познаваше детайлите на програмата, която бе заредил в Бийст и ако започнеше да се движи насам-натам, можеше да се нарани, ако корабът променеше рязко мощността си. По-късно щеше да има спорове, беше убедена в това — не беше доволна, че той бе инсталирал този номер без дори да й каже — но засега трябваше да приеме, че Зейвиър ръководи парада. Даже с това да успееха да си осигурят само малка отсрочка, докато си отдъхнат.
	Когато остана насаме с неканените посетители, Антоанет погледна към Клок.
	— Клавейн ми хареса много повече от вас, знаете ли.


	Зейвиър влезе в кабината за управление на полета на „Буревестник“, увери се, че вратата се затвори зад него и се настани на мястото на пилота. Дисплеите върху конзолата все още бяха в режим на диагностициране, нещо нетипично за летящ кораб. Зейвиър посвети първите трийсетина секунди на възстановяването на нормалните за това състояние на кораба екрани, като го върна в нещо подобно на нормалния за полет статус. Някакъв синтетичен глас незабавно започна да му стърже по нервите с истерични настоявания да угаси ядрения двигател, защото според поне осем местни фара се намираха все още в рамките на Ръждивия пояс и следователно бяха длъжни да не използват нищо с по-висок енергиен заряд от химически ракети…
	— Бийст? — прошепна Зейвиър. — По-добре го направи. И без това вече са ни видели. Сигурен съм.
	Бийст не отговори.
	— Безопасно е — продължи Зейвиър все така шепнешком. — Антоанет стои долу заедно с онези двама негодници. Тя няма да ходи никъде скоро.
	Когато корабът заговори отново, гласът му беше значително по-тих и мек, отколкото, когато се обръщаше към Антоанет.
	— Надявам се, че сме постъпили правилно, Зейвиър.
	„Буревестник“ изръмжа, когато ядреният двигател бе плавно изместен от ядрени ракети. Зейвиър бе убеден, че все още не се намираха на повече от петдесет километра от карусел Ню Копенхаген, а това означаваше, че даже употребата на ядрени ракети бе в нарушение на дълъг колкото ръката му списък с правила, но той все така искаше да привлече вниманието на властите.
	— Аз също, Бийст. Предполагам, че ще разберем съвсем скоро.
	— Струва ми се, че мога да изсмуча въздуха от кабината. Ще можеш ли да сложиш скафандър на Антоанет, без другите да създадат проблем?
	— Няма да бъде лесно. Вече се тревожа, задето я оставих сама с тях долу. Не знам след колко време ще решат да предприемат нещо. Ако можех да ги заведа в едно помещение, а нея — в друго…
	— Възможно е да успея да изсмуча въздуха избирателно. Никога обаче не съм опитвал да го направя досега, така че не съм сигурен дали ще се получи от първия път.
	— Може да не се стигне до това, ако онези глупаци от Конвенцията стигнат до нас първи.
	— Каквото и да стане, няма да се мине без неприятности.
	Зейвиър умееше да разчита достатъчно добре тона на Бийст.
	— Антоанет ли имаш предвид?
	— Тя сигурно ще ти зададе някой и друг труден за отговаряне въпрос, Зейвиър.
	Той кимна мрачно. Напомнянето за това бе последното, от което се нуждаеше в този момент, но правилността на забележката беше неоспорима.
	Клавейн имаше своите съмнения за теб, но бе достатъчно разумен да не пита Антоанет какво става.
	— Тя рано или късно ще трябва да научи. Джим никога не е искал това да остане тайна през целия й живот.
	— Не днес обаче. Не тук и не сега. И без това си имаме достатъчно грижи в момента.
	Именно в този момент нещо на конзолата привлече погледа му. Беше на дисплея на триизмерния радар: на него, от страната на карусела, се бяха появили три иконки. Движеха се бързо, по вектори, които щяха да ги отведат до „Буревестник“ за нула време.
	— Е, искаше някаква реакция, Зейвиър — обади се Бийст. — Изглежда я получи.
	Напоследък катерите на Конвенцията никога не се отдалечаваха много от карусел Ню Копенхаген. Ако не тормозеха Антоанет, както се случваше обикновено, се захващаха с някой друг. Най-вероятно властите бяха предупредени, че става нещо необичайно, още щом „Буревестник“ бе напуснал монтажния кладенец. Зейвиър се надяваше само това да не е същият полицай на Конвенцията, който беше проявил такъв интерес към делата на Антоанет.
	— Мислиш ли, че е вярно? Че ще ни убият, без дори да попитат защо използваме ядрен двигател?
	— Не знам, Зейвиър. Когато го направих, не можеше да се каже, че имах някакъв друг избор.
	— Не… ти постъпи правилно. И аз щях да направя същото. Каквото би направила вероятно и Антоанет. И определено каквото би направил Джим Бакс.
	— Корабите ще бъдат при нас до три минути.
	— Улесни ги максимално. Аз се връщам при другите, за да видя какво правят.
	— Късмет, Зейвиър.
	Той се върна при Антоанет. За огромно негово облекчение, Клок и прасето бяха все още по местата си. Усети как тежестта му намалява, когато Бийст прекъсна захранването на ядрените ракети.
	— Е? — попита Антоанет.
	— Всичко е окей — отвърна Зейвиър по-уверено, отколкото се чувстваше. — Полицията ще бъде тук всеки момент.
	Когато изпаднаха в безтегловност, вече беше на мястото си. Няколко секунди по-късно последва серия от тъпи удари, когато полицейските катери хвърлиха закрепващите се куки към корпуса. „Засега всичко върви добре — помисли си Зейвиър. — Поне опитват да се качат на борда и това несъмнено е безкрайно по-добър вариант, отколкото направо да ни свалят.“ Сега щеше да има възможност да обясни какво се бе случило и дори копелетата да настояваха, че някой трябва да умре, сигурно щеше да успее да опази Антоанет от прекалено големи неприятности.
	Усети полъх. Тъпанчетата му изпукаха. Заприлича му на изпускане на въздуха от кораба, но всичко свърши, преди да бе изпитал истински страх. Въздухът се обездвижи отново. Чу далечно дрънчене и скърцане на извиван и срязван метал.
	— Какво стана току-що? — попита мистър Пинк.
	— Полицията трябва да е срязала люка, за да влезе — отвърна Зейвиър. — Лека разлика в налягането между техния и нашия въздух. Нищо не ги спираше да влязат нормално, но явно не са били готови да изчакат отключването на люка.
	Сега чу приближаващи механични звуци.
	— Изпратили са пълномощник — съобщи Антоанет. — Мразя пълномощниците.
	Той се появи след по-малко от минута. Антоанет трепна, когато машината се разгъна вътре при тях, уголемявайки се като разцъфващ черен цвят. Очерта из помещението убийствени дъги със завършващите с нещо като острие на рапира крайници. Зейвиър трепна, когато един от тях мина на сантиметри от очите му и разсече въздуха с наподобяващ камшик звук. Дори прасето имаше вид на някой, който би предпочел да бъде на много други места, но не и тук.
	— Това не беше умна постъпка — отсъди то.
	— Нямаше да ви направим нищо лошо — добави Клок. — Искахме само информация. Сега си навлякохте къде-къде по-големи неприятности.
	— Вие имахте трал — каза Зейвиър.
	— Не беше трал — отвърна мистър Пинк, — а апарат за възпроизвеждане на мисли. Нямаше да ви навреди.
	Пълномощникът заговори:
	— Регистрираният собственик на този съд е Антоанет Бакс. — Машината се приближи и клекна до нея, толкова близо, че тя чуваше постоянното тихичко бръмчене, което се носеше от него, и усети мириса на озон от проблясващия тазер. — Вие нарушихте правилника на Конвенция Ферисвил за използването на атомни двигатели в рамките на Ръждивия пояс, известни някога като Глитър Банд. Това нарушение от трета категория на правилника се наказва с необратима невронна смърт. Моля, подложете се на генетична идентификация.
	— Какво? — възкликна Антоанет.
	— Отворете си устата, мис Бакс. Не мърдайте.
	— Това си ти, нали?
	— Аз ли, мис Бакс?
	Машината извади два завършващи с гумички манипулатора и обхвана с тях главата й. Болеше и продължаваше да боли, сякаш стягаха бавно черепа й в менгеме. От скрита до този момент част на машината се появи друг манипулатор. Той завършваше с миниатюрно извито острие, като коса.
	— Отворете уста.
	— Не…
	Тя усещаше, че от очите й започват да капят сълзи.
	— Отворете уста.
	Гадното острие, което бе все пак достатъчно голямо, за да отреже пръст, бе само на два-три сантиметра от носа й. Антоанет усети засилване на натиска. Бръмченето на машината се засили.
	— Отворете уста. Това е последното ви предупреждение.
	Тя отвори уста, но го направи по-скоро, за да изохка от болка, отколкото за да изпълни нареждането на пълномощника. Металът се придвижи светкавично, толкова бързо, че не успя да види нищо. Усети за част от секундата студенина в устата и докосването на метал до езика си.
	След това машината извади острието. Накрайникът се сви и пъхна острието в отделен отвор на компактното централно шаси. Вътре нещо забръмча и защрака: несъмнено това бе бързодействащ апарат за секвенциониране на ДНК, който щеше да сравни току-що взетата от нея проба с данните от документацията на Конвенцията. Антоанет чу воя на центрофуга. Пълномощникът все още не пускаше главата й.
	— Пусни я — обади се Зейвиър. — Получи каквото искаше. Сега я пусни.
	Пълномощникът я остави. Тя си пое въздух с пълни гърди, избърса сълзите от лицето си. Тогава машината се обърна към Зейвиър.
	— Намесата в дейността на служебно лице или натоварен с изпълнението на неговата дейност механизъм от Конвенция Ферисвил е първа категория…
	Не си направи труда да довърши изречението. Презрително насочи тазерната си ръка така, че святкащите й електроди се допряха до гърдите на Зейвиър. Зейвиър издаде някакъв лаещ звук и се сгърчи в конвулсии. След това замря неподвижно с отворени очи и уста.
	— Зейвиър… — възкликна невярващо Антоанет.
	— Той го уби — обяви Клок. Започна да се освобождава от обезопасителната мрежа на своето място. — Трябва да направим нещо.
	— Какво ви пука? — сопна се Антоанет. — Всичко стана заради вас.
	— Пука ми, колкото и да не ви се вярва. — Миг по-късно се изправи от мястото си и се хвана за най-близката точка, която можеше да му даде опора. Машината се извъртя към него. Клок не помръдна; той единствен досега не бе трепнал при появата на пълномощника. — Пусни ме. Искам да го прегледам.
	Машината се спусна към него. Може би очакваше той да се отмести от пътя й в последния момент или да се свие, за да се предпази. Но Клок не помръдна. Даже не мигна. Машината спря, като бръмчеше и щракаше вбесено. Очевидно не знаеше какво да прави.
	— Връщай се на мястото си — нареди тя.
	— Пусни ме да мина, иначе ще извършиш убийство. Знам, че те ръководи човешки мозък и че разбираш значението на концепцията за екзекуция не по-зле от мен.
	Пълномощникът вдигна отново тазера.
	— Няма да ти свърши работа — предупреди го Клок.
	Въпреки това той притисна тазера непосредствено под ключицата му. Електрическите искри затанцуваха като пленена змиорка и обгориха плата на дрехите му. Но без да парализират самия него. По лицето му нямаше и следа от болка.
	— Няма да ми подейства — додаде той. — Аз съм конджоинър. Нервната ми система не е изцяло човешка.
	Тазерът започваше да обгаря кожата му. Замириса на изгорена плът.
	Клок трепереше, кожата му изглеждаше дори още по-бледа и восъчна, отколкото досега.
	— Няма…
	Гласът му прозвуча напрегнато. Машината дръпна тазера; показа се катраненочерна вдлъбнатинка, дълбока два-три сантиметра. Клок все още опитваше да довърши започнатото си изречение.
	Пълномощникът го събори отстрани с тъпото овално дуло на гатлинговото си оръжие. Чу се пукане на кост. Клок се стовари върху стената и замря неподвижно. Имаше вид на мъртъв, но и досега не бе имало момент, в който бе изглеждал напълно жив. Миризмата от изгорената му плът все още изпълваше кабината. Това не беше нещо, което Антоанет щеше да забрави скоро.
	Тя погледна отново към Зейвиър. Клок се бе опитал да направи нещо за него. Беше „мъртъв“ може би вече от половин минута. За разлика от Клок, за разлика от който и да е паяк, Зейвиър нямаше в главата си ансамбъл от машинки, възпрепятстващ получаването на мозъчни поражения в резултат на липсата на кръвообращение. Не разполагаше с много повече от още една минута…
	— Мистър Пинк… — промълви умолително тя.
	— Съжалявам, но това не е мой проблем — отвърна прасето. — И без това вече съм мъртъв.
	Главата продължаваше да я боли. Костите й бяха натъртени, беше убедена в това. Пълномощникът за малко не й беше пръснал черепа. Е, какво значение имаше всъщност това, нали така или иначе бяха мъртви. Мистър Пинк имаше право. Какво се променяше тогава, ако я нараняха още малко? Не можеше да остави Зейвиър така, без да направи нещо.
	Стана от мястото си.
	— Стоп — обади се пълномощникът. — Намесвате се в сцената на престъплението. Вмешателството в местопрестъплението е категория…
	Тя продължи да се движи въпреки всичко, като се хващаше от опорна точка за опорна точка, докато се приближи до Зейвиър. Машината тръгна към нея — чу, че прашенето на тазера се засили. Зейвиър беше мъртъв вече от минута. Не дишаше. Хвана китката му, опитвайки да напипа пулса. Дали беше правилно да опитва тук, питаше се трескаво тя, или бе по-добре да потърси отстрани на врата…
	Машината я отмести встрани с такава лекота, сякаш вдигна наръч пръчки. Тя се устреми отново към Зейвиър, по-разгневена от когато и да било досега през живота си, ядосана и ужасена едновременно. Зейвиър щеше да умре… всъщност _вече беше мъртъв_. И, както изглеждаше, тя скоро щеше да го последва. Дяволите да го вземат… само допреди половин час единствената й тревога беше заплахата от _банкрут_.
	— Бийст! — извика Антоанет. — Бийст, ако можеш да направиш нещо… може би моментът е подходящ.
	— Моля за извинение, госпожичке, но не съм в състояние да направя нищо, което да не ви създаде по-големи неудобства, отколкото на пълномощника. — След кратка пауза Бийст добави: — Наистина съжалявам, много съжалявам.
	Тя погледна към стените и я обгърна миг на съвършена безметежност, окото на бурята. Гласът на Бийст никога не бе звучал така. Сякаш субперсоната спонтанно бе превключила на друга програма за самоличност. Кога преди беше говорила от първо лице за себе си?
	— Бийст… — изрече тихо тя. — Бийст…?
	Но в този момент пълномощникът стигна до нея, твърдата като диамант, остра като ятаган сплав на крайниците му я обхвана. Антоанет се мяташе и крещеше, докато той я отнасяше по-далече от Зейвиър. Нямаше как да не се пореже в крайниците му. Кръвта й започна да капе от всяка раничка в дълга процесия от мъниста, образувайки рубиненочервени дъги във въздуха. Усети, че губи съзнание.
	Прасето се раздвижи. Хвърли се върху машината. Беше дребно, но невероятно силно за своите размери, и машинарията на пълномощника застена и забръмча от усилието. Кръвта на мистър Пинк се смесваше с кръвта на Антоанет. Въздухът заприлича на алена мъгла, тъй като кръвта падаше на все по-малки и по-малки капчици. Машината правеше ужасяващи разрези в плътта му. Кръвта се стелеше по него като зора. Той ревеше от болка и гняв, но продължаваше да се бори. Тазерът пусна синя дъга във въздуха. Дулото на гатлинговото оръжие започна да се върти дори още по-бързо, сякаш машината се готвеше да опръска със спрей кабината.
	Антоанет пропълзя обратно към Зейвиър. Дланите й бяха насечени. Докосна челото му. Преди няколко минути можеше и да го спаси, но сега беше безсмислено да опитва. Мистър Пинк се бореше смело, но губеше неумолимо. Пълномощникът щеше да победи и да я дръпне отново от Зейвиър и тогава може би щеше да убие и нея.
	Това бе краят. А единственото, което трябваше да стори, бе да последва съвета на баща си. Той й беше казал никога да няма вземане-даване с паяци и макар да нямаше как да се досети за обстоятелствата, заради които щеше да се замеси с тях, времето бе доказало правотата му.
	„Съжалявам, татко — помисли си тя. — Ти беше прав, а аз си мислех, че знам по-добре. Обещавам следващия път да бъда добро момиче…“
	Пълномощникът престана да се движи, моторите му притихнаха. Тазерът изсъска, припламна и замря. Центрофугата намали оборотите си и след малко Антоанет вече не чуваше нищо. Дори бръмченето бе престанало. Машината просто бе замръзнала там, неподвижна, подобна на противен, опръскан с кръв черен паяк, проснат на пода и заел пространството от стена до стена.
	Част от силите й се възвърнаха.
	— Мистър Пинк… какво направихте?
	— Нищо не съм направил — отвърна той. И после кимна към Зейвиър. — На ваше място щях да се концентрирам върху него.
	— Помогнете ми. Моля ви. Не съм достатъчно силна, за да се справя сама.
	— Помогнете си сама.
	Сега видя, че мистър Пинк бе сериозно ранен. Но макар да губеше кръв, изглежда нямаше друго освен множеството порязвания с различна дълбочина и дължина. Не се виждаше да е изгубил пръсти или да има счупени кости.
	— Умолявам ви. Помогнете ми да масажирам гръдния му кош.
	— Казах, че никога няма да помогна на човек, Антоанет.
	Тя се зае с гръдния кош на Зейвиър, но след всеки натиск силите й намаляваха.
	— Моля ви, мистър Пинк…
	— Съжалявам, Антоанет. Не нещо лично, но…
	Тя прекрати действията си. Вече не можеше да овладее гнева си.
	— Но какво?
	— Опасявам се, че хората не са любимият ми вид.
	— Е, мистър Пинк, ето ви едно послание от човешкия вид. Наврете си го, вие и вашето отношение.
	Върна се към Зейвиър, като събра сили за един последен опит.


>	Двайсет и трета глава

	Дрънчащият железен асансьор отвеждаше Клавейн и X обратно нагоре. Клавейн размишляваше върху онова, което му бе показал и разказал неговият домакин. При всякакви други условия историята за Сухой и Мерсие щеше да бъде голямо предизвикателство към доверието му. Нямаше как да отрече обаче очевидната искреност на X и всяващата ужас атмосфера на празното помещение. Много по-успокояващо беше да мисли, че X му бе разказал историята, просто за да си играе със съзнанието му. Поради тази причина Клавейн предпочете да заложи, поне временно, върху не толкова успокояващата възможност, точно както бе постъпил и X при разследването на твърденията на Сухой.
	Опитът му показваше, че обикновено вярна се оказваше по-обезпокоителната вероятност. Така бе създаден светът.
	По време на изкачването те почти не говореха. Клавейн бе все още убеден, че трябва да избяга от X и да продължи с изпълнението на първоначалния си замисъл. Онова, което му разкри X обаче, го принуди да приеме, че собственото му разбиране на цялата работа бе доста непълно.
	Скейд не работеше само за собствените си интереси или дори за интересите на клика от безлики конджоинъри. Най-вероятно работеше за Мадмоазел, която винаги бе искала да има влияние вътре в Майка Нест. А самата Мадмоазел бе голяма загадка, фигура, която се намираше напълно извън опита на Клавейн. Въпреки всичко, подобно на X, тя явно изпитваше сериозен интерес към извънземната ларва и нейната технология, достатъчно, за да я отведе в Шато и да се научи как да общува с нея. Наистина тя беше мъртва, но може би Скейд се беше превърнала в толкова отдаден на делото агент, че вече можеше да се мисли за тях двете като за неделими.
	С каквото и да си бе мислил, че има работа Клавейн, то се бе оказало по-голямо, отколкото бе предполагал и продължаваше да нараства.
	„Това обаче не променя нищо“ — помисли си той. Критичният проблем си оставаше връщането на оръжията от адска класа. Независимо кого представляваше, Скейд искаше тези оръжия повече от всичко друго.
	„Следователно аз трябва да се добера до тях пръв.“
	Асансьорът спря със скърцане. X отвори металната решетка и поведе своя гост през друга поредица от мраморни коридори, докато стигнаха до нещо, което според него приличаше на абсурдно обширна хотелска стая. Ниският таван бе украсен с гипсови орнаменти; тук-там се виждаха различни мебели и украси, напомнящи предмети в скулптурно съоръжение: наклоненият черен капак на роял; старият стенен часовник, който стоеше в средата на помещението, сякаш бе хванат насред тайното си плъзгане между стените; няколко черни колони с неизвестни алабастрови бюстове; двойка канапенца с крачета във вид на лъвски лапи, тапицирани с тъмночервено кадифе; и три златни фотьойла, големи колкото тронове.
	Два от трите фотьойла бяха заети. В единия седеше прасе, облечено като X в семпла черна туника и панталони. Клавейн се намръщи, защото осъзна, макар да не беше напълно сигурен, че прасето е Скорпион, затворникът, когото бе видял за последен път в Майка Нест. В другия седеше Зейвиър, младият механик, с когото се бе запознал в карусел Ню Копенхаген. Главата го заболя, тъй като странното съседство го принуди да опита да изгради някакъв вероятен сценарий, в съответствие с който двамата се бяха озовали заедно тук.
	— Необходимо ли е да ви представям едни на други? — обади се X. — Не мисля, но за всеки случай — мистър Клавейн, запознайте се със Скорпион и със Зейвиър Лиу. — После кимна към Зейвиър. — Как се чувствате?
	— Добре съм.
	— Мистър Лиу получи сърдечна недостатъчност. Беше атакуван с тазер на борда на „Буревестник“, кораба на Антоанет Бакс. Използваният волтаж щеше да повали хамадриада, камо ли човек.
	— Атакуван ли? — попита Клавейн, защото сметна, че е учтиво да каже нещо.
	— От агент на Конвенция Ферисвил. О, не се тревожете, въпросният индивид няма да го направи отново. Или каквото и да било друго.
	— Убихте ли го? — осведоми се Зейвиър.
	— Не, не точно. — X се обърна към Клавейн. — Зейвиър е късметлия, че изобщо е жив, но ще се оправи.
	— А Антоанет? — попита Клавейн.
	— И с нея всичко ще бъде наред. Има няколко порязвания и натъртвания, нищо сериозно. Ще дойде след малко.
	Клавейн седна на празния жълт фотьойл, срещу Скорпион.
	— Няма да се преструвам, че разбирам защо Зейвиър и Антоанет са тук. Но вие…
	— Дълга история — прекъсна го прасето.
	— Не бързам за никъде. Защо да не започнем от началото? Не трябваше ли да бъдете арестуван?
	— Нещата се усложниха, мистър Клавейн — отвърна X. — Доколкото разбирам, конджоинърите са довели Скорпион навътре в системата с намерението да го предадат на властите.
	Зейвиър погледна към прасето.
	— Помислих, че X се пошегува, като те нарече „Скорпион“ преди малко. Но явно не се е шегувал, нали? Боже милостиви! Ти си същият, когото се опитваха да хванат през цялото време. Боже милостиви!
	— Репутацията ти се движи преди теб — обърна се X към прасето.
	— И какво, по дяволите, правеше в карусел Ню Копенхаген? — попита Зейвиър, като се отпусна отново на мястото си.
	Изглеждаше объркан, задето се намира не само в една сграда, ами и в една стая с него.
	— Търсех него — каза Скорпион и кимна към Клавейн.
	Сега беше ред на Клавейн да премигне неразбиращо.
	— Мен ли?
	— Паяците ми предложиха следната сделка. Обещаха да ме пуснат, да не ме предават на властите, ако им помогна да те намерят, след като им се изплъзна. Нямаше как да откажа на подобно предложение, нали?
	— Те осигуриха на Скорпион достоверни документи, достатъчно, за да не бъде арестуван още като го видят — додаде X. — Мисля, че действително са смятали да го пуснат, ако им помогне да ви хванат.
	— Но аз все още не…
	— Скорпион и неговият сътрудник, друг конджоинър, тръгват след вас, мистър Клавейн. Естествено, това ги отвежда до Антоанет Бакс. Ето как Зейвиър се забърква в цялата тази злочеста история. При последвалата борба причиняват известни щети на карусела. Конвенцията и без това вече държала под око Антоанет, така че не било нужно много време, за да настигнат кораба й. Всички наранявания, включително и тези на Скорпион, са нанесени, когато пълномощникът на Конвенцията влязъл в „Буревестник“.
	Клавейн се намръщи.
	— Но това все още не обяснява как така те са били… о, почакайте. Вие ги следвахте, така ли?
	X кимна с известна гордост, както се стори на Клавейн.
	— Очаквах конджоинърите да изпратят някого след вас. Поради собственото си любопитство бях решил да доведа тук и тях, за да се ориентирам каква роля са изиграли в цялата тази любопитна случка. Моите кораби се намираха около Копенхаген в очакване да се случи нещо неприятно… особено за Антоанет Бакс. Съжалявам само, че не се намесихме по-рано — така щяхме да предотвратим или поне да намалим пролятата кръв.
	Клавейн се обърна към приближаващия се звук, наподобяващ ритмичното цъкане на метроном. Това беше жена на високи токчета, с развяваща се зад нея огромна черна пелерина, сякаш се движеше в някакъв собствен облак. Позна я веднага.
	— А, Зебра — усмихна се X.
	Зебра се приближи до него и го прегърна. Двамата се целунаха по-скоро като любовници, отколкото като приятели.
	— Сигурна ли си, че не се нуждаеш от почивка? — попита я той. — Две доста напрегнати задачи за един ден…
	— Добре съм, както и Словоохотливите близнаци.
	— Уреди ли въпроса с… ъъъ, служителя на Конвенцията?
	— Да, оправихме се с него. Искаш ли да го видиш?
	— Предполагам, това ще се стори забавно на гостите ми. Защо не?
	X сви рамене, сякаш обсъждаха дали да си пият следобедния чай сега или по-късно.
	— Ще го доведа — обяви Зебра.
	Обърна се и се отдалечи с вече познатото чаткане на токчета.
	След малко се чуха стъпки. Всъщност бяха два чифта стъпки, но почти в съвършен синхрон. Бяха огромните мъже без уста, които бутаха стол на колелца. В него седеше Антоанет; изглеждаше уморена, но беше жива. Ръцете и дланите й бяха омотани в бинтове.
	— Клавейн… — започна тя.
	— Добре съм — каза той. — И съм щастлив да видя, че и ти си добре. Съжалявам за неприятностите, които си имала. Искрено се надявах, че няма да чуеш за мен повече, след като си тръгнах.
	— Животът никога не е така прост, нали? — рече тя.
	— Така изглежда. Но въпреки това съжалявам. Ако мога да поправя по някакъв начин стореното, ще го направя.
	Антоанет погледна към Зейвиър.
	— Добре ли си? Тя каза така, но не знаех дали да й вярвам.
	— Добре съм — уверя я Зейвиър. — Като новороден.
	Но очевидно и двамата нямаха достатъчно енергия, за да станат от местата си.
	— Не мислех, че ще се справя — додаде тя. — Опитвах да накарам сърцето ти да заработи отново, но нямах сили. Усетих, че също започвам да губя съзнание, затова направих последен опит. Явно той е бил успешен.
	— Всъщност не беше — каза X. — Ти припадна. Направи всичко, което можеше, но беше изгубила доста кръв.
	— Тогава кой…
	X кимна към Скорпион.
	— Нашият приятел прасето спаси Зейвиър. Нали?
	Скорпион изсумтя и рече:
	— Не беше нищо.
	— Може би за вас, мистър Пинк — обади се Антоанет. — Но означава невероятно много за Зейвиър. Струва ми се, че трябва да ви благодаря.
	— Не прави подобно усилие. Ще мина и без твоята благодарност.
	— Въпреки това ще го кажа. Благодаря ти.
	Прасето я погледна и после измънка нещо неразбираемо, преди да отмести очи настрани.
	— Ами корабът? — попита Клавейн, нарушавайки последвалото неловко мълчание. — Какво стана с него?
	Антоанет вдигна поглед към X.
	— Предполагам, не е в блестяща форма?
	— Напротив. Веднага щом Зейвиър дойде в съзнание. Зебра го помоли да инструктира „Буревестник“ да отлети на автопилот до дадените от нас координати. Разполагаме със сигурни монтажни хангари в Ръждивия пояс, жизнено необходими за някои от другите ни операции. Корабът е невредим и на сигурно място. Имаш думата ми за това, Антоанет.
	— Кога ще мога да го видя отново?
	— Скоро — отвърна X. — Но не искам да кажа точно колко скоро.
	— Това означава ли, че съм затворничка? — попита младата жена.
	— Не точно. Всички сте мои гости. Просто не бих искал да си тръгнеш, преди да сме имали възможност да поговорим заедно. Мистър Клавейн може би има свое мнение по въпроса, възможно е дори то да е напълно основателно, но според мен е справедливо да се каже, че някои от вас ми дължат живота си. — Вдигна ръка, за да пресече възможните възражения, преди някой да бе имал шанс да ги изрече. — Нямам предвид, че сте ми задължени с нещо. Просто моля да ми отделите малко от своето време. Независимо дали ви харесва или не, — тук той направи пауза и ги изгледа всичките подред, — ние сме играчи в нещо по-голямо, което никой от нас не би могъл да осъзнае лесно. Играчи не по собствена воля, може би, но винаги е ставало така. Като дезертира, мистър Клавейн задейства нещо от изключително значение. Мисля, че нямаме друг избор, освен да следваме събитията до окончателното им разрешаване. Да изиграем, ако щете, предопределените ни роли. Това включва всички нас, даже Скорпион.
	Чу се някакво изскърцване, последвано от метрономоподобното чаткане. Зебра се беше върнала. Пред себе си буташе изправен метален цилиндър с размери на голям самовар. Беше излъскан до блясък и от него излизаха всевъзможни тръби и снаряжение. Беше поставен върху меката седалка на стол на колелца, също като този, на който седеше Антоанет.
	Клавейн забеляза, че цилиндърът се клатеше леко настрани, сякаш нещо в него опитваше да се измъкне.
	— Докарай го тук — повика с жест X.
	Зебра закара количката между присъстващите. Цилиндърът продължаваше да се поклаща. X се наведе и прокара леко по него кокалчетата на свитата си в юмрук дясна длан.
	— Здравей, там вътре — извиси глас той. — Добре е, че успя. Питам се знаеш ли къде се намираш или какво се случи с теб?
	Цилиндърът се заклати още по-развълнувано.
	— Ще ви обясня — обърна се X към своите гости. — Това тук е животоподдържащата система на катер на Конвенцията. Пилотът на един такъв катер никога не го напуска през цялата си служба, което може да продължи много години. За да се намали масата, по-голямата част от тялото му се отделя хирургически и се съхранява в криокамера в щабквартирата на Конвенцията. На него не му трябват крайници, когато може да управлява пълномощник по нервен път. Не са му нужни също така и много други неща. Всичките ги отделят, слагат им етикетчета и ги съхраняват.
	Цилиндърът се накланяше напред-назад.
	Зебра се присегна, за да го задържи.
	— Уф! — възкликна тя.
	— В този цилиндър — каза X, — е пилотът на катера, отговорен за неотдавнашните неприятни събития на борда на кораба на мис Бакс. Ама гадно човече си и ти. Колко ли забавно трябва да е да всяваш ужас в невинни екипажи, които не са направили нищо по-лошо от нарушаването на няколко глупави стари закончета. Какъв майтап.
	— Това не е първата ни среща — обади се Антоанет.
	— Е, страхувам се, че този път нашият гост се е попрестарал — заяви X. — Нали така, старче? Съвсем лесно беше да се отдели животоподдържащата ти система от останалата част на кораба. Надявам се, че това не ти причини особено голям дискомфорт, макар да предполагам, че болката не е била малка, когато те отделиха от нервната система на кораба ти. Извинявам се за това, защото мъченията определено не са моя бизнес.
	Цилиндърът внезапно се бе умирил, сякаш слушаше.
	— Но пък и не мога да те оставя ненаказан, нали? Аз съм много морален човек. Моите собствени престъпления изостриха етичното ми чувство до неподозирана степен. — Надвеси се толкова над цилиндъра, че устните му почти се докоснаха до метала. — Слушай внимателно, защото не искам в ума ти да има някакви съмнения за онова, което ще се случи с теб.
	Цилиндърът се поклати леко.
	— Знам какво трябва да правя, за да те поддържам жив. Къде трябва захранване, къде — храна — не е кой знае колко сложно. Предполагам, че можеш да съществуваш в тази тенекия десетилетия, ако те храня и поя. И точно това и възнамерявам да правя, докато умреш. — Погледна към Зебра и кимна. — Мисля, че това е всичко, как смяташ?
	— В същата стая като другите ли да го оставя, X?
	— Според мен ще бъде добре.
	Усмихна се сияйно на своите гости и проследи с явна нежност Зебра, която изкара от помещението стола на колелца със затворника.
	Когато тя се отдалечи достатъчно, за да не може да чуе, Клавейн каза:
	— Жесток човек си, X.
	— Не съм жесток — отвърна той. — Не в смисъла, който имаш предвид. Но жестокостта е полезен инструмент, стига човек да разпознава в кой момент точно трябва да се използва.
	— Онзи скапаняк си го изпроси сам — обади се Антоанет. — Съжалявам, Клавейн, но няма да си изгубя съня заради онова копеле. Щеше да убие всички ни, ако не беше X.
	Клавейн все още чувстваше особен студ, сякаш един от призраците, които бяха обсъждали наскоро, току-що се бе появил.
	— Ами другата жертва? — попита с внезапна настойчивост Клавейн. — Другият конджоинър. Скейд ли беше?
	— Не, не беше Скейд. Този път е мъж. Той също е ранен, но няма причина да не се възстанови напълно.
	— Може ли да го видя?
	— След малко, мистър Клавейн. Все още не съм приключил с него. Искам да бъда напълно сигурен, че няма да ми причини вреда, след като дойде на себе си.
	— Значи ни е излъгал — възкликна Антоанет. — Копелето ни каза, че нямало никакви импланти в главата си.
	Клавейн се обърна към нея.
	— Би ги задържал, докато са му все още полезни, и ще ги изхвърли от тялото си, само ако се налага да мине през някаква охранителна проверка. На имплантите не им е нужно много време да се саморазрушат — само няколко минути, и тогава единственото, което остава в човек от тях, са олигоелементите в кръвта и урината.
	— Бъди внимателен — обади се Скорпион. — Бъди дяволски внимателен.
	— Някаква конкретна причина да бъда толкова внимателен? — попита X.
	Прасето се надвеси напред.
	— Да. Паяците поставиха в главата ми нещо, което е настроено към неговите импланти. Нещо като клапа или друго от този род, около вена или артерия. Умре ли той, умирам и аз — съвсем просто е.
	— Ммм. — X потърка с показалец устните си. — Напълно ли си сигурен в това?
	— Веднъж вече припаднах, като опитах да го удуша.
	— В доста приятелски взаимоотношения сте двамата, както виждам.
	— Брак по сметка, така да се каже. Той беше наясно. Затова искаше да има начин, по който да ме държи.
	— Е, някога може и да е имало нещо — обясни X. — Но ние прегледахме всички ви. Ти нямаш импланти, Скорпион. Ако в главата ти е имало нещо, той го е изкарал, преди да стигнете при нас.
	Долната челюст на прасето увисна в напълно човешко изражение на изумление и отвращение от самия себе си.
	— Не… онзи скапаняк не може да е…
	— Много вероятно е да си можел да си отидеш, когато поискаш, и той да не може да те спре по никакъв начин.
	— Точно както ми каза моят баща — намеси се Антоанет. — Не може да се вярва на паяците, Скорпион. Никога.
	— Като че ли имам нужда да ми го казват?
	— Все пак те са преметнали теб, Скорпион, не мен.
	Той я изгледа неприязнено, но си замълча. Вероятно си даваше сметка, че не може да отвърне нищо, без да се постави в още по-неизгодна позиция.
	— Скорпион — върна се към сериозния тон X, — говорех искрено, като казах, че не си ми затворник. Не изпитвам особено възхищение към нещата, които си направил. Аз самият обаче също съм вършил ужасни работи и знам, че понякога за това има причини, които другите не виждат. Ти спаси Антоанет и затова съм ти благодарен… както, подозирам, са ти благодарни и другите ми гости.
	— Давай по същество — изръмжа прасето.
	— Ще уважа уговорката, която имаш с конджоинърите. Ще те оставя да си тръгнеш и да отидеш при твоите сътрудници в града. Имаш думата ми.
	Скорпион се надигна от фотьойла си с видимо усилие.
	— Тогава точно това и ще направя.
	— Почакай.
	X не повиши глас, но нещо в тона му накара прасето да замръзне на място. Сякаш всичко казано до този момент бе просто шега и най-сетне X бе разкрил истинската си природа, а именно, че той не беше от хората, с които можеш да си играеш, когато става дума за сериозни въпроси. Скорпион се отпусна обратно на мястото си.
	— Какво? — попита тихо той.
	— Слушай ме внимателно. — X се огледа. Изражението му беше безстрастно и тържествено. — Всички ме слушайте добре. Няма да кажа това повече от веднъж.
	Настъпи тишина. Дори Словоохотливите близнаци като че ли изпаднаха в по-дълбоко състояние на безсловесност.
	X се приближи до рояла и натисна шест черни клавиша, преди да затръшне капака.
	— Казах, че живеем в съдбовни времена. В края на времената, може би. Определено наближава краят на голяма глава от човешката история. Дребнавите ни търкания — нашите деликатни светове, детински фракции, смехотворни войнички — ще бъдат засенчени. Ние сме като деца, които се препъват в галактика от възрастни, възрастни с огромна възраст и с още по-огромна власт. Жената, която живееше в тази сграда, беше, струва ми се, проводник за една или друга от въпросните извънземни сили. Вярвам, че чрез нея тези сили достигнаха до конджоинърите. Мога само да предполагам, че е станало така, защото наближават отчаяни времена.
	На Клавейн му се искаше да се възпротиви. Искаше му се да спори. Но щеше да му бъде още по-трудно да отрече тези твърдения след всичко, което бе открил сам и онова, което му беше показал X. X беше прав в своите предположения и единственото, което можеше да направи Клавейн, бе да кима безмълвно и да иска да не е така.
	— И въпреки това — продължаваше X, — и именно това ме ужасява най-вече, дори конджоинърите изглеждат силно уплашени. Мистър Клавейн е почтен човек. — X кимна, сякаш това твърдение се нуждаеше от потвърждение. — Да, аз знам всичко за вас, мистър Клавейн. Изучавах вашата кариера и понякога ми се искаше да мога да прекрача линията като вас. Пътеката не беше лека, нали? Тя ви отведе между идеологии, между светове, почти между видове. И през цялото това време не допуснахте да следвате нещо толкова непостоянно като сърцето си, нещо толкова незначително като нечий флаг. Единствено студената си преценка кое е правилно да се направи във всеки момент.
	— Аз съм предател и шпионин — рече Клавейн. — Убивал съм невинни хора с военни цели. Правил съм деца сираци. Ако това е почтеност, можете да си я задържите за вас.
	— Имало е по-лоши тирани от вас, мистър Клавейн, повярвайте ми. Но аз искам да кажа друго. Тези времена ви принудиха да извършите немислимото. Вие се обърнахте срещу конджоинърите _след четиристотин години_. Не защото смятате, че демаршистите са прави, а защото почувствахте колко се е покварила вашата страна. И осъзнахте, може би дори без да го виждате ясно, че залогът е по-голям от която и да е фракция, от която и да е идеология. Става въпрос за запазване на човешкия род.
	— Вие пък откъде знаете? — възкликна Клавейн.
	— Благодарение на това, което вече сте казали на приятелите си, мистър Клавейн. Бяхте достатъчно словоохотлив в карусел Ню Копенхаген, когато мислехте, че никой друг не може да ви чуе. Но аз имам уши навсякъде. И мога да извличам спомени от умовете с тралове, също като вашите хора. Всички минахте през моя лазарет. Представяте ли си, че бих се спрял пред малко подслушване, когато залогът е толкова голям? Разбира се, че не бих го направил.
	Обърна се отново към Скорпион; силата на неговото внимание накара прасето да се отмести дори още по-назад на фотьойла си — Ето какво възнамерявам. Ще направя каквото мога, за да помогна на мистър Клавейн да довърши задачата си.
	— Да дезертира ли? — поинтересува се Скорпион.
	— Не — поклати глава X. — Каква би била ползата от това? На демаршистите не им е останал дори един междузвезден кораб, не и в тази система. Жестът на мистър Клавейн ще бъде прахосан напразно. Още по-лошо — озове ли се пак в ръцете на демаршистите, съмнявам се, че дори моето влияние би било в състояние да го освободи отново. Не. Трябва да мислим в перспектива, отвъд този проблем, да си зададем въпроса защо мистър Клавейн реши да дезертира. — Кимна на Клавейн. — Хайде, кажете ни. Ще бъде хубаво да го чуем от вашата уста, след всичко, което казах.
	— Значи знаете, така ли?
	— За оръжията ли? Да.
	Клавейн кимна. Не знаеше дали да се чувства победен или победител. Не му оставаше нищо друго освен да говори.
	— Исках да убедя демаршистите да подготвят операция за възвръщане на оръжията от адска класа преди Скейд да е успяла да стигне до тях. Но X има право: те нямат даже космически кораб. Постъпката ми беше чиста лудост, напразен жест — колкото да почувствам, че правя нещо. — Усети как върху му се спуска дълго отлаганата умора, хвърляйки тъмната сянка на унинието. — Нищо повече. Глупавият финален жест на един старец. — Огледа подред останалите гости с чувството, че им дължи извинение. — Съжалявам. Намесих ви във всичко това заради нищо.
	X застана зад фотьойла и постави ръце върху раменете на Клавейн
	— Не съжалявайте, мистър Клавейн.
	— Истина е, нали? Ние не можем да направим нищо.
	— Вие говорихте с демаршистите. Какво ви казаха, когато засегнахте темата за някакъв кораб?
	Клавейн си припомни разговора с Перотет и Вой.
	— Казаха ми, че нямат кораб.
	— И?
	Клавейн се засмя безрадостно.
	— Че биха могли да се сдобият с такъв, ако наистина имат нужда.
	— И вероятно наистина биха могли — отвърна X. — Но каква би била ползата за вас? Те са слаби и изтощени, корумпирани и изморени от битки. Нека си намерят кораб — аз няма да ги спирам. В крайна сметка няма значение кой ще намери оръжията, стига да не са конджоинърите. Просто мисля, че някой друг би имал по-голям шанс да успее. Особено ако има достъп до някои от технологиите, които вашата страна вече притежава.
	— И кой ще е това? — попита Антоанет, но със сигурност вече имаше своите подозрения.
	Клавейн погледна своя домакин.
	— Но вие също нямате кораб.
	— Така е, нямам — отговори X. — Но и аз като демаршистите може би знам къде да намеря такъв. В тази система има достатъчно кораби на ултри, за да не е невъзможно да откраднеш, ако се налага. Всъщност аз вече имам план за отвличане на лайтхъгър, ако възникне подобна необходимост.
	— Ще бъде нужна малка армия, за да се вземе някой от техните кораби — отбеляза Клавейн.
	— Да — съгласи се X, сякаш тази идея му идваше наум за първи път. — Да, вероятно. — После се обърна към прасето. — Нали така, Скорпион?


	Скорпион слушаше внимателно обяснението на X за деликатния въпрос около кражбата на лайтхъгър. Дързостта на предлагания от него акт беше учудваща, но, както отбеляза X, армията от прасета бе извършвала дръзки престъпления и преди, даже в още по-голям мащаб. Те бяха поемали контрола над цели зони от Мълч, узурпирайки властта от „властите“, както все още ги наричаха, макар и със смях. Бяха взели на подбив опитите на Конвенция Ферисвил да разпрострат военното положение до най-тъмните ниши на града и в отговор прасетата и техните съюзници бяха създали съществуващи извън закона анклави из целия Ръждив пояс. Тези зони на контролирана престъпност просто бяха изтрити от картата, сякаш изобщо не бяха възстановявани след Смесената чума. Но това не ги правеше по-малко реални, нито отричаше факта, че често те представляваха по-хармонична среда от селищата, които се намираха под абсолютното управление на Конвенция Ферисвил.
	X спомена също за дейностите, чието поле на действие прасетата и баншите бяха разширили така, че да обхваща цялата система; използва ги като илюстрация за своята теза, че прасетата вече разполагаха с нужните знания и ресурси, за да откраднат лайтхъгър. Останалото бе просто въпрос на организация и избиране на подходящия момент. Корабът трябваше да се подбере предварително така, че да представлява идеалната мишена. Не можеше да става и дума за провал, дори той да струваше на прасетата малко — загуба на живот и на ресурси. В мига, в който заподозряха нещо, ултрите щяха да подсилят охранителните си мерки многократно или да напуснат системата масово. Затова атаката трябваше да бъде осъществена бързо и успешно още от първия път.
	X каза на Скорпион, че вече е прегледал няколко симулации на различни стратегии на кражбата и е стигнал до заключението, че най-подходяща е фазата на потегляне на лайтхъгъра. Изследванията му показваха, че именно тогава ултрите са най-уязвими и е най-вероятно да пренебрегнат обичайните си мерки за сигурност. Още по-добре щеше да бъде да изберат кораб, който има вероятност да е продал защитните си системи или броня като второстепенни. Ултрите не разгласяваха подобни сделки, но X вече беше поставил шпиони на възлови места, които прихващаха и подслушваха търговските им диалози. Той показа на Скорпион последните извадки от тях, пропускайки стандартните моменти, издържани на комерсиален жаргон, и подчертавайки важните сделки. После привлече вниманието на прасето към един от корабите, който вече се намираше в пространството около Йелоустоун и при последните обиколки не се радваше на особен успех.
	— Със самия кораб няма нищо нередно — обясни X, като понижи поверително глас. — Технически е здрав или поне няма нищо, което да не може да се оправи по пътя към Делта Павонис. Мисля, че той би могъл да бъде нашият кораб, Скорпион. — И додаде, след кратка пауза. — Дори размених няколко думи насаме с Лашер… твой заместник ли беше? Та той е наясно с моите намерения и аз го помолих да събере отряд за операцията — неколкостотин от най-добрите в бранша. Не е задължително да бъдат прасета, но подозирам, че много от тях ще бъдат точно такива.
	— Чакай, чакай. — Скорпион вдигна непохватната си ръка. — Спомена за Лашер. Откъде, по дяволите, познаваш Лашер?
	Този въпрос по-скоро развесели, отколкото раздразни X.
	— Това е моят град, Скорпион. Познавам всички и всичко в него.
	— Но Лашер…
	— Ти е все така невероятно верен, да. Наясно съм с този факт и не опитвам да променя нещо в това отношение. Той ти беше поклонник, преди да стане твой заместник, нали?
	— Ама ти си цял справочник, когато стане дума за Лашер.
	— Знам достатъчно, за да ми бъде известно, че би се убил, ако му кажеш. И, както казах, не опитвам да променя това положение. Аз… предполагах, че ще се съгласиш, Скорпион. Това е всичко. Очаквах да приемеш молбата ми и да направиш каквото трябва. Казах на Лашер, че вече си му дал нареждане да събере армията и просто препредавам заповедта. Позволих си да го направя без твое знание, признавам. Както казах по-рано, времената не са за колебливите. Но ние не сме от тях, нали така?
	— Не…
	— Ето това се казва дух. — Той го тупна по рамото; това бе типичен невъздържан приятелски жест. — Корабът е „Свръхестествено дете“, от търговската орбита на Макро Хектор Индъстрия. Мислиш ли, че ще успеете да го превземете с Лашер? Или не съм се обърнал към когото трябва?
	— Майната ти, X.
	Той засия.
	— Приемам го за „да“.
	— Не съм свършил. Аз ще подбера екипа си. Без значение къде се намират в Мълч, без значение в какви лайна са се набъркали в момента или преди, ще трябва да ми ги подсигуриш. Разбрано?
	— Ще направя каквото мога. И аз имам своите ограничения.
	— А когато приключа, когато осигуря кораба за Клавейн…
	— Ще пътуваш със същия кораб. Няма друг начин, нали разбираш. Сериозно ли смяташ, че ще можеш да се върнеш и да се интегрираш в стоунърското общество? Можеш да си тръгнеш оттук още сега, с моята благословия, но няма да ти осигуря протекцията си. А колкото и лоялен да е Лашер, Конвенцията вече е усетила миризмата на кръв. Няма причина да стоиш повече. Същото се отнася и за Антоанет и Зейвиър. И ти като тях ще потеглиш с Клавейн, ако си разумен.
	— Говориш за напускането на Казъм сити.
	— На всички ни се налага да правим своя избор в живота, Скорпион. И това невинаги е лесно. Или поне, когато става дума за важните неща. — X махна пренебрежително с ръка. — Не е задължително да продължи вечно. Ти не си роден тук, както впрочем и аз. Градът ще съществува все още след сто-двеста години. Може би няма да изглежда така, както изглежда сега, но какво значение има това? Може да изглежда по-добре или по-зле. От теб ще зависи да намериш своето място в него. Разбира се, тогава вече може би няма да искаш да се връщаш.
	Скорпион погледна отново към редовете с търговския жаргон.
	— А онзи кораб… който си набелязал…
	— Да?
	— Ако го превзема и го дам на Клавейн, и след това предпочета да остана на борда му… има нещо, за което ще настоявам.
	X сви рамене.
	— Не е неразумно да имаш едно-две изисквания. Какво искаш?
	— Да му дам име. Да го прекръстим на „Зодиакална светлина“. И това не подлежи на обсъждане.
	X го изгледа с хладен, дистанциран интерес.
	— Сигурен съм, че Клавейн не би възразил срещу това. Но защо избра това име? Означава ли нещо за теб?
	Скорпион остави въпроса му без отговор.
	По-късно, много по-късно, когато научи, че корабът беше на път — успешно пленен, освободен от предишния му екипаж и потеглил към звездата Делта Павонис, около която обикаляше планетата Ризургам, за която почти не бе чувал — X излезе на един от балконите на средните нива на Шато де Корбо. Топлият бриз прилепи подгъва на туниката му към панталоните. Той пое дълбоко въздух, наслаждавайки се на ухаещия на мехлеми и подправки въздух. Тук сградата се намираше все още в мехура от годна за дишане атмосфера, изригваща от бездната и преработвана от боледуващата Лили, биоинженерната апаратура, инсталирана от конджоинърите по време на краткото им мирно пребиваване тук. Беше нощ и, по някакво странно съвпадение между личното му настроение и външните оптични условия, Казъм сити му се стори невероятно красив, както се полага на всеки човешки град поне в един или друг период от съществуванието му. Беше станал свидетел на толкова негови промени. Но те бяха нищо в сравнение с промените, които бе преживял лично.
	„Вече е факт“ — помисли си той.
	Сега, след като корабът бе вече на път, след като бе помогнал на Клавейн да изпълни мисията си, бе извършил единственото неоспоримо добро деяние в живота си. Вероятно то не можеше да изкупи напълно всичко, което бе направил в миналото, всички причинени жестокости, всички пропуснати добрини. То не беше достатъчно дори да изкупи провала в опитите му да спаси измъчената ларва. Но все пак беше по-добро от нищо.
	Всичко беше по-добро от нищо.
	Балконът се издаваше от една от черните страни на сградата и бе ограничен със съвсем ниска стена. Той отиде до самия му край. Топлият бриз — който наподобяваше постоянно животинско издишване — ставаше все по-силен, докато най-накрая преставаше да бъде бриз. Ниско долу, на главозамайващо разстояние от километри, градът се простираше сред преплетени светлинни струи, също като небето над родното му градче след някое от спречкванията, които бяха неизменен спътник на детството му.


	Беше се заклел, когато най-сетне постигне изкупление, когато най-сетне извърши нещо, което да компенсира поне част от греховете му, да сложи край на живота си. По-добре беше да го направи преди да бе изравнил резултатите, отколкото да рискува да направи нещо дори още по-лошо в бъдеще. Знаеше, че силата да върши зло бе все още в него; лежеше дълбоко погребана и не бе излизала на повърхността от доста време, но се спотайваше вътре, свита и натегната до краен предел като пружина, в очакване, като хамадриада. Рискът беше прекалено голям. Погледна надолу, представяйки си какво щеше да почувства. След миг всичко щеше да свърши, освен бавната, елегантна игра на гравитация и маса. Нямаше да бъде нищо повече от упражнение по балистика. Край на способността да изпитва болка, край на глада за изкупление на греховете.
	Женски глас разсече нощния въздух:
	— Не, X!
	Той не се огледа, а остана все така на ръба на балкона. Магнетичният град все така го привличаше към себе си.
	Тя прекоси балкона; токчетата й чаткаха по земята. Усети как ръката й го обгърна през кръста. Нежно, с любов, тя го придърпа назад от ръба.
	— Не — прошепна тя. — Няма да свършиш така. Не тук, не сега.


>	Двайсет и четвърта глава

	— Това е колата за бягството — заяви мургавият човечец и кимна към самотния автомобил, паркиран на улицата.
	Торн се взря в отпусната фигура зад прозореца.
	— Шофьорът май е позаспал.
	— Не е.
	Но за по-сигурно, шофьорът на Торн спря току до другата кола. Двете бяха с еднаква форма, в съответствие със стандартния дизайн, избран от правителството. Другата кола обаче беше по-стара и очукана, цялата в неравномерни кръпки от претърпените многобройни ремонти. Нейният шофьор излезе, приближи се през локвите към тях и почука тихичко на прозореца. Другият шофьор свали стъклото и двамата говориха около минута-две. Шофьорът на Торн подкрепяше думите си с неуморни жестове и гримаси. После се върна и влезе при него, като си мърмореше под носа. Освободи ръчната спирачка и колата им се понесе сред свистене на гуми.
	— На тази улица няма паркирани никакви други превозни средства — каза Торн. — Изглежда подозрително да се чака така там.
	— Да не предпочиташ да нямаше кола в една такава гадна нощ като тази?
	— Не. Но все пак провери дали глупакът има убедителна история, в случай че главорезите на Вюйомие решат да си поговорят с него.
	— Той си има обяснение, не се притеснявай заради това. Мисли, че госпожата му го мами. Виждаш ли онзи жилищен апартамент ей там? Наблюдава го, за да разбере дали тя няма да се появи оттам, когато би трябвало да бъде уж нощна смяна.
	— В такъв случай би трябвало да се посъбуди.
	— Казах му го. — Завиха покрай някакъв ъгъл. — Отпусни се, Торн. Правил си това стотици пъти, били сме поне на десетина събрания в този район на Кювие. Причината аз да работя за теб е, че така не ти се налага да се тревожиш за подробностите.
	— Имаш право. Вероятно става въпрос за обичайните нерви.
	Тези думи разсмяха мъжа.
	— Ти и нерви?
	— Залогът е наистина голям. Не искам да ги разочаровам. Не и след като стигнахме дотук.
	— Няма да ги разочароваш, Торн. Те няма да ти позволят да го направиш. Не си ли го разбрал? Те те обичат. — Шофьорът натисна един бутон на контролното табло и чистачките се задействаха с подновен ентусиазъм. — Проклети землеоформители, а? Сякаш напоследък не валя достатъчно дъжд. Но те продължават да твърдят, че бил ползотворен за планетата. Между другото, мислиш ли, че правителството лъже?
	— За какво? — попита Торн.
	— За онова странно нещо на небето.


	Торн последва организатора, който влезе в определената сграда. Минаха през поредица от неосветени коридори, докато стигнаха в голямо помещение без прозорци. Беше пълно с хора, седнали с лице към импровизирана сцена и катедра. Торн мина между тях, вървейки пъргаво към сцената. Посрещнаха го със спокойни, изпълнени с уважение, но не и екзалтирани аплодисменти. Той погледна към хората и установи, че са около четирийсет, както му бяха обещали.
	— Добър вечер — започна Торн. Постави и двете си ръце върху катедрата и се приведе напред. — Благодаря ви, че дойдохте тук тази вечер. Съзнавам, че сте поели риск. Обещавам ви, че си е заслужавало да го направите.
	Неговите последователи бяха от всички сфери на живота в Ризургам освен от самата сърцевина на правителството. И не защото служителите на правителството не правеха понякога опити да се присъединят към движението, нито пък защото не бяха от време на време искрени. Просто непрестанно им правеха проверки. Последователите му бяха техници, готвачи и шофьори на камиони, фермери, водопроводчици и учители. Някои от тях бяха много възрастни и помнеха ясно какъв е бил животът в Казъм сити още преди „Лорийн“ да ги докара в Ризургам. Други бяха родени след режима на Жирардио и за тях онзи период беше просто не толкова мръсен като настоящето или „доброто старо време“, колкото и трудно да беше за вярване. Хората като Торн, които имаха единствено детски спомени за стария свят, бяха малцина.
	— Значи е истина? — попита някаква жена от първия ред. — Кажете ни, Торн, ама веднага. Всички чухме слуховете. Освободете ни от мизерията.
	Той се усмихна търпеливо, въпреки липсата й на уважение към неговия сценарий.
	— И за какви слухове точно става дума?
	Жената се изправи и се огледа, преди да отговори.
	— Че сте ги открили… корабите. Тези, които ще ни изведат от тази планета. И че сте намерили така междузвездния кораб, който ще ни изведе от Йелоустоун.
	Торн не й отговори направо. Той погледна над главите на присъстващите и заговори на някого отзад.
	— Бихте ли показали първата картина, ако обичате? — После отстъпи встрани, за да не пречи на образа, прожектиран върху очуканата и изпоцапана задна стена на стаята. — Тази снимка е направена точно преди двайсет дни — поясни той. — Засега няма да кажа къде е направена. Виждате обаче сами, че това е Ризургам и снимката трябва да е направена съвсем скоро — вижте колко синьо е небето, колко растителност се забелязва на заден план. Ясно е, че това са равнинни области, защото програмата за оформяне на земята имаше най-голям успех именно там.
	На фотографията се виждаше тесен каньон или дефиле. Два издължени метални обекта бяха паркирани в сянката между скалните стени, нос до нос.
	— Това са совалки — продължи Торн. — Големи совалки, свързващи повърхността на планетата с орбита, всяка с капацитет от около петстотин пасажери. Оттук не можете да получите представа за размерите им, но този малък черен отвор тук е врата. Следващата, ако обичате.
	Картината се промени. Сега под една от совалките стоеше самият Торн и се взираше нагоре към врата, която допреди малко бе изглеждала толкова малка.
	— Слязох надолу по склона. Повярвах, че са реални едва когато се доближих. Ето ги. Функционират абсолютно нормално, също като в деня, в който са дошли.
	— Откъде са? — попита някакъв мъж.
	— От „Лорийн“ — отговори Торн.
	— И са били там през цялото това време? Не ми се вярва.
	Торн сви рамене.
	— Построени са така, че да се поддържат в състояние да бъдат използвани. Самогенериращата се стара технология. Не като новите, с които сме свикнали. Тези совалки са реликва от времето, когато нещата не са се разваляли, износвали или излизали от употреба. Не трябва да забравяме този факт.
	— Влязохте ли вътре? Според слуховете сте били вътре, дори сте стартирали совалките.
	— Следващата.
	Снимката показваше Торн, заедно с един мъж и една жена, в кабината за управление на полета на совалката; и тримата се усмихваха на обектива, а контролните уреди зад тях светеха.
	— Отне ни доста време, много дни, но в крайна сметка успяхме да накараме совалката да ни проговори. Не защото тя не искаше да го направи, а просто защото сме забравили всички протоколи, които според нейните създатели трябва да знаем. Но, както виждате, корабът е поне номинално функционален.
	— Могат ли да летят?
	Торн погледна сериозно.
	— Не знаем със сигурност. Няма причина да предположим, че не могат, но засега само сме се докоснали до повърхността на диагностициращите слоеве. Оставихме там хора, които да ги изучават, но в момента сме в състояние да кажем единствено, че совалките би трябвало да летят, имайки предвид всичко известно ни за машините от Бел епок.
	— Как ги открихте? — поинтересува се друга жена.
	Торн сведе очи, подреждайки мислите си.
	— През целия си живот съм търсил начин за измъкване от тази планета — отвърна той.
	— Аз не питах това. Ами ако тези совалки са поставен от правителството капан? Ами ако то е наслагало уликите, които са те завели до тях? Нищо чудно да са намислили да убият и теб, и твоите последователи, веднъж завинаги.
	— Правителството не знае нищо за какъвто и да било начин за напускане на планетата — увери я той. — Довери ми се в това отношение.
	— Откъде си толкова сигурен?
	— Следващата.
	Сега им показа снимка на нещото, което чакаше на небето, докато прожекционният апарат насочваше фокуса ту върху него, ту наоколо. Торн изучаваше реакцията на присъстващите. Някои от тях вече бяха виждали тази снимка; други бяха виждали същото нещо, с много по-малка резолюция; едни го бяха виждали със собствените си очи, като бледо охрено петънце, следващо залязващото слънце като деформирана комета. Той им обясни, че според неговите източници това бе последната и най-ясна снимка, с която разполагаше правителството.
	— Това не е комета — додаде той. — Такава е официалната версия на правителството, но не е вярна. Не е и свръхнова, нито каквото и да е според другите слухове, които са пуснали. И успяват да се измъкнат безнаказано с тези лъжи, защото малцина тук долу знаят достатъчно за астрономията, за да си дадат сметка за какво всъщност става дума. Тези пък, които са осведомени, са прекалено наплашени, за да кажат истината, тъй като са наясно, че правителството лъже умишлено.
	— И за какво става дума? — попита някой.
	— То няма необходимата морфология, за да бъде комета и не е нещо извън нашата слънчева система. Движи се срещу звездите, по малко всяка нощ, и седи в еклиптиката заедно с другите планети. Има си обяснение, при това съвсем очевидно. — Изгледа своята аудитория, убеден, че е приковал вниманието й. — Това е планета, по-скоро нещо, което е било планета. Петънцето е там, където е имало газов гигант, който наричаме „Рок“. Онова, което виждаме, е изкорменият труп на Рок. В момента унищожават планетата, буквално я разглобяват. — Торн се усмихна. — Ето това правителството не желае да знаете, защото не е в състояние да направи нищо по въпроса. — После кимна отново към задната част на залата. — Следващата. — Показа им как се бе започнало преди повече от година. — Първо три скалисти свята със средни размери са били разрязани от самовъзпроизвеждащи се машини. Натрошените отломки са били събрани, преработени и запратени през системата към газовия гигант. Там вече чакат други машини. Те превръщат три от луните на Рок в колосални фабрики, поглъщащи мегатонове чакъл за секунда и плюещи високоорганизирани механични компоненти. Те изграждат от тази материя дъга около газовия гигант, огромен метален пръстен, невероятно плътен и здрав. Вижда се тук, доста неясно, но ще трябва да приемете моята дума, че е дебел дванайсетина километра. Същевременно те издигат тръби от подобен материал към самата атмосфера.
	— Кой? — попита друг мъж. — Кой прави това, Торн?
	— Не кой — отвърна той. — А какво. Машините нямат човешки произход. Правителството е абсолютно сигурно в това. Има също и своя теория по въпроса. Било свързано с нещо, което направил Силвест. И това привлякло вниманието им и ги довело тук.
	— Точно както са направили най-вероятно и амарантинците ли?
	— Може би — отговори Торн. — Не липсват предположения в този дух. Не са намерени обаче признаци преди в тази система да са разрязвани големи планети, не са открити резонансни празнини в ничии орбити. Но пък това се е случило преди един милион години. Може би инхибиторите са почистили сцената, след като са си свършили мръсната работа.
	— Инхибиторите ли? — попита един брадат мъж, в когото Торн разпозна безработен палеоботаник.
	— Така правителството нарича извънземните машини. Не знам защо, но името не ми се струва по-добро или по-лошо от всяко друго.
	— Какво ще ни направят те? — попита една жена с изключително лоши зъби.
	— Не знам.
	Торн стисна здраво ръба на катедрата. Беше усетил промяната в настроението на аудиторията през последната минута. Винаги ставаше така, когато видеха какво се случва. Онези, които знаеха за въпросното нещо на небето, бяха започнали да поглеждат тревожно към него от мига на разпространяване на слуховете. През по-голямата част на годината то изобщо не се виждаше от географската ширина на Кювие, където все още се намираше почти цялото население на планетата. Никой обаче не беше на мнение, че това означава нещо добро. Сега то бе увиснало на нощното небе и нямаше как да не му обръщат внимание.
	Експертите на правителството имаха своя идея за ставащото около гиганта. Те бяха заключили правилно, че активността край него може да бъде резултат единствено от действията на разумни сили, но не и от някакъв необичаен астрономически катаклизъм, макар за известно време да не бяха отрекли напълно и тази възможност. Според малка част не беше изключено зад разрушението да стоят хора: може би конджоинъри или някоя нова, войнствена групировка ултри. Още по-малка група, чиято идея се приемаше с още по-голямо недоверие, смяташе, че това бе свързано по един или друг начин със самия триумвир, Иля Вольова. Но мнозинството бе стигнало съвсем правилно до извода, че най-вероятното обяснение бе извънземна намеса и тя по някакъв начин бе отговор на разследванията на Силвест.
	Правителствените експерти обаче имаха достъп до съвсем ограничени факти. И не бяха виждали извънземните машини от толкова близо като Торн.
	Вольова и Хури имаха пък своите теории.
	Веднага щом дъгата бе завършена, веднага щом гигантът бе опасан от нея, свойствата на неговата магнитосфера се промениха драстично. Установено бе наличието на извънредно силно четириполюсно поле с по-интензивен порядък на величините от естественото поле на планетата. Магнитният поток се вихреше от екватора до полюса и стигаше далече отвъд атмосферата. Полето очевидно беше изкуствено и можеше да бъде създадено само от протичането на някакви токове по проводници, разположени около съответните географски ширини — огромни метални примки, омотани около планетата като намотки на електромотор.
	Именно този процес Торн и Хури бяха наблюдавали със собствените си очи. Бяха видели поставянето на намотките, навиването им дълбоко вътре в атмосферата. Но нямаха представа до каква дълбочина бяха стигнали. Може би намотките потъваха дълбоко в океана от метален водород, достатъчно навътре, за да се постигне сцепление в момента на усукване със силно свитото, но изключително богато на метал скалисто ядро. Външната сила на ускорение, придавана на намотките, щеше да достигне до самата планета.
	Междувременно, орбиталната дъга около планетата генерираше потоци от полюс до полюс, които преминаваха през гиганта и се връщаха до дъгата посредством магнитосферната плазма. Зарядните елементи в пръстена реагираха срещу полето, в което бяха поставени, причинявайки съвсем лека промяна в ъгловата инерция на намотките.
	В началото незабележимо, газовият гигант започваше да се върти все по-бързо.
	Процесът бе продължил повече от година. Ефектът беше катастрофален: планетата се приближаваше все по-близо до крайната, гранична скорост, когато собствената и гравитация нямаше да може повече да възпрепятства разхвърчаването й във всички посоки. В рамките на шест месеца половината маса от атмосферата на планетата бе изхвърлена в Космоса, в донякъде красива, донякъде отблъскваща нова околопланетна мъглявина, която се виждаше от Ризургам като голямо колкото палеца петънце на нощното небе. А сега вече от атмосферата не бе останало почти нищо. Освободен от потискащата го тежест на горните пластове, океанът от течен водород се бе върнал в газообразното си състояние, а освобождаваната при този процес енергия незабавно се пренасочваше към механизма за увеличаване на скоростта на въртене. Океанът от метален водород бе претърпял подобна и дори още по-конвулсивна промяна на състоянието си. Това също бе част от плана, тъй като процесът на разпадането не спираше нито за миг.
	И единственото, което бе останало сега, беше шушулка от нестабилната в тектонично отношение материя от ядрото, която се въртеше около оста си с бързина, близка до скоростта си на разпадане. Машините я заобикаляха неспирно, дори сега, докато Торн говореше, като я обработваха и раздробяваха все повече и повече. В мъглявината, която се виждаше от Ризургам като неопределени, свързани помежду си сенки, се оформяха други структури, всяка от които сама по себе си бе по-голяма от планета.
	— Аз не знам какво става — повтори Торн. — Не мисля, че някой знае. Но имам идея. Направеното досега от тях беше йерархично. Машините са страхотни, но и те имат своите ограничения. Материята трябва да дойде отнякъде и те не биха могли да се захванат веднага с разтрошаването на газовия гигант. Първо трябваше да се снабдят с инструментите за това, което означаваше да разбият три по-малки свята. Просто се нуждаеха от полезни изкопаеми. Енергията очевидно не е проблем — може би са в състояние да я извличат директно от вакуума — но явно не са в състояние да я кондензират отново до материя точно и ефективно. Затова се налага да работят поетапно, стъпка по стъпка. Сега разрязаха цял газов гигант и по този начин освободиха може би една десета от един процент от цялата полезна маса в тази система. Ако се ръководим от видяното дотук, можем да заключим, че ще използват тази освободена маса, за да направят нещо друго. Какво — не знам. Но съм готов да гадая. Сега вече остава само едно място, където да отидат, само една йерархична степен над газов гигант. Това трябва да е слънцето. Мисля, че ще се заемат с неговото раздробяване.
	— Не говориш сериозно — обади се някой.
	— Де да беше така. Трябва обаче да има причина все още да не са смазали Ризургам. Мисля, че тя е очевидна: просто не се налага. След време, може би по-скоро, отколкото ни се иска, няма да има нужда да се тревожат заради него. Ризургам няма да го има. Те ще разкъсат на парченца цялата слънчева система.
	— Не… — възкликна някой.
	Торн понечи да отговори, готов да поработи над напълно разбираемите им съмнения. Вече имаше достатъчно опит в тази работа, за да знае, че за приемането на истината е нужно време. Затова първо им разказа за совалките, за да има към какво да насочат надеждите си. Щеше да им каже, че това е краят на техния свят, но това не означаваше, че трябва да умрат. Имаше начин да се спасят. И от тях се искаше само смелостта да му се доверят, смелостта да го последват.
	И тогава Торн си даде сметка, че човекът бе възкликнал „не“ поради съвсем друга причина, нямаща нищо общо с неговата презентация.
	Беше заради полицията, която нахлуваше през вратата.
	„Действай така, както би постъпил, ако смяташ, че животът ти е в опасност — беше му казала Хури. — Трябва да изглежда напълно достоверно. За да подейства — а трябва да подейства заради всички нас — те трябва да повярват, че си бил арестуван, без да имаш представа какво става. По-добре се съпротивлявай, Торн, и бъди готов да бъдеш ранен.“
	Той скочи от подиума. Полицаите бяха маскирани, невъзможно беше да ги разпознаеш. Те се движеха със спрейове в ръце между слисаната и ужасена публика с бързи, отривисти движения, без звукова комуникация помежду си. Торн се приземи и се спусна към определения за бягство изход, който щеше да го отведе до чакащата го две пресечки по-нататък кола. „Постарай се да изглежда истинско. Постарай се да изглежда супер истинско.“ Чуваше скърцането на столовете от ставането на хората или от опитите им да станат. В помещението тракаха зашеметяващи пистолети и избухваха пълни с газ на страха гранати. Някой извика, последва удар на броня върху кост. Мигът на почти пълно спокойствие бе приключил. Настана паника и всеки се опитваше трескаво да се измъкне навън.
	Изходът му беше блокиран. Полицаите бяха и там.
	Торн се завъртя на пети. От другата страна беше същото. Закашля се и усети как паниката започва неочаквано да го завладява, като внезапен подтик за кихане. Ефектът от газа на страха беше толкова неоспорим, че му се прииска да изпълзи в един ъгъл и да трепери там. Но Торн се съпротивляваше. Грабна един стол и го вдигна като щит, когато полицаите се втурнаха към него.
	Миг по-късно беше на колене, после и дланите му се допряха в пода, и полицаите го налагаха с пръчки умело, така че да причиняват болка, но не и вътрешни наранявания или счупвания на големи кости.
	С крайчето на окото си Торн видя как друга група полицаи се нахвърли върху жената с лошите зъби. Тя изчезна под тях, като нещо, нападнато от врани.

M>	sujet2
	Докато чакаше певецът да довърши своето изграждане, надзирателят задълба игриво в подобните на състояния спомени от предишните му превъплъщения.
	Надзирателят не съществуваше само в една-единствена машина на инхибиторите. Това би било прекалено уязвима концентрация на експертност. Когато даден рояк бъдеше привлечен към мястото, където се налагаше да се прибегне до чистка — в повечето случаи пространство, чийто обем не надхвърляше няколко светлинни часа — разпределената помежду им интелигентност се генерираше от много подумове. Комуникациите, осъществявани със скоростта на светлината, свързваха не особено умните елементи, изтъкавайки бавни, сигурни мисли. По-бързата обработка се поверяваше на индивидуалните единици. По-обемните мисловни процеси на надзирателя бяха по необходимост мудни, но това ограничение никога не се бе превръщало в спънка за инхибиторите. Нито пък бяха правили опити да свържат поделементи на надзирател с канали за комуникация с по-голяма от светлинната скорост. В архивите имаше предостатъчно предупреждения срещу подобни експерименти — цели видове бяха изтривани от галактическата история заради един-единствен глупав епизод на несъобразяване с причинно-следствените връзки.
	Надзирателят бе не само бавен и разделен на поделементи. Той беше също така временен, позволяваше му се да бъде в съзнание само за кратко време. Още със зараждането си, усещането му за собствена самоличност беше наясно с мрачната неизбежност — да умре, след като изпълни дълга си. Той обаче не изпитваше горчивина от неизбежността на съдбата, дори след като проучеше архивираните спомени на предишните си прояви — спомени, останали от други чистки. Просто нещата вървяха така. Разумът, дори машинният, бе нещо, на което не можеше да се позволи да заразява галактиката, с цел да се избегне поредната криза. Разумът беше, буквално казано, най-лошият му враг.
	Установи, че си припомня някои от предишните чистки. Разбира се, в действителност той не беше същият надзирател, ръководил въпросните изтребвания. Когато се срещнеха, което се случваше рядко, инхибиторските рояци разменяха знание за последните убийства и бурни изблици, методи и детайли. Напоследък тези срещи оредяваха, затова имаше само една значителна добавка към библиотеката с техники за унищожаване на звезди през последните петстотин милиона години. Рояците, изолирани толкова дълго един от друг, действаха предпазливо, когато се срещнеха. Носеха се дори слухове за сблъсъци между различни инхибиторски фракции заради права за унищожение.
	Нещо определено се беше объркало в сравнение със старите времена, когато убийствата се извършваха чисто и методично и през мрежата не можеха да се направят почти никакви пробиви. Надзирателят не можеше да не си направи някакви изводи. Голямата, обхващаща галактиката машина за справяне с разума — машината, от която той бе вярна на дълга си част — западаше. Разумът започваше да се промъква през пролуките и заплашваше да зарази всичко. Положението определено се беше влошило през последните няколко милиона години, но не беше нищо в сравнение с тринайсетте галактически завъртания — трите милиарда години — които оставаха преди настъпването на кризата. Надзирателят се съмняваше сериозно, че разумът ще може да бъде контролиран дотогава. Това бе почти достатъчно да го накара да се откаже още сега и да остави този вид без чистка. Все пак те бяха четириноги гръбначни, дишащи кислород същества. Бозайници. Това пробуждаше някакво далечно ехо за сродство, нещо, което не го беше вълнувало, когато унищожаваше дишащи амоняк мехове или бодливи насекомоподобни.
	Надзирателят си наложи да излезе от това състояние. Твърде вероятно беше именно този начин на мислене да бе причина за намалелия успех на чистките.
	Не, бозайниците щяха да умрат. Така беше ставало открай време и така щеше да продължава.
	Надзирателят се вгледа в работата, която бе извършена около Делта Павонис. Знаеше за предишната чистка, за изтребването на птиците, които бяха населявали последни тази част от Вселената. Бозайниците най-вероятно даже не бяха еволюирали тук, което означаваше, че това щеше да бъде само първата фаза от една по-продължителна чистка. Разбира се, желанието им винаги беше да осъществяват чистките с минимално увреждане на околната среда. Световете и слънцата се превръщаха в оръжие само при предстоящ пробив от трета степен, но дори тогава това се избягваше винаги, когато бе възможно. Надзирателят не обичаше да причинява ненужни щети. Усещаше силната ирония на факта, че разбива звезди сега, когато основната цел на дейността му беше да избегне по-големи разрушения след три милиарда години. Налагаше се обаче да бъде изтърпяно известно разрушение.
	Голяма бъркотия. Но това, както отсъди надзирателят, беше „животът“.
M$

	Инквизиторката оглеждаше измития от дъжда Кювие. Собственото й отражение бе увиснало във въздуха зад прозореца — призрачна фигура, обикаляща из града.
	— Ще се оправите ли с този тук, мадам? — попита пазачът, който го доведе.
	— Ще се справя — отвърна тя, все така без да се обърне. — Ако не успея, ти си в съседната стая. Махни му белезниците и ни остави.
	— Сигурна ли сте, мадам?
	— Махни му белезниците.
	Човекът от охраната махна пластмасовите белезници. Торн протегна ръце и докосна нервно лицето си, като художник, който проверява за недоизсъхнала боя.
	— Можеш да си вървиш — добави инквизиторката.
	— Мадам — отвърна пазачът и затвори вратата след себе си.
	Торн почти се строполи върху очакващия го стол. Хури продължаваше да гледа през прозореца, стиснала длани зад гърба си. Дъждът падаше като завеса. Нощното небе представляваше мъгла без отличителни черти, чийто цвят варираше между червено и черно. Тази вечер нямаше звезди, нямаше смущаващи предзнаменования по небето.
	— Нараниха ли те? — попита тя.
	Той си напомни да не излиза от ролята, която му налагаха обстоятелствата.
	— Ти какво си мислиш, Вюйомие? Че си направих това сам, защото ми харесва да гледам кръв ли?
	— Знам кой си.
	— Аз също. Аз съм Ренцо. Поздравления.
	— Ти си Торн. Този, когото търсим. — Гласът й се извиси малко повече от нормалното. — Голям си късметлия, знаеш ли.
	— Така ли?
	— Ако те беше открил отдел „Контратероризъм“, сега щеше да бъдеш в моргата. Може би в няколко морги. За щастие полицаите, които са те арестували, не са имали представа кой си. А и, честно казано, съмнявам се, че биха ми повярвали, ако им кажех. За тях Торн е като триумвира — отблъскваща митична фигура. Най-вероятно очакват да бъдеш някакъв великан, способен да ги разкъса с голи ръце. Но ти си човек с най-нормален вид, който може да се разхожда незабелязано по която и да е улица в Кювие.
	— Съжалявам, че щях да предизвикам такова разочарование, ако бях Торн, и слава Богу, че не съм — заяви той.
	Ана се обърна и тръгна към него. Осанката й, изражението, дори излъчващата се от нея аура не бяха на Хури. Торн бе обзет за момент от ужасни съмнения; през съзнанието му се стрелна мисълта, че всичко случило се след последната среща тук, бе просто фантазия, че изобщо нямаше Хури.
	Но Ана Хури беше реална. Беше споделила с него своите тайни, не само свързаните с нейната собствена самоличност и самоличността на триумвира, но и болезнените секрети, които стигаха по-дълбоко, свързаните с нейния съпруг и жестокия начин, по който бяха разделени. Същевременно отчаяно му се искаше да я откъсне от миналото й, да я накара да разбере, че трябва да приеме случилото се и да продължи нататък. Но това го караше да се чувства гузен, защото знаеше, че този подтик не бе продиктуван единствено от желанието да помогне на Хури; в него имаше и егоистични мотиви. Искаше също така да бъде с нея, искаше да я люби. Презираше се за това желание, но то въпреки всичко не го напускаше.
	— Можеш ли да стоиш прав? — попита тя.
	— Влязох сам тук.
	— Ела с мен тогава. Но не предприемай нищо, Торн. Иначе ще стане много зле за теб.
	— Какво искаш от мен?
	— Трябва да обсъдим насаме един въпрос.
	— За мен и тук е чудесно място.
	— Иска ли ти се да те предам на „Контратероризъм“? Лесно ще се уреди. Сигурна съм, че ще се зарадват много, като те видят.
	Тя го поведе в стаята, която помнеше от първото си посещение и чиито стени бяха покрити с натежали от книжа полици. Хури затвори вратата зад себе си — тя се затваряше плътно и херметично — и махна някакъв тънък сребърен цилиндър с размерите на пура от едно от чекмеджетата на бюрото. Вдигна го високо и се завъртя бавно в средата на стаята. Светлинките в пурата от червени станаха зелени.
	— В безопасност сме — обяви тя, след като светлинките останаха зелени в продължение на три-четири минути. — Напоследък се налага да вземам допълнителни предпазни мерки. Сложили са подслушвателно устройство тук, докато бях горе в междузвездния кораб.
	— Научиха ли много?
	— Не. Беше доста примитивно съоръжение и докато се върнах, вече бе дало дефект. Но след това направиха друг опит, вече с по-съвършена апаратура. Не мога да рискувам, Торн.
	— Кои са те? Друг клон на правителството ли?
	— Може би. Но не е изключено и да е този. Обещах им главата на триумвира на поднос, но така и не им я доставих. Някой е започнал да става подозрителен.
	— Но хвана мен.
	— Да, и вероятно този факт им е дал известна утеха. О, по дяволите! — Като че ли чак сега го бе забелязала както трябва. — Виж какво са направили с теб, Торн. Толкова съжалявам, че трябваше да изтърпиш това.
	Ана измъкна малка аптечка от друго чекмедже. Намокри памук с някакъв дезинфекциращ разтвор и го притисна към разцепената вежда на Торн.
	— Боли — промълви той.
	Лицето му бе съвсем близо до нейното. Виждаше всяка поричка, а благодарение на близостта можеше да погледне в очите й, без да има чувството, че се е втренчил.
	— Няма как, ще боли. Много ли бяха груби с теб?
	— Не ми направиха нищо, което приятелите ти от долния етаж вече да не са ми правили. Мисля, че ще оживея. — Потрепери. — Бяха доста безжалостни.
	— Не са имали специални нареждания, просто обичайното предупредително напердашване. Съжалявам, но нямаше друг начин. Ако само един детайл от арестуването ти се стори някому инсцениран, с нас е свършено.
	— Имаш ли нещо против да седна?
	Тя му помогна да го направи.
	— Съжалявам, че трябваше да пострадат и други хора.
	Торн си спомни как полицаите се бяха струпали около жената с лошите зъби.
	— Можеш ли да се погрижиш всички да се измъкнат?
	— Никой няма да бъде задържан. Това е част от плана.
	— Говоря сериозно. Тези хора не заслужават да страдат, защото трябва да има свидетел, Ана.
	Тя продължаваше да обработва раните му с дезинфекциращото средство.
	— Ще страдат несравнимо повече, ако планът се провали, Торн. Никой няма да стъпи в онези совалки, ако не ти се доверят да ги поведеш. Заслужава си да понесат малко болка сега, ако това означава, че няма да умрат по-късно.
	Сякаш за да подсили думите си, тя прокара памука по челото му. Торн изохка с усещането, че в тази част на тялото му се забиха хиляди игли.
	— Доста студен начин да се гледа на нещата — рече той. — Кара ме да мисля, че си прекарала с ултрите повече време, отколкото ми каза.
	— Аз не съм ултра, Торн. Използвах ги. И те ме използваха. Това не ни прави едни и същи. — Ана затвори преносимата аптечка и я върна в чекмеджето. — Постарай се да не го забравяш, а?
	— Съжалявам. Но цялата тази работа е дяволски брутална. Отнасяме се към хората от нашата планета като към овце — караме ги като стадо натам, накъдето смятаме, че е по-добре за тях. Не им се доверяваме да преценят сами.
	— Те нямат време за преценки, това е проблемът. Иска ми се да свърша тази работа демократично, наистина ми се иска. Нищо не искам така, както да имам чиста съвест. Но няма да стане по тоя начин. Ако хората знаеха какво ще се случи с тях — или да останат на тази обречена адска планета, или да пътуват с междузвезден кораб, консумиран и трансформиран от заразеното с чума тяло на бившия си капитан, който по една случайност е абсолютно побъркан убиец — мислиш ли, че щяха да хукнат към совалките? Прибави и факта, че там ще срещнат триумвир Иля Вольова, най-омразната фигура в Ризургам, и съм убедена, че много от тях ще кажат: „Не, благодаря“, не си ли на това мнение?
	— Но поне ще са взели сами решението — отвърна Торн.
	— Да. И това ще бъде страхотна утеха, когато наблюдаваме как ги изпепеляват. Съжалявам, Торн, но вземам гадното решение сега и ще се притеснявам за етиката после, когато им спасим живота.
	— Няма да спасите всички, дори планът ви да проработи.
	— Знам. Бихме могли, но няма да го направим. Неизбежно е. Тук има двеста хиляди човека. Ако започнем сега, ще успеем да извозим всички от планетата след шест месеца, макар година да е по-вероятен срок, като се имат предвид всички променливи величини. Но дори това време може да се окаже недостатъчно. Мисля, че ще трябва да гледам на операцията като на успешна дори да успеем да спасим едва половината. Може би дори по-малко от това. Не знам. — Потърка лице и внезапно придоби вид на много по-стара и уморена жена, отколкото преди. — Опитвам се да не мисля колко зле би могло да завърши всичко.
	Черният телефон на бюрото й звънна. Хури го остави да звъни няколко секунди, вперила очи в сребърния цилиндър. Светлинките останаха зелени. Направи знак на Торн да мълчи, вдигна тежката черна слушалка и я допря отстрани до главата си.
	— Вюйомие. Надявам се, че е нещо важно. Разговарям с един заподозрян по случая „Торн“.
	Гласът от другата страна отговори нещо. Хури изпусна въздишка и затвори очи. Гласът продължаваше. Торн не успяваше да различи думите, но чуваше достатъчно ясно тона, за да долови нарастващото отчаяние в него. Като че ли някой опитваше да обясни защо нещо се бе провалило.
	— Искам имената на замесените — заяви Ана и постави слушалката на мястото й.
	После погледна към Торн.
	— Съжалявам.
	— За какво?
	— Убили са един от присъстващите на срещата. Жена. Умряла преди няколко минути…
	Той я прекъсна:
	— Знам за кого говориш.
	Ана не отговори. В стаята се възцари мълчание, улавяно и увеличавано от масата на заобикалящите ги книжа; там бяха документирани много животи с вцепеняваща точност, единствено с цел да се осигури потисничеството.
	— Знаеш ли името й? — попита най-сетне тя.
	— Не. Беше просто един от последователите. Един от хората, които искаха да намерят начин да напуснат Ризургам.
	— Съжалявам. — Хури се пресегна през бюрото и го хвана за ръката. — Съжалявам. Наистина, Торн. Не исках да започне по този начин.
	Той се изсмя кухо.
	— Е, тя си го получи, нали? Каквото искаше. Начин да напусне тази планета. Тя беше първата.


>	Двайсет и пета глава

	Бронирана в черно, Скейд крачеше из кораба, който сега бе напълно неин. Засега бяха в безопасност, защото се бяха промъкнали незабелязани през последния слой от демаршистката защита в периметъра. Между „Куче грозде“ и целта на пътуването му имаше единствено празни светлинни години.
	Скейд прокара стоманените си пръсти по коридора — приятен й беше гладкият допир на двата метала. Известно време корабът бе носил печата от собственичеството на Клавейн и дори след дезертирането му трябваше да се съобразява с Рьомонтоар, негов симпатизант и съюзник, но сега вече и двамата ги нямаше и с право можеше да го смята за свой. Ако имаше подобно желание, можеше да промени името с друго, което й допада, или изобщо да отхвърли идеята за даване на име, нещо доста далечно за конджоинърския начин на мислене. В крайна сметка реши, че запазването на старото име носеше особено, перверзно удоволствие. Такава радост щеше да бъде за нея да обърне първокласното оръжие на Клавейн срещу него самия и радостта щеше да бъде дори още по-пълна, ако оръжието носеше все още даденото му от него име. Това щеше да бъде окончателното унижение, богато възнаграждение за всичко, което й бе причинил.
	И все пак, макар да презираше онова, което бе направил, не можеше да отрече, че се приспособяваше към новото състояние на тялото си по начин, който вероятно щеше да я уплаши само преди няколко седмици. Бронята се превръщаше в самата нея. Възхищаваше се на формата й, когато се озовеше пред някоя отразяваща повърхност. Първоначалната тромавост вече бе изчезнала и, когато останеше насаме в стаята си, се забавляваше с часове, правейки учудващи номера за сила и ловкост и достойни за фокусник трикове. Бронята се приучваше да предугажда движенията й и се освобождаваше от необходимостта да чака сигналите да пропълзяват нагоре и надолу по гръбнака й. Скейд свиреше бързо с една ръка фуги на холографското пиано, скритите й под металната ръкавица пръсти се превръщаха в метална мъгла, бързи и фатални като вършачка. „Токатата в ре“ на някой си Бах бе покорена от майсторството й. Тя се превръщаше във взрив от звуци, подобни на стрелба с гатлингово оръжие, така че се налагаше невронни процесори да го разделят в нещо, наподобяващо „музика“.
	Всичко това беше просто за забавление, разбира се. Може и да се бе промъкнала през последната защитна линия на демаршистите, но през последните три дни си бе дала сметка, че трудностите й не бяха приключили напълно. Нещо, което бе излязло от Йелоустоунската система, я следваше по почти същата траектория.
	Скейд реши, че беше дошло време да съобщи новината на Фелка.
	„Куче грозде“ бе притихнал. Скейд не чуваше нищо друго освен собствените си стъпки, докато слизаше из предната част на кораба. Те ехтяха ясно и равномерно като чукове в ковачница. Корабът ускоряваше с две гравитационни константи, потискащата инерцията машина действаше гладко и безшумно, но ходенето не бе съпроводено с усилия за Скейд.
	Беше замразила Фелка малко след като научи вестта за поредния си провал. Беше станало ясно, че Клавейн й се бе изплъзнал отново, че Рьомонтоар и прасето не бяха успели да го пленят, а сами бяха станали жертва на местни бандити. Привлекателно беше да заключи, че Клавейн е мъртъв, но вече беше допускала тази грешка и не смяташе да го прави пак. Ето тогава бе замразила Фелка, за да я използва като лост при евентуални бъдещи преговори с Клавейн. Знаеше какво мисли той за Фелка.
	То не беше вярно, но това нямаше значение.
	Скейд възнамеряваше да се върне в Майка Нест след приключването на мисията, но след като не успя да убие Клавейн, се принуди да размисли. „Куче грозде“ бе в състояние да продължи да лети в междузвездното пространство и по пътя към Делта Павонис можеха да се справят с всевъзможните дребни въпроси от техническо естество. Майсторът на делото също не се нуждаеше от пряк надзор от нейна страна, за да завърши евакуационната флота. Веднъж щом флотата бъдеше готова и оборудвана с потискаща инерцията машинария, част от нея щеше да последва Скейд към системата Ризургам, а другата щеше да потегли в друга посока, натоварена със спящи пасажери. Една-единствена бойна глава беше достатъчна, за да се справи с Майка Нест.
	Скейд щеше да се захване с възвръщането на оръжията. Ако се провалеше при опита си, щеше да й се наложи само да изчака пристигането на първата част от флотата. Нейните кораби бяха много по-големи и бяха в състояние да носят значително повече оръжие, в това число и най-тежките видове. Веднъж щом си върнеше изгубеното оръжие, щеше да се срещне с останалата част от евакуационната флота в някоя друга система, в противоположната половина от небето на Делта Павонис, колкото се може по-далече от зоната, където се бяха появили инхибиторите.
	После щяха да навлязат дори още по-дълбоко в Космоса, на десетки, може би дори стотици светлинни години разстояние. Бе дошло време да се сбогуват с тази слънчева система. Малко вероятно беше някой от тях да я види отново някога.
	Съзвездията щяха да се преместят и то не с някакви си градуси, а достатъчно, за да ги изкарат от форма. За първи път в историята щяха да живеят под напълно чуждоземни небеса, без утехата на мистичните съчетания от детството — случайно подредените по даден начин звезди, на които човешкото съзнание бе придало определено значение. При това щяха да знаят, че тези небеса са жестоки и обитавани от чудовища като някоя омагьосана гора.
	Усети промяна в собственото си тегло, сякаш плуваше на кораб сред морето и внезапно бе излязъл шквал. Скейд се подпря на стената и установи връзка с Джаструсяк и Моленка, двамата й експерти по системите за потискане на инерцията.
	„Има ли нещо?“
	На запитването й отговори Моленка.
	[Нищо, Скейд. Просто малка нестабилност. Нищо неочаквано.]
	„Искам да знам, ако се случи нещо неблагоприятно, Моленка. Може да се наложи да искаме значително повече от тази апаратура и затова трябва да й имам абсолютно доверие.“
	Сега беше ред на Джаструсяк.
	[Всичко е под контрол, Скейд. Машината е в съвършено стабилно състояние — „състояние-две“. Появата на дребна нестабилност не е проблем.]
	„Добре. Но все пак гледайте да държите под контрол тази нестабилност.“
	В последния момент Скейд се отказа от намерението си да добави, че тези нестабилности я ужасяват. Не трябваше да разкрива страховете си пред другите, не и когато толкова много зависеше от това, дали щяха да приемат лидерството й. Доста трудно беше да накара членовете на общ, „кошерен“ ум да се подчинят на волята й и щеше да подкопае сама контрола си, ако само намекнеше, че има някакви съмнения.
	Не последва повече нестабилност на полето. Доволна, Скейд продължи да върви към отделението за спящите пасажери.
	Само две от криокамерите бяха заети. Скейд беше задействала цикъла за събуждане на Фелка преди шест часа. Сега по-близкият от двата ковчега се отваряше и разкриваше все още недошлата в съзнание фигура на Фелка. Диагностичната аура на ковчега показваше, че сега тя просто спеше и се намираше в стадия на бързото движение на очите. Скейд се взря в потрепващите й клепачи и постави стоманената си длан върху ръката на Фелка. Стисна я леко и тя изохка и се размърда.
	„Фелка. Фелка. Събуди се веднага.“
	Фелка идваше бавно на себе си. Скейд чакаше търпеливо, като я гледаше почти с обич.
	„Фелка. Разбери ме. Ти излизаш от състояние на сън. Беше замразена в продължение на шест седмици. Ще изпиташ дискомфорт и дезориентиране, но те ще отзвучат. Няма от какво да се страхуваш.“
	Фелка отвори очи, но дори мъждивата синя светлина в отделението й беше прекалено силна. Тя изохка отново и опита да излезе от ковчега, но това усилие бе прекалено голямо за нея, особено когато гравитацията бе две гравитационни константи.
	„Внимателно.“
	Фелка мънкаше и заваляше някаква поредица от звуци, която повтаряше, докато започнаха да се оформят разпознаваеми думи.
	— Къде съм?
	„На борда на «Куче грозде». Спомняш си, нали? Тръгнахме след Клавейн, във вътрешната част на системата.“
	— Клавейн… — Не каза нищо повече в продължение на петнайсет-двайсет секунди, преди да попита: — Мъртъв?
	„Не, мисля. Не.“
	Фелка успя да отвори очи малко повече.
	— Кажи ми… какво стана.
	„Клавейн ни измами с корветата. Успя да стигне до Ръждивия пояс. Предполагам, че това си го спомняш. Рьомонтоар и Скорпион тръгнаха след него. Никой друг не успя — само те двамата имаха някакъв шанс да се придвижат незабелязано през пространството около Йелоустоун. Теб нямаше как да те пусна, поради очевидни причини. Клавейн те обича, Фелка, и това те прави ценна за мен.“
	— Заложничка?
	„Не, разбира се, че не. Просто една от нас. Клавейн е агнето, изоставило стадото, не ти. Клавейн е този, който искаме да се върне. Клавейн е блудният син.“
	Отидоха в кабината за управление на полета на „Куче грозде“. Фелка отпиваше от бульон с аромат на шоколад, обогатен с възстановяващи медишинки.
	— Къде се намираме? — попита тя.
	Скейд й показа дисплея, на който бе изобразена намиращата се зад тях част от звездното небе, където се виждаше мъждива, жълто-червена звезда със зелени контури. Това беше Епсилон Еридани, двеста пъти по-блед, отколкото беше дори от най-неблагоприятната за наблюдение позиция в Майка Нест. Вече наистина се намираха в междузвездното пространство, за първи път в живота на Скейд.
	„На шест седмици от Йелоустоун, повече от хиляда и триста астрономически единици. През повечето време поддържахме две гравитационни константи, което означава, че вече сме достигнали скорост, равна на една четвърт от скоростта на светлината. Конвенционалният кораб нямаше да е достигнал още и една осма от тази скорост, Фелка. Но ние можем да се справим още по-добре, ако се наложи.“
	Скейд знаеше, че е истина, но не виждаше практическа ценност в по-голямото ускорение. Относителността се грижеше за това. Голямото ускорение щеше да компресира субективната продължителност на пътуването им до Ризургам, но почти нямаше да промени обективното време, което щеше да отнеме пътуването. А именно то беше единственият действително важен фактор в по-широката картина: за достигането до Ризургам пак щеше да отиде толкова време, колкото щеше да бъде измерено от външните наблюдатели и щяха да изминат десетилетия, преди да се срещнат с другите елементи от евакуационната флота.
	Имаше обаче и други причини да се мисли за евентуално увеличаване на ускорението. И някъде в задните ъгълчета на съзнанието на Скейд се спотайваше една опасна и примамлива възможност, която би променила напълно правилата.
	— Ами другият кораб? — попита Фелка. — Къде е той?
	Скейд вече й беше казала за летящото тяло зад тях. Сега на дисплея се появи втори кръг, разделен от две кръстосани линийки. Намираше се почти точно над кръстчето, което маркираше Епсилон Еридани.
	„Ето го. Много е бледо, но се вижда ясно източник на тау-неутрино, освен това се движи в същата посока като нас.“
	— Но доста по-назад — уточни Фелка.
	„Три-четири седмици след нас.“
	— Може да е търговски кораб, ултри или нещо подобно, с подобна дестинация.
	Скейд кимна. „Размишлявах над тази възможност, но ми се струва малко вероятна. Ризургам не е сред популярните дестинации на ултрите, а ако този кораб се бе насочил към друга колония в същата част на небето, вече трябваше да се е отклонил от нашата посока. Подобно нещо обаче, не се наблюдава. Той се движи по петите ни, Фелка.“
	— Недвусмислено преследване, значи.
	„Да, следва ни умишлено. Те имат известно тактическо предимство. Нашият пламък сочи към тях; техният не сочи към нас. Успявам да установя, че се движат зад нас, защото разполагаме с неутрино детектори от военна класа и въпреки това е трудно. Докато те нямат нужда от съвършени съоръжения, за да установят къде се намираме. Разделих лъчите, излизащи през ауспуха, на четири компонента и ги отклоних под различни ъгли, но на тях им е достатъчна съвсем малко изпусната радиация, за да установят местоположението ни. Ние обаче сме «безшумни» в неутринно отношение и това ще ни даде определено предимство, когато завием и насочим пламъка си към Ризургам. Но няма да се стигне до това. Този кораб не може да върви заедно с нас вечно, колкото и да се старае.“
	— Той вече трябва да е изостанал — рече Фелка. — Така ли е?
	„Не. Засега поддържа две гравитационни константи през целия път от Ръждивия пояс.“
	— Не мислех, че нормалните кораби могат да ускоряват толкова.
	„Обикновено не могат. Но има разни методи. Чувала ли си историята за Иравъл Вейда?“
	— Разбира се — отвърна Фелка.
	„Докато преследва «Рън Севън», тя модифицира кораба си така, че да успее да вдигне две гравитационни константи. Но го прави недодялано — не като подобрява ефикасността на конджоинърските двигатели, а като оголва кораба и го превръща направо в скелет. Изоставя всичките си пасажери на една комета, за да намали масата.“
	— И смяташ, че онзи кораб е направил нещо подобно?
	„Няма друго обяснение. Но това няма да им помогне.
	Дори с две гравитационни константи не могат да се справят с пропастта помежду ни, а тя ще нарасне, когато увеличим ефекта от потискането на инерцията. Те не могат да стигнат три гравитационни константи, Фелка; намаляването на масата може да се прави до известни граници. Минеш ли ги, оставаш изобщо без кораб. Те несъмнено вече са съвсем близо до границата.“
	— Това трябва да е Клавейн — промълви Фелка.
	„Изглеждаш много сигурна.“
	— Никога не съм предполагала, че ще се откаже, Скейд. Не е в стила му. Той иска много силно тези оръжия и няма да те остави безпрепятствено да сложиш върху тях студените си стоманени ръце.
	Скейд искаше да свие рамене, но бронята не и позволи. „В такъв случай подозренията му ще бъдат потвърдени, Фелка. Клавейн не мисли рационално. Той си пада по жестовете, колкото и да са безплодни или глупави. Това е просто най-големият и най-безнадежден жест, който е правил досега.“


	Клавейн се натъкна на първия от капаните на Скейд на осемстотин астрономически единици от Йелоустоун, след като бяха изминали сто светлинни часа. Беше очаквал да опита нещо; нещо повече — в противен случай щеше да се почувства разочарован и малко притеснен. Но Скейд не го беше разочаровала.
	„Куче грозде“ бе оставил мини след себе си. В продължение на седмици Скейд ги беше пускала от кърмата на кораба: малки, автоматизирани, почти напълно автономни роботи, нагласени така, че да бъдат максимално невидими за насочените напред сензори на Клавейн. Роботчетата-мини бяха достатъчно малки, за да може Скейд да си позволи да ги произвежда със стотици и да осее със скрити препятствия пътя на Клавейн.
	Не беше необходимо да са кой знае колко умни или с кой знае колко голям радиус на действие. Скейд беше почти сигурна за траекторията, която щеше да следва Клавейн, така както Клавейн бе почти сигурен за нейната траектория. И най-малкото отклонение от директната линия между Епсилон Еридани и Делта Павонис щеше да струва на Клавейн безценни седмици и да забави още повече пристигането му. И без това вече изоставаше и нямаше желание да причинява допълнителни забавяния, ако можеше да ги избегне. Поради тази причина Скейд знаеше, че той щеше да следва същия курс и най-много да направи само някои кратки отклонения.
	Това не променяше факта, че й предстоеше още много дълъг път. Експлозиите не бяха ефикасен начин за причиняване на вреда на космическите кораби, защото вакуумът не предаваше ударните вълни. Скейд несъмнено беше наясно, че вероятността някоя от нейните мини да се окаже на не повече от хиляда километра от кораба на Клавейн бе пренебрежимо малка, така че нямаше смисъл да им слага бойни глави за пробиване на корпуса. Клавейн очакваше, че вместо това, целта на мините ще бъде да идентифицират кораба му и да се взривяват от обичайното разстояние от светлинни секунди. Най-вероятно щяха да бъдат от типа, изстрелващ работещи на принципа на частиците лъчи. Точно така щеше да постъпи и той самият, ако го преследваше подобен кораб.
	Скейд обаче бе използвала бойни глави. Беше ги вкарала, доколкото успя да прецени Клавейн, в една на всеки двайсет мини, но най-често в тези, които се намираха в края на рояка. Както изглежда, бойните глави бяха програмирани да се взривяват, когато се приближеше на един светлинен час от тях. Избухваше ярка синя светлина, която преминаваше във виолетово; отместването му в червения спектър ставаше с неколкостотин километра на секунда спрямо кораба на Клавейн. И тогава, часове или десетки часове по-късно, детонираше друга мина, понякога две-три, и в нощта избликваше водопад от фойерверки. Някои бяха по-близо от останалите, но всички бяха достатъчно далече, за да не причинят вреда на кораба му. Клавейн направи анализ на модела на разпръскването им с бавно връщане назад и стигна до заключението, че вероятността бомбите на Скейд да навредят на кораба му е една на хиляда. А вероятността попадението да бъде разрушително бе още сто пъти по-малка. Очевидно не бяха пуснати с тази цел.
	Така стигна до извода, че Скейд използваше бойните глави, просто за да увеличи точността на насочване на другите си оръжия. Отблясъците от експлозиите щяха да отбелязват точното му местоположение и скорост в момента. Другите й мини сигурно душеха наоколо за отразени от корпуса му фотони. Това бе начин да се компенсира фактът, че мините на Скейд бяха прекалено малки, за да носят неутрино детектори, и следователно разчитаха на остарели изчисления на позицията, предавани обратно от „Куче грозде“, който се намираше на много светлинни часове напред в междузвездното пространство. Бойните глави засмукваха кораба на Клавейн от мрака и позволяваха на оръжията на Скейд да го засекат. Клавейн не виждаше лъчите им, само проблясването на експлозиите. Резултатът беше около една стотна от избухване на бойна глава, което стигаше лъчът и гразерът да получат достатъчна енергия, за да убиват в радиус от пет светлинни секунди. Ако лъчът го пропуснеше, той не можеше да го види. В междузвездното пространство имаше толкова малко прашинки, че дори преминалият на километри от кораба на Клавейн лъч щеше да е твърде слабо разсеян, за да се разкрие. Клавейн наподобяваше глух и сляп човек, който вървеше с препъване по ничия земя, без да забелязва прелитащите покрай него куршуми, даже без да усети вятъра, създаден при преминаването им.
	Най-ироничното от всичко беше, че вероятно дори нямаше да разбере, ако някой от тези лъчи ги улучеше.
	Клавейн разработи стратегия с надеждата да свърши работа. Ако оръжията на Скейд се взривяваха в общия случай на разстояние пет светлинни секунди, значи бяха разположени според предположенията за местоположението на кораба на Клавейн, което обаче беше остаряло поне с десет секунди и по-вероятно — с трийсет. Алгоритмите, определящи мястото на мишената, предвиждаха посоката на движението му. Трийсетте секунди обаче, даваха на Клавейн достатъчна възможност да направи тази стратегия изключително неефективна за Скейд. За трийсет секунди, при две гравитационни константи, корабът променяше относителното си положение с девет километра, което беше повече от два пъти дължината на корпуса му. Но ако Клавейн започнеше да променя тази величина напосоки, Скейд нямаше да знае със сигурност къде в тази деветкилометрова отсечка да насочва оръжията си. Щеше да се наложи да впрегне по-големи ресурси, за да запази същата вероятност да го улучи. Това бе игра на числата, а не гарантиран метод да избегнеш вероятността да бъдеш убит. Клавейн обаче, беше прекарал достатъчно голяма част от живота си като войник, за да знае, че в крайна сметка повечето бойни ситуации се свеждаха именно до това.
	И методът като че ли работеше. Мина седмица, след нея — втора, и тогава взривяванията на лъчи престанаха. Останаха само далече по-редките и отдалечени проблясъци от бойни глави. Тя продължаваше да го държи под око, но засега се бе отказала от идеята да се отърве от него с нещо толкова лесно като лъч, работещ на принципа на частиците.
	Клавейн обаче не се отпускаше, а беше нервен и постоянно нащрек. Познаваше добре Скейд.
	Тя нямаше да се откаже така лесно.
	И се оказа прав. Два месеца по-късно една пета от армията беше мъртва, а много повече бяха ранени и вероятно щяха да умрат през идните седмици. Първият намек за предстоящи проблеми беше наистина безобиден: почти незабележима промяна в движението на светлината, която долавяха от „Куче грозде“. Изглеждаше невероятно такава дребна промяна да се отрази някак си и на техния кораб, но Клавейн знаеше, че Скейд не би направила каквото и да било без основателна причина. Затова, веднъж щом промяната беше проверена и се доказа, че е умишлена, той събра ръководството на екипажа на мостика на откраднатия лайтхъгър.
	Корабът — Скорпион го беше нарекъл „Зодиакална светлина“ поради неясни за останалите свои причини — беше типичен търговски лайтхъгър, произведен преди повече от двеста години. Оттогава беше преживял няколко цикъла на ремонтни работи и промяна на дизайна, но сърцевината му оставаше почти непроменена. Беше дълъг четири километра и много по-голям от „Куче грозде“, а пълният му със складове корпус бе достатъчно голям, за да погълне цяла флотилия от кораби със средни размери. Самият корпус беше почти коничен, като изтъняваше като игла на носа, а опашката му беше по-тъпа. Два междузвездни двигателя бяха прикрепени за него чрез лонжерони, излизащи от най-широката част на конуса. По тях в продължение на две столетия се бяха трупали наслоявания, но под тези слоеве все още се различаваше основната форма на конджоинърската технология. Останалата част от корпуса имаше като че ли влажния, гладък вид на черен мрамор, с изключение на носа, поставен в матрица от аблативен лед, осеян с нишки от хипердиамант. Както бе казал X, като цяло корабът беше здрав. Бившият му екипаж бе изпаднал в несъстоятелност единствено поради недалновидните си бизнес методи. Армията от прасета, тренирана да не вреди на нищо, което няма как да бъде заменено, бе съумяла да сведе до минимум щетите, дори по време на самото му пленяване.
	Мостикът заемаше една трета от разстоянието от носа нататък, което се равняваше на едно цяло и трийсет и пет стотни от километъра вертикално разстояние, когато корабът ускоряваше. По-голямата част от технологията на него или по-точно от технологията на кораба като цяло, беше остаряла, както физически, така и морално. Това обаче не изненада Клавейн: ултрите бяха известни със своя консерватизъм и именно защото почти не бяха възприели нанотехнологиите, продължаваха да играят някаква роля в дните след чумата. В търбуха на кораба имаше фабрики, осъществяващи производството на множество основни продукти, които сега работеха с пълна пара за създаването на оръжие и нямаше възможност поне част от производствените мощности да бъдат освободени, за да се заловят с подобряване на основата и инфраструктурата на „Зодиакална светлина“. На Клавейн не му беше нужно много време, за да се приспособи към обстановката в огромния стар кораб. Знаеше, че неговата здравина щеше да им свърши добра работа в предстоящите битки с триумвир Вольова.
	Самият мостик представляваше сферично помещение с възможност да се завърта по особен начин в зависимост от това дали корабът ускоряваше или се въртеше около оста си. В стените имаше прожекционни системи, които показваха външността му от различни перспективи и най-близкото пространство около него, заснемани от намиращите се около него роботи, както и симулации на различните стратегии за пристигането в системата Ризургам. По други части на стените течаха текстове, изписани по старомоден начин на нортски, безкраен списък с дефекти на кораба и заелите се с поправката им автоматични системи.
	Овален, заобиколен с перила подиум, на който имаше направени като решетки столове от червен метал, дисплей и контролни системи, можеше да побере двайсет човека, преди да стане пренаселено. Клавейн прецени, че точно в момента надали разполагаше дори с толкова хора, които да покани тук. Сред тях бяха, разбира се, Скорпион и Лашер, както и Шадоу, Блъд и Крус — три от прасетата, които действаха като техни заместници, както и една едноока жена-човек от същия престъпен подземен свят. По-назад седяха Антоанет Бакс и Зейвиър Лиу, все още мръсни от набързо изоставената си работа по ремонта, останалите насядали по местата фигури бяха смесица от прасета и хора от най-ниските слоеве на обществото, много от които до последния момент бяха служители на Шато. Те бяха специалисти в събраната от X като пъзел от различни фрагменти технология и, подобно на Скорпион и неговите сътрудници, бяха убедени, че е много по-добре да се присъединят към експедицията на Клавейн, отколкото да останат в Казъм сити или Ръждивия пояс. Тук беше дори Полин Сухой, готова да се върне към работата, която беше изкривила болезнено личната й реалност. Тя напомняше на Клавейн жена, която току-що е излязла, препъвайки се, от обитавана от духове къща.
	— Има ново развитие на нещата — обяви той, когато присъстващите насочиха вниманието си към него. — Все още не знам как трябва да реагирам на него.
	В центъра на подиума се намираше цилиндричен дисплей, напомнящ цистерна, древна система за прожектиране на образи. Във вътрешността му се съдържаше нещо като спирала, което можеше да се завърта около оста си с огромна скорост. Поставените в основата на цистерната цветни лазери излъчваха нагоре пулсиращи лъчи светлина, които се пресичаха от движещата се повърхност на спиралата.
	В цистерната се появи плосък квадрат, който се въртеше бавно, за да може да бъде видян от всички на мостика.
	— Това е двуизмерен образ на небето пред нас — обясни Клавейн. — Вече се наблюдават силни ефекти в съответствие с принципа на относителността: звездите се отместиха от обичайното си местоположение, а спектърът им премина към синьото. Горещите звезди изглеждат по-матови, защото изпускат енергийния си поток предимно в ултравиолетовия спектър. Като че ли отникъде изникват звезди-джуджета, тъй като внезапно виждаме невидим до този момент инфрачервен поток. Днес обаче не ме интересуват звездите. — Той посочи средата на квадрата към някакъв смътен, подобен на звезда обект. — Това нещо тук, което също прилича на звезда, са изхвърлените отработени материали от лайтхъгъра на Скейд. Тя прави всичко възможно, за да прикрие двигателя си, но ние все още забелязваме достатъчно отклонени фотони, за да сме в състояние да следим „Куче грозде“.
	— Можеш ли да определиш каква е мощността му? — поинтересува се Сухой.
	— Да — кимна Клавейн. — От температурата на пламъка става ясно, че използва номинална мощност, което би дало една гравитационна константа на обикновения кораб от един милион тона. Двигателите на „Куче грозде“ са по-малки, но и той е малък в сравнение със стандартите на лайтхъгърите. Това не би трябвало да води до кой знае каква разлика, но корабът се движи с две, понякога — дори с три гравитационни константи. И тя като нас разполага с потискаща инерцията машина. Знам обаче, че може да използва възможностите й в по-голяма степен.
	— Не можем да направим подобно нещо — отвърна Сухой, като пребледня повече от всякога. — Квантовата реалност е гнездо от змии, Клавейн, а ние и без това вече ги бодем с доста остра пръчка.
	Той се усмихна търпеливо.
	— Разбирам какво искаш да ми кажеш, Полин. Но ние също бихме могли да намерим начин да направим това, което прави Скейд. Не ме вълнува обаче то, а това.
	Картината се смени почти незабележимо. Следата от лайтхъгъра на Скейд стана леко по-ярка.
	— Тя е увеличила мощността или е променила геометрията на лъча — обяви Антоанет.
	— И аз мислех така, но допълнителната светлина е различна. Кохерентна е и прави остър връх в оптическото изображение на контурите, когато корабът е в покой.
	— Светлина от лазер ли е тогава? — попита Лашер.
	Клавейн погледна прасето, най-довереният съюзник на Скорпион.
	— Така изглежда. Оптични лазери с висока мощност, вероятно цял набор, сияещи обратно към линията на движение. Вероятно не виждаме целия приток, а само част от него.
	— И какво ще спечели тя от това? — осведоми се Лашер. Той имаше черен белег на лицето си, нещо като молив, свързващ веждата с бузата. — Много е пред нас, за да може да го използва като оръжие.
	— Знам — съгласи се Клавейн. — И точно това ме притеснява. Защото Скейд не би направила нищо без основателна причина.
	— И то опит да ни убие ли е? — попита прасето.
	— Не ни остава нищо друго освен да се досетим сами как се надява да успее — отвърна Клавейн. — И след това да се надяваме с всички сили, че ще съумеем да направим нещо по въпроса.
	Никой не отговори. Всички се взираха в бавно въртящия се квадрат светлина с лошокачествената звезда на излизащите от „Куче грозде“ пламъци в центъра.


	Говорителят на правителството беше дребен, спретнат мъж, с изключително добре поддържани нокти на ръцете. Той мразеше мръсотията и заразата от всякакъв вид и когато му подадоха подготвеното заявление — сгъната сива, синтетична веленова хартия — го пое само с палеца и показалеца, което осигуряваше минимален контакт между кожата и хартията. Едва когато седна пред бюрото си в Дома за излъчване на емисиите, една от тантурестите постройки, залепени за Дома на инквизицията, си позволи да отвори заявлението, и то след като се увери, че по повърхността на бюрото няма трохички или мазни петна. Постави го върху него така, че линиите на листовете да бъдат успоредни на краищата му, и след това го разгърна, бавно и равномерно, както се отваря кутия, в която е възможно да е поставена бомба. Използва ръкава си, за да притисне хартията върху повърхността, като я поглаждаше диагонално. Едва след като приключи с този процес, сведе поглед и прегледа текста, за да се запознае със съдържанието му, и то само за да бъде сигурен, че няма да допусне грешки при неговото четене. От другата страна на писалището операторът насочи камерата към него. Тя представляваше дълго рамо, към чийто край бе прикрепена стара, носеща се във въздуха камера. Оптичната й система все още работеше безупречно, но левитиращите й мотори отдавна бяха сдали багажа. Подобно на много други неща в Кювие, и тя бе мъчителен спомен за това колко по-добро е било всичко в миналото. Говорителят прогони тези мисли от главата си. Неговото задължение не беше да размишлява върху настоящото състояние на живота, а и, честно казано, собственото му съществуване бе далече по-комфортно в сравнение с начина на живот на мнозинството. Получаваше допълнителни порциони храна, а със съпругата му живееха в по-голямо от обичайните жилища в един от най-добрите квартали на Кювие.
	— Готов ли сте, сър? — попита операторът на камерата.
	Той не отговори веднага, а прегледа още веднъж подготвения текст, мърдайки леко устни, за да се упражни. Нямаше представа кой беше авторът и кой — стилистът на посланието, нито пък посвети дори една мисъл на използвания език. Не беше негова работа да се притеснява за подобни неща. Достатъчно бе да знае, че правителствената машинария се бе задействала, както винаги, и огромният, солиден, добре смазан апарат бе доставил текста в неговите ръце, за да го доведе до знанието на хората. Прочете го още веднъж и вдигна очи към оператора.
	— Да — отвърна той. — Мисля, че вече сме готови.
	— Можем да го заснемем още веднъж, ако не сте доволен от първото прочитане. Няма да го излъчваме на живо.
	— Смятам, че един път ще бъде достатъчен.
	— В такъв случай, да започваме…
	Говорителят се изкашля и усети спазъм от вътрешно отвращение при мисълта за слузта, която се бе размърдала и застанала отново неподвижно при въпросното телесно действие. И започна да чете.
	— Демократичното правителство на Кювие желае да направи следното изявление. Преди една седмица беглецът, известен като Торн, беше задържан в резултат на съвместна операция на Дома на инквизицията и Бюрото по контратероризъм. Сега Торн е под арест и вече не представлява заплаха за спазващите закона граждани на Кювие и сателитните му общности. Демократичното правителство на Кювие опровергава за пореден път по възможно най-неопровержим начин безотговорните слухове, пускани от заблудени последователи на беглеца Торн. Няма доказателства, че колонията е заплашена от скорошно разрушение. Няма доказателства за съществуването на две запазени совалки, способни да пренасят хора от повърхността на планетата до нейната орбита. Няма доказателства за създаването на нелегални евакуационни лагери, нито че вече е започнала масова миграция от който и да е от големите населени центрове към въпросните фиктивни лагери. Следователно не съществуват абсолютно никакви доказателства, че местоположението на междузвездния кораб на триумвира е установено, нито че той е в състояние да евакуира цялото население на Ризургам.
	Говорителят направи пауза, за да възстанови за миг зрителния си контакт с камерата.
	— Само преди трийсет и шест часа самият Торн публично критикува собственото си съучастничество в разпространението на тези слухове. Той издаде имената на онези, които са му помагали в разпространението на тези зловредни неистини и поиска прошка от правителството за проблемите, които вероятно е създал, вземайки участие във въпросните действия.
	Лицето на говорителя не издаваше абсолютно никаква вътрешна дисхармония, докато четеше тези редове. Когато прегледа текста за първи път, на това място опита да се сети кога Торн бе направил каквото и да било публично изявление, камо ли критика на собствените си действия, но така и не успя. Подобни неща обаче, не бяха нещо непознато и беше напълно възможно да бе пропуснал точно този момент.
	Той продължи нататък, като промени тона на гласа си.
	— По един подобен въпрос… неотдавна направените изследвания от Научния институт „Мантел“ доведоха до преоценка на предполагаемата природа на видимия на нощното небе обект. Сега се смята, че най-вероятно не става дума за комета. По-допустимо е явлението да е свързано с най-големия газов гигант на системата. Демократичното правителство на Кювие обаче, опровергава категорично вероятността планетата да е била или в момента да се разрушава по някакъв начин. Пусканите слухове по този въпрос са недобронамерени и трябва да бъдат заклеймени по всякакъв начин. — Тук говорителят направи нова пауза и позволи на устните му да се появи призрак на усмивка. — С това завършва изявлението на демократичното правителство на Кювие.


	На борда на „Носталгия по безкрая“ Иля Вольова допушваше безрадостно до филтъра една от цигарите, които й бе осигурил корабът. Мислеше усилено, умът й бръмчеше като турбинна зала. Ботушите й шляпаха в отделяната от кораба слуз, чиято консистенция бе точно като човешката. Имаше леко главоболие, което в никакъв случай не се облекчаваше от постоянното бръмчене на трюмните помпи. В известен смисъл обаче, беше въодушевена, защото най-сетне виждаше някаква перспектива за действие.
	— Толкова е хубаво, че реши да разговаряш с мен, Капитане — рече тя. — Не знам какво означава това, след цялото това време.
	Гласът му прозвуча от всички посоки около нея, едновременно близък и далечен, безкраен и без възраст като Божия глас.
	— Съжалявам, че отне толкова време.
	Тя усещаше вибрирането на целия кораб при всяка изречена от него сричка.
	— Имаш ли нещо против да попитам защо отне толкова време, Капитане?
	Той рядко отговаряше веднага, ако изобщо го правеше. Вольова имаше чувството, че подреждането на мислите отнемаше време; че огромните размери вървяха ръка за ръка с извънредно бавното развитие на всичко, така че взаимоотношенията му с нея не представяха истинската скорост на мисловния му процес.
	— Трябваше да се примиря с някои неща, Иля.
	— Какви неща, Капитане?
	Поредната всемогъща пауза. Това не бе първият разговор, на който се наслаждаваха, откакто Капитанът бе възстановил общуването помежду им. При първите няколко колебливи диалога Вольова се бе опасявала, че паузите сигнализираха поредното му оттегляне в нова продължителна кататония. Оттеглянията вече не изглеждаха така сериозни както преди — нормалните корабни функции не се прекъсваха, — но тя все още се страхуваше, че това мълчание може да означава нещо сериозно. Че може би щяха да минат месеци, преди да успее да го приласкае да общува отново. Но никога не се бе случило нещо чак толкова лошо. Мълчанието просто бе показател за период на размисъл, времето, необходимо на сигналите да минат напред и да се върнат по огромната синаптична материя на трансформирания кораб и след това да се организират в мисли. Готовността на Капитана да обсъжда въпроси, за които доскоро не можеше да става и дума, явно бе несравнимо по-голяма от преди.
	— Нещата, които направих, Иля. Престъпленията, които извърших.
	— Всички сме вършили престъпления, Капитане.
	— Моите са изключителни.
	„Да — помисли си тя, — това няма как да се отрече.“ При неволните си сблъсъци с извънземните съконспиратори, патърн джъглърите, Капитанът бе извършил нещо недопустимо спрямо друг член на своя екипаж. Беше ги използвал, за да отпечатат собственото му съзнание в главата на друг човек, за да нахлуе в черепа му: трансфер на персоналност, много по-ефикасен от всичко, което би могло да се постигне чрез различните технологии. И в продължение на много години корабно време беше съществувал като двама души, единият от които бавно умираше в резултат на заразяването си със Смесената чума.
	Тъй като престъплението му беше толкова грозно, се бе принудил да го скрие от другите членове на екипажа. То бе излязло наяве едва при кулминационните събития край неутронната звезда, същите събития, в резултат на които на Капитана бе позволено да погълне и трансформира собствения си кораб. Вольова му бе наложила тази съдба като наказание, въпреки че щеше да й бъде също толкова лесно да го убие. Беше го направила също и с надеждата, че така може да увеличи шансовете си за оцеляване. Корабът така или иначе вече бе попаднал под контрола на враждебно настроен агент — чумата — и й се струваше, че по-малкото зло бе да позволи на Капитана да поеме командването. Но признаваше, че тогава не бе подложила това решение на особено задълбочен анализ.
	— Знам какво си направил — отвърна тя. — А ти знаеш колко отрицателно е отношението ми към това. Но ти страда много заради стореното, Капитане, никой не би го отрекъл. Мисля, че е време да оставим случилото се зад нас и да продължим напред.
	— Изпитвам непоносима вина заради стореното.
	— И аз изпитвам непоносима вина заради онова, което причиних на офицера на оръжейната. И аз заслужавам упрек, не само ти, Капитане. Съмнявам се, че всичко това щеше да се случи, ако не го бях подлудила.
	— Но пак ще трябва да живея с това престъпление.
	— Станало е толкова отдавна. Бил си много изплашен. Направил си нещо наистина ужасно, но пък то не е дело на мислещ човек. Това не извинява постъпката ти, но я прави по-лесно разбираема. Ако аз бях в твоето положение, Капитане — обикновен човек и може би заразена с нещо, което щеше да ме убие или дори още по-лошо… не съм убедена, че не бих прибягнала до нещо също толкова крайно.
	— Ти никога не би убила, Иля. По-добра си, отколкото твърдиш.
	— На Ризургам ме смятат за военен престъпник. И понякога се питам дали не са прави. Ами ако все пак сме унищожили Финикс?
	— Не сте.
	— Надявам се.
	Последва поредната дълга пауза. Тя вървеше сред слузта; правеше й впечатление, че съставът и цветът на отделяната материя никога не беше еднакъв в различните участъци на кораба. Ако бъдеше оставен сам на себе си, той щеше да бъде погълнат от нея само за няколко месеца. Не знаеше дали това щеше да помогне на Капитана или да го възпрепятства и се надяваше никога да не стане свидетел на изпълнението на този експеримент.
	— Какво точно искаш, Иля?
	— Оръжията, Капитане. В крайна сметка ги контролираш ти. Опитах да се справя с тях сама, но не можеше да се каже, че постигнах особен успех. Напълно са се слели с мрежата на някогашната оръжейна.
	— Оръжията не ми допадат, Иля.
	— Нито пък на мен, но ми се струва, че този път имаме нужда от тях. Ти разполагаш със сензори, Капитане. Видял си всичко, което сме видели и ние. Показах ти разрушаването на скалистите планети. Това бе само началото.
	След поредната тревожна пауза, той рече:
	— Видях какво направиха с газовия гигант.
	— Тогава значи си видял и че се заформя нещо ново в облака от освободената от гиганта материя. Засега е още само скицирано, така да се каже, не по-оформено от зародиш. Но очевидно се прави умишлено. Това е нещо огромно, Капитане, по-обемно от всичко, на което сме ставали свидетели. Дори сега е вече хиляди километри и сигурно ще нарасне още.
	— Видях го.
	— Нямам представа какво е, нито какво ще прави. Инхибиторите ще сторят нещо на слънцето, Капитане, на Делта Павонис. Нещо пагубно. При това не става дума само за предизвикване на голям взрив. Ще бъде много по-голямо от което и да е масово изригване, за което сме чували някога.
	— Що за оръжие трябва, за да убие цяло слънце?
	— Не знам, Капитане. Не знам. — Вольова дръпна силно от угарката, но тя бе окончателно изгаснала. — В момента обаче, това не е първата ми грижа. Повече ме интересува един друг въпрос. Какво оръжие би могло да убие въпросното оръжие?
	— Мислиш, че нашите оръжия могат да свършат работа?
	— Една от онези трийсет и три ужасии все би трябвало да се справи, не смяташ ли?
	— И искаш моята помощ — заяви Капитанът.
	Иля кимна. Беше достигнала критичната точка на разговора. Ако я преминеше, без да предизвика кататонично прекратяване на всякаква комуникация, щеше да осъществи забележителен прогрес във взаимоотношенията си с капитан Джон Браниган.
	— Нещо такова — отвърна тя. — Все пак ти си този, който контролира тайните оръжия. Въпреки старанията си, така и не успях да ги накарам да направят почти нищо без твоята намеса.
	— Би било крайно опасно, Иля. Сега сме в безопасност. Не сме сторили нищо, за да предизвикаме инхибиторите. Използването на тайните оръжия… дори само на едно от тях…
	Капитанът не довърши мисълта си — не беше необходимо.
	— Знам, че е малко рисковано.
	— „Малко рисковано“? — Изкискването му наподобяваше малко земетресение. — Винаги си си падала по омаловажаването на фактите, Иля.
	— Е, Капитане, ще ми помогнеш ли или не?
	След ледено мълчание той отговори:
	— Ще помисля върху въпроса ти, Иля. Хубавичко ще помисля.
	Според нея този разговор трябваше да се отчете като успешен.


>	Двайсет и шеста глава

	Ударът на Скейд дойде почти без предупреждение. Клавейн очакваше нещо вече от седмици, но нямаше как да отгатне точно от какъв характер щеше да бъде атаката. Познанията му за „Куче грозде“ бяха безполезни: с фабриките, които съществуваха на борда на всеки военен лайтхъгър, Скейд можеше да произведе нови оръжия почти със същата бързина, с която си ги и представяше, съобразявайки всяко едно от тях с променливите моментни изисквания на битката. Подобно на побъркан създател на играчки, тя имаше възможност да материализира най-черните си фантазии за броени часове и след това да ги пусне в действие срещу врага.
	„Зодиакална светлина“ бе достигнала половината от светлинната скорост. Сега вече нямаше как да не забележат релативистичните ефекти. За всеки сто минути, изминаващи на Йелоустоун, на кораба на Клавейн изтичаха осемдесет и шест. Ефектът на разтегляне на времето щеше да става толкова по-осезаем, колкото повече наближаваха скоростта на светлината. Той щеше да компресира действителните петнайсет години на това пътуване в четири години корабно време и още по-малко, ако използваха по-голямо ускорение.
	Половината от скоростта на светлината обаче, не беше радикално релативистична, особено когато имаха вземане-даване с враг, движещ се с почти същото ускорение. Мините, които пускаше Скейд, профучаваха покрай „Зодиакална светлина“ с най-много няколко хиляди километра в секунда. Това бе бързо само според стандартите на война в рамките на една слънчева система. Не съществуваше реална опасност „Зодиакална светлина“ да се сблъска с тях. Директният сблъсък беше много ефикасен начин да се отървеш от междузвезден кораб, но според направените от Клавейн симулации подготвянето на подобна атака не беше по възможностите на Скейд. Анализите му показваха, че дори тя да разглобеше по-голямата част от „Куче грозде“, за да я превърне в мини, той пак щеше да бъде в състояние да установи наличието им достатъчно рано, за да се отклони от пътя им.
	В мисленето на Клавейн и на всичките му съветници, обаче, имаше един голям недостатък.
	Движещото се срещу него тяло, когато бе засечено от детекторите на „Зодиакална светлина“, имаше много по-голяма скорост, отколкото бяха очаквали. Относителността изкривяваше класическите очаквания. Блъсни два обекта един в друг, като индивидуалната скорост на всеки от тях е малко под светлинната, и ако искаш да разбереш с каква скорост се приближават, класическият резултат би бил сумата от отделните им скорости: малко под два пъти скоростта на светлината. Истинският резултат обаче, потвърден с вледеняваща точност, бе следният: комбинираната скорост, с която се доближаваха двата обекта, беше пак малко по-малка от скоростта на светлината. По подобен начин релативистичната скорост, с която се приближаваха два, движещи се един срещу друг обекта с индивидуална скорост половината от скоростта на светлината, не беше самата скорост на светлината, а осем десети от нея. Така бе създаден светът, но човешкият мозък не бе еволюирал достатъчно, за да го приеме.
	Доплеровото ехо от приближаващия се обект говореше за комбинирана скорост съвсем малко над 0,8 от светлинната скорост, което означаваше, че обектът на Скейд се връщаше към Йелоустоун с половината от светлинната скорост. Освен това той беше учудващо голям: овална структура, която бе широка хиляда километра от едната до другата си страна. Сензорът за маса изобщо не можеше да го види.
	Ако обектът се движеше по траектория за директен сблъсък, нямаше да може да се направи нищо, за да се избегне. Но проектираната точка на удара се намираше само на десетина километра от единия край на приближаващия обект. Системите на „Зодиакална светлина“ провокираха включването на спешна процедура за избягване на сблъсъка.
	И именно това ги унищожи, не самият обект.
	„Зодиакална светлина“ беше принудена да осъществи отклонение с пет гравитационни константи с предупреждение само от няколко секунди. Намиращите се близо до местата за сядане успяха да ги използват, за да могат предпазните мрежи да обгърнат телата им. Тези, които бяха в близост до слуги, получиха известна защита от тях. В определени свои части корабът успя да се деформира така, че да сведе до минимум нараняванията при запокитването на телата в стените. Но не всички имаха такъв късмет. Намиращите се в по-големите помещения бяха убити от удара. Други бяха убити от недостатъчно здраво застопорените машини, сред тях бяха Шадоу и двама от главните предводители на отделенията. Повечето прасета, които работеха отвън по корпуса, подготвяйки местата за задържане на новите оръжия, бяха отнесени в междузвездното пространство; така и не успяха да намерят никое от тях.
	Пораженията за кораба не бяха по-леки. Той не беше създаден за толкова рязка промяна в курса и корпусът претърпя безброй счупвания, особено в областта на лонжероните, за които бяха закрепени конджоинърските двигатели. Според Клавейн трябваше да извършват монтажни работи поне в продължение на година, за да стигнат дотам, където се намираха в момента на атаката. Вътрешните поражения бяха също толкова сериозни. Пострада дори „Буревестник“, поради опъването до крайност на придържащите го към работното скеле връзки, така че цялата работа на Зейвиър бе зачеркната само за един миг.
	Но Клавейн бе наясно, че можеше да бъде и по-лошо. Не бяха се блъснали в пуснатия от Скейд обект. Тогава отделянето на релативистично усилената кинетична енергия почти със сигурност щеше да раздроби кораба му преди да бяха разбрали какво става.
	За малко не се бяха блъснали в едно от стотиците „светлинни платна“, които Скейд бе пуснала зад „Куче грозде“. Платната бяха почти еднопластови: слоят материя бе с дебелина от един атом, но с изкуствено увеличена вътреатомна твърдост. Платната най-вероятно се бяха разгърнали след като се бяха отдалечили от „Куче грозде“, иначе пламъците му щяха да ги изпепелят.
	Но тя беше насочила лазерите си към тях. Ето защо бяха виждали излъчваната от „Куче грозде“ кохерентна светлина. Фотоните от лазерите се бяха удряли в платната, избутвайки ги назад, намалявайки скоростта им със стотици гравитационни константи, докато започнат да се движат бавно на светлината на местните звезди. Силно фокусираните лазери продължаваха да ги отблъскват, като ускоряваха движението на платната и ги насочваха към Клавейн. Скейд имаше достатъчно добра представа за местоположението на „Зодиакална светлина“, за да ги избута право натам.
	Както винаги, това бе игра на числа. Един Господ знаеше с колко платна не се бяха сблъскали за малко, докато едно се бе появило право пред тях. Може би гамбитът на Скейд никога не би имал особен шанс за успех, но който познаваше постоянството й, бе наясно, че вероятността при нея нарастваше.
	Клавейн беше убеден, че наоколо им се носеха още стотици платна.
	Още докато се справяха с най-тежките поражения, той и неговите специалисти започнаха да замислят контрастратегия. Симулациите показваха, че би трябвало да е възможно да профучат през носещото се насреща им платно, правейки в него достатъчно голям отвор, за да минат, но само ако наличието му бъдеше установено доста по-рано, отколкото беше възможно в момента. Щяха да се нуждаят също така от нещо, с което да го взривят, за да направят нужния отвор, но програмата за инсталиране на оръжия в корпуса бе една от многото, пострадали при атаката на Скейд. Решението за момента беше да пуснат совалка, която да лети на сто хиляди километра пред „Зодиакална светлина“, за да служи като буфер срещу евентуалните бъдещи удари. Махнаха от совалката почти всичко, така че тя се превърна просто в черупка. Периодично биваше зареждана с антиматерия от другото летателно средство, паркирано в хангара на лайтхъгъра, което налагаше да се правят скъпоструващи поради големия разход на енергия обиколки с третия кораб и небезопасните операции по пренасяне на горивото. „Зодиакална светлина“ не се нуждаеше от антиматерия, но трябваше да се запази известно количество за операциите около Делта Павонис. Клавейн бе готов да изразходва половината си запаси от нея за буферната совалка, което му даваше сто дни за намирането на по-перспективно решение.
	В крайна сметка отговорът се наложи от само себе си: едно платно можеше да унищожи междузвезден кораб, но можеше да бъде унищожено само от друго платно. Фабриките на „Зодиакална светлина“ можеха да бъдат програмирани да произвеждат светлинни платна — процесът не изискваше използването на сложна нанотехнология — освен това не се налагаше да се правят нито толкова много, нито толкова големи като тези на Скейд. Противоударните лазери на кораба, които не бяха никога така ефикасни като оръжия, лесно можеха да бъдат премодифицирани, за да осигуряват необходимия фотонен натиск. Платната на Скейд трябваше да се отблъскват със стотици, докато тези на Клавейн — само с две гравитационни константи.
	Нарекоха го „защитно платно“. Беше готово за деветдесет и пет дни, заедно с известна резерва от платна, които щяха да го заместят, ако бъдеше унищожено. Платната имаха определен живот в резултат на аблацията, причинявана от прашинките в междузвездното пространство. Положението се влошаваше от факта, че скоростта на „Зодиакална светлина“ се доближаваше все повече до светлинната. Можеха обаче да продължават да сменят платната през целия път до Ризургам и щяха да изразходят за тях само един процент от общата маса на кораба.
	Когато защитното платно най-сетне се озова на мястото си, Клавейн си отдъхна. Струваше му се, че двамата със Скейд създават правилата за междузвездната битка в движение. Скейд бе спечелила един рунд, като уби една пета от екипажа му, но той бе отговорил с контрастратегия, която обезсилваше настоящата й стратегия.
	Тя несъмнено го наблюдаваше и се питаше какво означава фотонното петно около кърмата й. Най-вероятно щеше да си даде сметка какво бе направил, дори само от оскъдната информация, с която разполагаше, дори да не бе пуснала по пътя си роботи, чиито наблюдателни камери имаха висока резолюция, за да й изпращат картини на неговия лайтхъгър. И тогава, беше убеден в това, щеше да опита нещо друго, нещо различно и трудно за отгатване.
	Не му оставаше друго освен да бъде нащрек и да се надява, че късметът и този път щеше да бъде на негова страна.


	Скейд, Моленка и Джаструсяк, двамата експерти по системите за потискане на инерцията, бяха слезли навътре в „Куче грозде“, доста близо до сърцевината на мехура с потисната инерция. Бронята на Скейд се справяше успешно с физиологичните промени, но дори тя признаваше, че не се чувства съвсем нормално. Мислите й се движеха и обединяваха с ужасяваща бързина, като облаци в пуснат на бързи обороти филм. Тя преминаваше светкавично през настроения, които не бе изпитвала никога досега, ужасът и въодушевлението се изявяваха като противоположни лица на една и съща скрита емоция. Това не се дължеше единствено на ефекта от променената химия на кръвта на бронята, който също бе значителен, а и на самото поле; то играеше неуловими игрички с нормалните приливи и отливи на неврохимикалите и синаптичните сигнали.
	Тревогата на Моленка беше очевидна.
	[Три гравитационни константи? Сигурна ли си?]
	„Иначе нямаше да наредя.“
	Извитите черни стени на машината ги обгръщаха, сякаш бяха наклякали в пещера, чиито гладки сюрреалистични форми бяха извайвани с безкрайно спокойствие в продължение на стотици хилядолетия от подземните води. Скейд усещаше безпокойството на специалистката. В момента машината беше в стабилно състояние и тя не виждаше причина да променят нещо.
	[Защо?] — настояваше Моленка. — [Клавейн не може да ни настигне. Вярно, успял е да изстиска две гравитационни константи от своя кораб, но кой знае на каква цена. Сигурно се е освободил от всеки грам корабна маса, която в момента не му е жизненонеобходима. Той е много назад, Скейд. Не може да ни догони.]
	„Тогава увеличи до три константи. Искам да наблюдавам реакцията му, да видя дали ще опита да ускорява с нашето темпо.“
	[Няма да успее.]
	Скейд протегна стоманената си ръка и погали с показалец брадичката на Моленка. Можеше да я смаже веднага, да превърне костта в ситна сива прах.
	„Просто го направи.“


	Моленка и Джаструсяк, естествено, не бяха доволни, но тя и не беше очаквала нещо друго. Протестите им бяха нещо като ритуал, който трябваше да бъде изтърпян. По-късно почувства увеличаването на скоростта и разбра, че двамата се бяха подчинили. Очните й ябълки хлътнаха в черепните кухини, усещаше челюстта си като желязна. Ходенето не изискваше повече усилия, защото за това се грижеше бронята, но сега си даваше сметка колко неестествено беше.
	Тръгна към стаите на Фелка, петите й думкаха по пода с точността на пневматичен чук. Не мразеше Фелка, дори не я винеше заради нейната омраза. Не можеше да очаква от нея да понася безстрастно опитите й да убие Клавейн. Но трябваше да разбере необходимостта от тези действия. Тя не можеше да позволи на друга фракция да се сдобие с изгубените оръжия. Ставаше въпрос за оцеляването на конджоинърите, за лоялност към Майка Нест. Нямаше как да й каже за гласовете, които й нареждаха какво да прави, но дори без тази информация, тя трябваше да осъзнае изключителната важност на мисията.
	Вратата към стаите на Фелка беше затворена, но Скейд имаше пълномощия за влизане абсолютно навсякъде в кораба. Въпреки това почука учтиво и изчака пет-шест секунди, преди да влезе.
	„Фелка. Какво правиш?“
	Тя седеше на пода по турски. Изглеждаше спокойна, нищо не издаваше колко повече усилия й бяха необходими за извършването на каквото и да било в условията на три гравитационни константи. На Скейд й се стори още по-бледа и подобна на дете в тънката си черна пижама.
	Беше се заобиколила с десетки малки бели правоъгълници, всеки от които бе белязан с някакви символи в червено, черно и жълто. Вече беше виждала тези правоъгълници, но не се сещаше къде. Бяха подредени в извънредно правилни дъги и спици, излизащи от Фелка, която беше центърът. Тя ги придвижваше от място на място, сякаш изследвайки преобразуванията на някаква огромна абстрактна структура.
	Скейд се приведе и взе един от правоъгълниците. Представляваше нещо като лъскава бяла пластмасова карта, изрисувана само от едната страна. Другата беше абсолютно празна.
	„Сетих се какво е това — една игра, която играят в Казъм сити. Комплектът има петдесет и две карти, по тринайсет за всеки символ, така както на часовниковия циферблат в Йелоустоун има тринайсет часа.“
	Скейд върна картата там, откъдето я бе взела. Фелка продължи да подрежда картите още няколко минути. Скейд чакаше, заслушана в звука, който издаваха те при търкането си една в друга.
	— Произходът им обаче е по-стар — обяви най-сетне Фелка.
	„Но иначе съм права, нали? Там действително играят на това.“
	— Има много игри, Скейд. Тази е само една от тях.
	„Къде намери картите?“
	— Накарах кораба да ги направи. Помнех цифрите.
	„А шарките?“ — Скейд избра друга карта, на която бе изобразена някаква брадата фигура. — „Този човек прилича на Клавейн.“
	— Това е просто Поп — отвърна пренебрежително Фелка. — Помня и шарките.
	Скейд огледа трета карта: жена с дълга шия и царствен вид, облечена в нещо, което напомняше церемониална броня.
	„Това спокойно бих могла да бъда аз.“
	— Тя е Дама.
	„Защо, Фелка? Какъв точно е смисълът на това?“ — Скейд се изправи отново и направи неопределен жест към конфигурацията от карти. — „Броят на преобразуванията би трябвало да е краен. Единственият ти опонент е сляпата случайност. Не виждам нищо привлекателно тук.“
	— Вероятно не би го видяла.
	Скейд чу отново звука от плъзгането на картите една в друга.
	„Каква е целта на занятието, Фелка?“
	— Да се поддържа ред.
	Краткият смях на Скейд прозвуча като лай.
	„В такъв случай не съществува крайно състояние.“
	— Това не е проблем при изчисленията. Средството е краят. Спирането при играта е равносилно на провал.
	Фелка прехапа език, като дете, което оцветява прекалено сложна картинка. Премести наведнъж шест карти, променяйки драстично схемата по начин, който Скейд само миг преди това можеше да се закълне, че не е възможно да бъде постигнат.
	Тя кимна с разбиране.
	„Това е Голямата стена на Марс, нали?“
	Фелка вдигна поглед, но не каза нищо, преди да поднови работата си.
	Скейд знаеше, че е права, че играта, на която играеше в момента Фелка, ако изобщо можеше да бъде наречена „игра“, не бе нищо повече от заместител на Стената, която беше разрушена преди четиристотин години, но бе дотолкова неотделима част от детството на Фелка, че тя се връщаше към спомените си за нея при най-слабия признак за външен стрес.
	Скейд усети гняв. Коленичи отново и разбърка картите. Фелка замръзна, ръката й увисна над мястото, където само допреди миг се беше намирала една от картите. Погледна към Скейд, на лицето й бе изписано пълно неразбиране.
	Както ставаше понякога с нея, и този път тя формулира въпроса си безстрастно, без каквато и да било интонация.
	— Защо.
	„Чуй ме хубавичко, Фелка. Не трябва да правиш това. Вече си една от нас. Не можеш да се скриеш обратно в детството си, само защото Клавейн вече не е тук.“
	Опитите на Фелка да подреди отново картите бяха патетични. Скейд се пресегна и я хвана за ръката.
	„Не. Прекрати това, Фелка. Не можеш да се поддаваш на подобни регресии. Няма да го позволя.“ — Повдигна с длан главата й към лицето си. — „Става въпрос за нещо много повече от Клавейн. Знам, че той е от значение за теб. Но Майка Нест е от по-голямо значение. Клавейн винаги е бил аутсайдер. Ти обаче си една от нас, до мозъка на костите. И ние имаме нужда от теб, Фелка. Такава, каквато си сега, не каквато си била.“
	Но когато пусна ръката й, тя продължи да гледа надолу. Скейд се изправи и направи няколко крачки заднешком, отдалечавайки се от седналата по турски фигура. Знаеше, че бе извършила нещо жестоко. Клавейн обаче нямаше да постъпи много по-различно, ако бе хванал Фелка да се връща към детството си. Стената беше лишен от ум Господ, когото можеш да боготвориш, който засмукваше душата й вътре в себе си, дори в спомените.
	Фелка започна да подрежда картите отново.


	Буташе ковчега на Галиана през празните отделения на „Куче грозде“. Бронята й се движеше с отмерени, погребални стъпки, една подир друга. При всяка звънтяща крачка Скейд чуваше воя на жироскопите, които полагаха усилия да поддържат равновесието при новото ускорение. Тежестта на собствения й череп представляваше жестока компресия, притискаща надолу горните прешлени на прерязания й гръбначен стълб. Езикът й се бе превърнал в нереагираща маса от слузести мускули. Лицето й изглеждаше по-различно, кожата бе опъната върху скулите като че ли от невидими обтегачи. Лекото изкривяване на зрителното поле показваше ефекта на гравитацията върху очните и ябълки.
	От масата на кораба беше останала само една четвърт. Останалото бе потиснато от полето, чийто мехур сега вече бе погълнал половината дължина на кораба от кърмата към средната част.
	Поддържаха четири гравитационни константи.
	Сега Скейд влизаше рядко в мехура: физиологическите последствия, макар и олекотявани от механизмите на бронята й, бяха просто прекалено неприятни. Мехурът нямаше точно очертани краища, но ефектът от полето отпадаше така остро, че беше почти неизмеримо малък отвъд номиналната граница. Геометрията на полето не беше сферично симетрична. В него имаше прегради и остри извивки, кухини и процепи, където ефектът нарастваше или спадаше рязко във взаимодействие с други променливи величини. Странната топология на машината също налагаше върху полето собствения си строеж. Когато машината се задвижваше, както бе длъжна да прави, полето също се променяше. В някои моменти изглеждаше, че полето задвижва машината. Отговарящите за нея технически експерти само се преструваха, че разбират какво става. Те не разполагаха с нищо друго освен с комплекс от правила, които им казваха какво би станало при определени условия. Но тези правила бяха валидни само за тясна гама от състояния. Те нямаха нищо против да потиснат половината маса на кораба, но спокойствието им вече се бе изпарило. От време на време деликатният квантово-полеви инструментариум, който бяха разположили на други места из „Куче грозде“ регистрираше „екскурзиите“ на мехура, когато се разширяваше и свиваше за момент, поглъщайки целия кораб. Скейд опитваше да убеди сама себе си, че усеща тези мигове, макар да траеха много по-малко от микросекунда. При потискане от две гравитационни константи екскурзиите бяха редки. Сега се случваха по три-четири пъти дневно.
	Скейд бутна движещият се върху колела ковчег в един от асансьорите и се понесе с него надолу, към границата на мехура. През прозорчето на ковчега виждаше извивката на долната челюст на Галиана. Изражението и издаваше безкрайно спокойствие и самообладание. Скейд се радваше, че се бе сетила да я вземе, макар първоначално единствената цел на мисията им да бе възпирането на Клавейн. Дори тогава с някакво изолирано ъгълче на мозъка си трябва да бе подозирала, че може да се наложи полетът им да се превърне в междузвезден и в някакъв момент щеше да се наложи да потърсят опасния съвет на Галиана. Не й струваше нищо да вземе замразеното й тяло на борда; сега трябваше само да събере смелост, за да се консултира с нея.
	Избута ковчега в чиста бяла стая. Вратата се затвори зад нея, без да привлича вниманието. Помещението беше пълно с апаратура с цвят на черупка от кокоше яйце и се виждаше истински само когато се движеше. Машините бяха много стари и за тях се грижеха с любов и страх от времето на ранните експерименти на Галиана на Марс. На Скейд не бе струвало нищо да вземе и тях на борда на „Куче грозде“.
	Отвори ковчега на Галиана. Увеличи сърцевинната температура на безжизненото тяло с петдесет миликелвина и разположи светлата апаратура. Тя се залюля и завълнува около Галиана, без да докосва кожата й. Скейд отстъпи назад, съпроводена от острото бръмчене на следящите системи. Тази апаратура винаги я смущаваше. В нея имаше нещо дълбоко объркващо, дотолкова, че почти никога не я използваха. А в редките случаи, когато бяха посмели да го правят, беше вършила ужасни с неща с хората, които бяха дръзвали да отворят умовете си за нея.
	Скейд не възнамеряваше да я използва в пълния й капацитет. Не още. Засега искаше просто да поговори с Вълка и за тази цел беше достатъчна употребата само на една част от нейните функции, отличаваща се с изключителната си изолираност и чувствителност, с умението да улавя и усилва и най-незначителните сигнали от кипящото море на невронния хаос. Нямаше да прибягва към съединяване на сцеплението, освен при изключително основателна причина да го направи, така че нямаше разумно обяснение за безпокойството, което изпитваше.
	Скейд обаче знаеше на какво е способна машината и това беше достатъчно.
	Приготви се психически. Индикаторите показваха, че Галиана бе затоплена достатъчно, за да събуди Вълка. Апаратурата вече долавяше познатите съчетания от електрическа и химическа активност, които показваха, че тя започваше отново да мисли.
	Скейд затвори очи. Последва момент на преход, осезаем тласък, последван от дезориентиращо усещане за въртене. И след това се озова върху твърд плосък камък, достатъчно голям да побере стъпалата й. Той бе един от много подобни; те се губеха сред мъгла, разположени като стъпалца в плитка сивкава вода, свързани чрез остри, наподобяващи щипци ръбове. Невъзможно беше да се види по-далече от петнайсет-двайсет метра във всяка посока. Въздухът беше студен и влажен, миришеше на солена вода и на нещо като гниещи водорасли. Скейд потръпна и се загърна с черното си наметало. Под него беше гола, пръстите на босите й крака бяха извити по ръба на камъка. Мократа тъмна коса лепнеше по клепачите й. Вдигна ръка и я прибра назад от челото. На скалпа си нямаше гребен и този изненадващ факт я накара да поеме рязко въздух. Отново беше човек в пълна степен. Вълкът беше възстановил тялото й. Чуваше далечния тътен на вълните, наподобяващ глъчка от голяма тълпа. Небето над нея беше бледосиво-зелено. Невъзможно беше да се отдели от достигащата до земята мъгла, от която й се гадеше.
	Първите неуверени опити за общуване с Вълка бяха осъществени чрез устата на Галиана, но то се оказа безнадеждно едноизмерно и бавно в сравнение с директната връзка на умствено ниво. Скейд се бе съгласила да се среща с Вълка в специално създадена обстановка, триизмерна симулация, в която тя щеше да се потопи напълно и да участва пълноценно.
	Вълкът я избираше, не тя. Той изтъкаваше пространство, в което Скейд бе длъжна да влезе, изпълнявайки поставените от него условия. Тя имаше възможност да наложи на тази реалност нещо по свой избор, но се опасяваше да не би да пропусне някакъв нюанс или подробност.
	По-добре беше да играе играта в съответствие с правилата на Вълка, макар да чувстваше, че при това положение не владее ситуацията. Знаеше, че това е опасен нож с две остриета. Не би се доверила на нито една дума на Вълка, ако Галиана също не присъстваше там някъде. А Галиана беше научила много неща, които все още можеха да бъдат от полза за Майка Нест. Номерът беше да отличи Вълка от неговия приемник и именно поради това трябваше да бъде настроена към нюансите на своето обкръжение. Никога не знаеше кога Галиана щеше да успее да проникне в него, дори и за миг.
	„Тук съм. Къде си?“
	Бученето на вълните нарасна. Вятърът запрати косите като завеса пред очите й. Чувстваше се несигурна, заобиколена от безброй остри ръбове. Без предупреждение мъглата се разтвори донякъде пред нея и в самия край на полезрението й увисна сива фигура, приличаща на петно от по-гъста мъгла. Тя само загатваше човешки форми, без каквито и да било подробности, а изпаренията около нея ту се разреждаха, ту се сгъстяваха. Със същия успех това можеше да се окаже обрулено от вятъра дърво, останало без клоните си, но Скейд усещаше неговото присъствие и то й беше познато. От фигурата се излъчваше ужасяващо студена интелигентност, подобна на тесен лъч на прожектор. Това бе разум без съзнание, мисъл без емоции или каквото и да било усещане за собствено аз. Скейд усещаше единствено анализ и правене на изводи.
	Далечният рев на вълните се оформи в думи.
	— Какво искаш от мен сега, Скейд?
	„Същото…“
	— Използвай гласа си.
	Тя се подчини без какъвто и да е коментар.
	— Същото, което искам винаги: съвет.
	— Къде сме, Скейд? — попита приливът.
	— Мислех, че ти определяш.
	— Нямах предвид това. Искам да кажа къде точно е тялото й?
	— На борда на един кораб. В междузвездното пространство, по средата между Епсилон Еридани и Делта Павонис.
	Нямаше представа как Вълкът бе разбрал, че вече не са в Майка Нест. „Може би просто е отгатнал“ — помисли си тя, но не беше особено убедена.
	— Защо?
	— Знаеш защо. Оръжията са край Ризургам. Трябва да си ги върнем преди идването на машините.
	Фигурата се проясни за момент. За миг се появи нещо като намек за муцуна, тъмни кучешки очи и вълчи блясък от стоманени резци.
	— Трябва да ти е ясно, че храня смесени чувства към подобна мисия.
	Скейд се загърна дори още по-плътно в наметалото си.
	— Защо?
	— Вече знаеш защо. Защото това, от което съм част, ще бъде обезпокоено от употребата на онези оръжия.
	— Не искам дебати — рече Скейд, — само помощ. Имаш възможност да избираш между две неща, Вълк. Да позволиш оръжията да попаднат в ръцете на друг, върху когото нямаш влияние, или да ми помогнеш да си ги върна. Виждаш логиката, нали? Ако ще ги притежава някоя човешка фракция, по-добре да бъде такава, която познаваш, в която вече си се инфилтрирал.
	Небето отгоре стана по-прозрачно. През бледозеления балдахин се промушиха лъчите на сребърно слънце. Светлината проблясваше по ръбовете на камъните, оформяйки шарка, която напомни на Скейд синаптичните пътеки, които се виждаха при напречен разрез на мозъчна тъкан. Тогава мъглата се затвори отново, стана й още по-студено и се почувства още по-уязвима.
	— Е, какъв е проблемът?
	— Зад мен се движи един кораб. Следва ме откакто напуснахме пространството около Йелоустоун. Ние разполагаме с потискаща инерцията апаратура, Вълк. В момента инерционната ни маса е двайсет и пет процента. Другият кораб обаче продължава да ни следва, сякаш разполага със същата технология.
	— Кой го ръководи?
	— Клавейн — отвърна Скейд, наблюдавайки с голям интерес реакцията на Вълка. — Поне съм склонна да мисля така. Опитах да го върна на Майка Нест, след като дезертира. Изплъзна ми се около Йелоустоун. Успя да си осигури друг кораб, като го открадна от ултрите. Не знам обаче откъде се е сдобил с технологията.
	Вълкът й се стори смутен. Ту влизаше, ту излизаше от мъглата, формата му се разкривяваше във всеки миг, когато го виждаше.
	— Опита ли да го убиеш?
	— Да, но не успях… много е упорит, Вълк. Нито пък го накарах да се откаже, което беше последната ми надежда.
	— Такъв е Клавейн. — Скейд не беше сигурна дали това беше Вълкът, Галиана или някаква непонятна сплав между двамата. — И какво предложи безценният ни Нощен съвет, Скейд?
	— Да пришпоря още по-силно машината.
	Вълкът избледня, върна се.
	— А ако Клавейн продължава да следва всяка твоя стъпка…? Мислила ли си какво би могла да направиш тогава?
	— Не бъди абсурден.
	— Всеки трябва да се изправя лице в лице със своите страхове, Скейд. Трябва да се обмисля и немислимото. Има начин да му се изплъзнеш, стига само да ти стиска да го направиш.
	— Няма да успея. Не знам как да го направя. — Скейд усещаше световъртеж и й се струваше, че всеки момент ще политне от гладкия камък. Ръбовете изглеждаха достатъчно остри, за да я порежат сериозно. — Нямаме представа как оперира машината в този режим.
	— Можете да научите. „Встъпление“ би ви показало какво е необходимо да направите, нали?
	— Колкото по-екзотична е една технология, толкова по-трудно се тълкуват описващите я съобщения, Вълк.
	— Аз обаче бих могъл да ти помогна.
	Скейд присви очи.
	— Да ми помогнеш ли?
	— С „Встъпление“. Сега умовете ни са свързани, Скейд. Няма причина да не продължим към следващата фаза на експеримента. Моят ум може да филтрира и обработва информацията от „Встъпление“. Благодарение на получените указания бих могъл да ти покажа точно какво е нужно да направиш, за да осъществиш прехода към състояние четири.
	— Лесно ли е? И ти би ми помогнал, за да бъдеш сигурен, че оръжията ще получа аз?
	— Разбира се. — За момент долови игриви нотки в гласа на Вълка. Но веднага след това резците му проблеснаха. — Но, разбира се, няма да бъдем само ние двамата с теб.
	— Моля?
	— Доведи Фелка.
	— Не, Вълк…
	— Доведи Фелка, иначе няма да ти помогна.
	Тя започна да спори, макар да знаеше, че е напразно. Знаеше, че в крайна сметка нямаше да има друг избор освен да изпълни желанието на Вълка. Мъглата отново я обгърна отблизо. Аналитичният оглед на ума на Вълка внезапно секна, като изчезване на лъча на изключено фенерче. Скейд беше сама. Потрепери от студ, заслушана в продължителния бавен стон на далечните вълни.
	— Не…
	Мъглата я обгръщаше все по-плътно. Водата заля камъка под нозете й и тогава, със същото изкривяване на възприятията, тя се озова отново в металния затвор на бронята си на борда на „Куче грозде“. Гравитацията беше смазваща. Прокара стоманения си показалец надолу по извивката на металното си бедро, припомняйки си какво беше да имаш жива плът, спомняйки си усещането за студ и порестата консистенция на камъка под стъпалата и. Скейд изпита прилив на нежелани емоции: загуба, съжаление, ужас, болезнения спомен за цялостност. Имаше обаче важни за вършене неща, които имаха несъмнено предимство над подобни терзания. Тя смаза емоциите, като запази само незначителни остатъци от гнева.
	Той щеше да й помогне през дните, които предстояха.


>	Двайсет и седма глава

	В редките случаи, когато изобщо се придвижваше из „Зодиакална светлина“, Клавейн го правеше с помощта на външна подпора на скелета, която непрестанно го насиняваше и нараняваше в точките на натиска. Вече се движеха при пет гравитационни константи, ускорявайки заедно с „Куче грозде“, което сега се намираше само на три светлинни дни пред тях. Всеки път, когато Скейд увеличеше ускорението, Клавейн убеждаваше Сухой да увеличи дори още повече тяхната скорост, и тя го правеше, макар и с доста голяма неохота. Малко повече от седмица корабно време по-късно, Скейд отвръщаше с ново ускорение. Очевидно дори тя нямаше желание да пришпорва машината по-силно, отколкото бе абсолютно необходимо.
	Самата Полин Сухой не използваше подпорна рамка за скелета. Тя се срещаше с Клавейн, легнала почти хоризонтално по гръб върху приемаща формите на тялото пътна кушетка, като спираше почти след всяко изречение, за да си поеме въздух. Както много от нещата в кораба, и тази кушетка изглеждаше така, сякаш бе грубовато приспособена за изпълнението на настоящите си функции. Фабриките работеха денонощно върху изработката на оръжие, бойна екипировка, криокамери и резервни части. Всичко останало трябваше да се прави някак си в не толкова изтънчени работилници.
	— Е? — попита Сухой; силата на ускорението подчертаваше изпития й вид, като придърпваше кожата дълбоко в очните й кухини.
	— Нужни са ми седем гравитационни константи — обяви Клавейн. — Най-малкото шест и половина. Можеш ли да ми ги дадеш?
	— Дадох ти всичко, което можех, Клавейн.
	— Това съвсем не е отговорът, който исках.
	Тя прожектира някаква схема на едната стена — червени линии на фона на кафяв метал. Това бе напречен разрез на кораба, а в кръг бе оградена средната и кърмовата част, където корпусът беше най-широк и където бяха прикрепени двигателите.
	— Виждаш ли това, Клавейн? — Сухой освети по-силно кръга. — Мехурът на потиснатата инерция вече е погълнал повечето от нашата дължина, което е достатъчно ефективната ни маса да падне до една пета от това, което би трябвало да бъде. Но тук, в предната част на кораба, все още усещаме пълната сила на петте гравитационни константи.
	Тя освети малкия конус на корпуса, който стърчеше напред от края на мехура.
	Клавейн кимна.
	— Тук полето е толкова слабо, че са нужни доста чувствителни детектори, за да бъде измерено.
	— Правилно. Нашите тела и корабният материал около нас все още имат почти пълната си квота инерционна маса. Подът на кораба напира към нас с пет гравитационни константи, така че ние усещаме сила пет гравитационни константи. Но само защото сме извън мехура.
	— Накъде биеш?
	— Натам. — Сухой смени картината, като разшири кръга толкова, че да обхване целия обем на „Зодиакална светлина“. — Полевата геометрия е сложна, Клавейн, и зависи от степента на потискане на инерцията. При пет гравитационни константи можем да спасим цялата обитаема част на кораба от въздействието на машината. Но при шест… няма да се получи. Всички ще попаднем в мехура.
	— Но ние вече всъщност сме вътре в него — възпротиви се Клавейн.
	— Да, но не до такава степен, че да усещаме нещо. При шест гравитационни константи обаче ефектът ще надмине физиологичния праг на нашата чувствителност. При това остро — ефектът не е линеен. От усещането на пет ще преминем към усещането направо на една гравитационна константа.
	Клавейн се намести, опитвайки да намери поза, която да облекчи една или повече от допирните точки.
	— Не звучи особено зле.
	— Но ще усещаме също така, че инерционната ни маса ще бъде една пета от това, което би трябвало да бъде. Всяка част от твоето тяло, всеки мускул, всеки орган, всяка кост, всяка течност са еволюирали при нормални инерционни условия. Всичко ще се промени, Клавейн, дори вискозността на кръвта. — Сухой закара кушетката си до него, докато си поеме въздух. — Виждала съм какво става с хора, попаднали в поле на изключително потискане на инерцията. Много често умират. Сърцата им престават да бият както трябва. Случват им се и други неща, особено ако полето не е стабилно… — Погледна го с усилие в очите. — А то няма да бъде стабилно, уверявам те.
	— Въпреки това искам да го направиш — отвърна Клавейн. — Рутинната машинария ще продължи ли да функционира нормално? Криокамерите и другите неща от този род?
	— Няма да давам обещания, но…
	Той се усмихна.
	— В такъв случай ще направим точно това. Ще замразим армията на Скорпион или толкова, колкото успеем, в новите криокамери. Който ще ни бъде нужен за едно или друго, ще застопорим за животоподдържаща система, която да подсигурява дишането му и да изпомпва кръвта с нужния ритъм. Така ще се получи, нали?
	— Отново ти казвам — няма да давам обещания.
	— Шест гравитационни константи, Сухой. Това е всичко, за което те моля. Можеш да го направиш, нали?
	— Мога. И ще го направя, ако настояваш. Но разбери, че квантовият вакуум е гнездо на змии…
	— И ние ги бодем с извънредно остра пръчка. Да, знам.
	Сухой го изчака да свърши.
	— Не. Това беше преди. При шест гравитационни константи вече сме долу в ямата, заедно със змиите.
	Той й позволи да се наслади на думите си, после потупа с длан желязната шушулка на пътната кушетка.
	— Просто го направи, Полин. Остави на мен да се тревожа за аналогиите.
	Тя направи завой с кушетката и я насочи към асансьора, който щеше да я отведе на по-долните нива. Клавейн я изпрати с поглед, после трепна, защото се обади още една от причинените от натиска на поддържащата скелета му апаратура язвички.


	Трансмисията пристигна малко по-късно. Клавейн я прекара през защитната програма, но се оказа, че не съдържаше скрита информационна атака.
	Беше лично от Скейд. Взе я в стаята си, наслаждавайки се на краткия отдих от високото ускорение. Експертите на Сухой трябваше да пълзят по инерционната си машина, нещо, което определено не обичаха да правят, докато тя функционираше. Докато гледаше записа, Клавейн отпиваше от чая си.
	На овалния прожекционен обем се появиха главата и раменете на Скейд, замъглени в краищата. Клавейн си спомни кога я бе виждал така за последен път — тогава, когато му бе изпратила съобщение, докато още пътуваше към Йелоустоун. Тогава бе предположил, че вдървената й поза се дължеше на формата на съобщението, но сега, като я видя отново, го обзеха съмнения. Главата й беше неподвижна, докато говореше, сякаш беше закрепена на рамката, която хирурзите използваха при извършването на мозъчни операции, изискващи особено голяма точност. Вратът й се губеше в абсурдно лъскава черна броня, като че ли излязла от Средновековието. В Скейд имаше още нещо странно, но не можеше да определи точно какво…
	— Клавейн — заяви тя. — Моля те, бъди така любезен да изгледаш тази трансмисия изцяло и да помислиш внимателно върху това, което ще предложа. Не правя това предложение току-така и няма да го повторя.
	Той я изчака да продължи.
	— Доказа, че е трудно да бъдеш убит — додаде тя. — Засега всичките ми опити се провалиха и няма гаранция, че това, което ще опитам в бъдеще, ще свърши работа. Но и не искам да кажа, че очаквам да останеш жив. Поглеждал ли си назад наскоро? Реторичен въпрос — сигурна съм, че си го правил. Трябва да си даваш сметка, въпреки ограничените способности на твоите детектори, че там има още кораби. Спомняш ли си силите, които трябваше да предвождаш, Клавейн? Майсторът на делото е довършил онези кораби. Три от тях приближават към теб. Въоръжени са по-добре от „Куче грозде“: тежки релативистични оръдия, батареи от бозери и гразери, да не говорим за огневите гнезда с далечен радиус на действие. На всичко отгоре разполагат с ярка мишена.
	Клавейн знаеше за другите кораби, макар да бяха засечени на самата граница на възприемащите възможности на неговите детектори. Беше започнал да обръща светлинните платна на Скейд към себе си, след което насочваше към тях оптичните си лазери и ги препращаше по посока на преследващите го кораби. Вероятността от сблъсък оставаше малка, освен това те можеха винаги да прибегнат до подобни на изобретените от Клавейн методи за защита, но това бе достатъчно да принуди Скейд да се откаже от по-нататъшното им производство.
	— Знам — прошепна той.
	— Но аз съм склонна да се договорим, Клавейн — продължаваше тя. — Ти не искаш да умреш, а и моето желание не е да те убивам. Честно казано, бих предпочела да изразходвам енергията си за разрешаването на други проблеми.
	— Очарователно.
	Клавейн отпи от чая си.
	— Така че ще те оставя да живееш. И, което е по-важно, ще ти позволя да вземеш Фелка.
	Клавейн остави встрани чашата с чая.
	— Тя е много болна, Клавейн, затваря се все повече в мечти за Стената. Вече не прави нищо друго освен да гради някакви овални структури около себе си, сложни игри, изискващи пълното й внимание през цялото денонощие. Отказа се от съня, като истински конджоинър. Притеснявам се за нея, наистина се притеснявам. Двамата с Галиана толкова се старахте да я направите човешко същество в колкото се може по-голяма степен… но сега гледам как трудът ви се руши с всеки следващ ден, така както се сгромоляса Голямата стена на Марс. — Лицето на Скейд се разтегна в неестествено тъжна усмивка. — Вече изобщо не разпознава хората. Не проявява интерес към нищо друго освен към непрекъснато стесняващия се комплекс от мании. Дори не пита за теб, Клавейн.
	— Ако си й направила нещо… — чу се да произнася той.
	Но Скейд не беше свършила да говори.
	— Но може би все още не е късно да се промени нещо, да се поправи част, ако не и цялото зло. От теб зависи, Клавейн. Разликата в скоростта на корабите ни е достатъчно малка, за да бъде осъществена операцията по трансфера. Ако се отклониш от моя курс на движение и не проявяваш желание да се върнеш към него, ще ти изпратя Фелка на борда на една корвета… засилена в далечния Космос, разбира се.
	— Скейд…
	— Очаквам да отговориш незабавно. Би било мило да получа лична трансмисия от теб, ако ли не, ще очаквам да видя промяна в посоката ти на движение. — Тя въздъхна и в този момент Клавейн осъзна какво го смущаваше още от началото на трансмисията — Скейд изобщо не си поемаше въздух, не спря нито за секунда, за да вдиша. — И още нещо. Ще ти дам щедра възможност за грешка, преди да реша, че си отхвърлил предложението ми. Но след приключването на изчаквателния период пак ще изпратя Фелка на борда на някоя корвета. Разликата е там, че в този случай няма да улесня намирането й за теб. Помисли върху това. Фелка съвсем сама сред звездите, далече от каквото и да било човешко присъствие. Може да не разбере. Но може и да разбере напълно. — Скейд се поколеба, преди да добави: — Ти би трябвало да знаеш това по-добре от всеки друг. Все пак тя е твоя дъщеря. Въпросът е означава ли това всъщност нещо за теб?
	Това бе краят на посланието на Скейд.


	Рьомонтоар беше в съзнание. Усмихна се леко развеселено, когато Клавейн влезе в стаята, която му служеше едновременно за дом и за затвор. Не можеше да се каже, че изглежда блестящо — никога нямаше да изглежда така — но и в никакъв случай не приличаше на човек, който до съвсем неотдавна е бил замразен, а преди това — технически мъртъв.
	— Чудех се кога ще ми дойдеш на посещение — рече той обезоръжаващо жизнерадостно, както се стори на Клавейн.
	Лежеше по гръб, главата му бе вдигната на възглавница, дланите му бяха положени една върху друга на гърдите, но изглеждаше във всяко отношение спокоен и отпуснат.
	Външният помощен скелет на Клавейн го пусна да седне и натискът се премести от един комплект ранички към друг.
	— Страхувам се, че нещата не бяха съвсем лесни — започна Клавейн. — Но се радвам да те видя цял. Не беше подходящо да те размразим по-рано.
	— Разбирам — махна пренебрежително с ръка Рьомонтоар. — Не можеше…
	— Чакай.
	Клавейн гледаше стария си приятел, попивайки с поглед и най-незначителните промени в лицето му, които се бяха оказали необходими, за да може да действа като агент в Йелоустоунското общество. Беше свикнал да го вижда без абсолютно никаква коса, като недовършен манекен.
	— Какво да чакам, Клавейн?
	— Трябва да бъдеш наясно с някои основни правила, Рем. Не можеш да напускаш тази стая, затова, моля те, не ме поставяй в неудобна ситуация, като правиш подобен опит.
	Рьомонтоар сви рамене, сякаш това бе маловажен въпрос.
	— Не бих и помислил да го правя. Какво друго?
	— Не можеш да осъществяваш комуникация с друга система извън тази стая, не и когато си тук. Затова, отново те моля, не прави подобен опит.
	— И как би разбрал, ако опитам?
	— Ще разбера.
	— Добре. Нещо друго?
	— Още не знам дали мога да ти имам доверие. Оттук дойдоха и предпазните мерки, и нежеланието ми да те събудим по-рано.
	— Напълно разбираемо.
	— Не съм свършил. Много ми се иска да ти вярвам, Рем, но не съм сигурен, че ще мога. И не мога да си позволя да рискувам успеха на тази мисия. — Рьомонтоар понечи да каже нещо, но Клавейн вдигна предупредително пръст и продължи да говори. — Затова няма и да рискувам. Ако направиш нещо, колкото и тривиално да изглежда, което според мен би могло да се отрази по някакъв начин отрицателно върху мисията, ще те убия. Без никакви „ако“ и „но“. Без съд. Вече сме много далече от Конвенция Ферисвил и още по-далече — от Майка Нест.
	— Дадох си сметка, че сме на кораб — рече Рьомонтоар. — И че ускоряваме много, ама много здраво. Исках да намеря нещо, което да изтърва на пода, за да добия представа точно колко здраво. Но ти си се справил чудесно със задачата да не ми оставиш нищо. Въпреки това мога да се досетя. Колко са гравитационните константи в момента — четири и половина?
	— Пет — отвърна Клавейн. — Но скоро ще ги качим до шест и повече.
	— Тази стая не ми напомня нищо, което познавам в „Куче грозде“. Да не би да си пленил друг лайтхъгър, Клавейн? Няма да е било лесно.
	— Помогнаха ми.
	— Ами това ускорение? Как успя да го постигнеш без вълшебната кутия с трикове на Скейд?
	— Скейд не е създала тази технология от нулата. Откраднала я е или поне е откраднала достатъчно части, за да се досети за останалото. Тя обаче не е била единствената, която е имала достъп до нея. Запознах се с един човек, който е черпил от същия източник.
	— И той е сега на борда?
	— Не, остави ни да се оправяме сами. Корабът е мой, Рем. — Клавейн разгъна защитената си от предпазната опора ръка и погали твърдата метална стена на килията. — Нарича се „Зодиакална светлина“. Пренася малка армия. Скейд е пред нас, но няма да й позволя да се добере без бой до онези оръжия.
	— А, Скейд — усмихна се Рьомонтоар и кимна.
	— Какво те развесели толкова?
	— Обаждала ли се е?
	— Може и така да се каже. Затова те събудих. Накъде биеш?
	— Тя даде ли ти да разбереш, че… — Не довърши мисълта си, но не се прикриваше, че наблюдава внимателно своя събеседник. — Очевидно не.
	— Какво?
	— Тя за малко не умря, Клавейн. При твоето бягство от кометата, където се срещнахме с Майстора на делото.
	— Явно вече е по-добре.
	— Е, това зависи… — Рьомонтоар отново не довърши мисълта си. — Не става дума за Скейд, нали? Виждам загрижения бащински поглед в очите ти. — Той се изви без усилие така, че успя да седне почти нормално на ръба на леглото, сякаш петте гравитационни константи не се отнасяха за него. Само потрепващата веничка отстрани на главата му издаваше напрежението, под което се намираше. — Нека да отгатна. Фелка е все още в нейните ръце.
	Клавейн не отговори, в очакване той да продължи.
	— Опитах да я взема, когато тръгнах с прасето — додаде той, — но Скейд не се съгласи. Каза, че Фелка била безценна за нея, че щяла да й даде предимство при евентуални преговори. Не успях да я разубедя. Ако бях настоявал прекалено много, изобщо нямаше да ме пусне да тръгна след теб.
	— Ти тръгна с цел да ме убиеш.
	— Тръгнах, за да те спра. Намерението ми беше да те убедя да се върнеш с мен в Майка Нест. Разбира се, щях да те убия, ако се стигнеше дотам, но и ти би постъпил по същия начин, ако ставаше дума за нещо, в което вярваш достатъчно. — Рьомонтоар замълча за момент. — Вярвах, че ще съумея да те разубедя. Никой друг не би ти дал никакъв шанс.
	— Ще поговорим за това по-късно. Сега е важна Фелка.
	Настъпи продължително мълчание. Клавейн се намести отново, твърдо решен да не позволи на Рьомонтоар да разбере колко неудобно се чувстваше.
	— Какво е станало? — попита Рьомонтоар.
	— Скейд предложи да ми върне Фелка, ако се откажа да я преследвам. Ще я пусне в совалка. Бихме могли да се доберем до нея с някоя от нашите совалки.
	Рьомонтоар кимна. Клавейн усещаше, че приятелят му е дълбоко замислен и в главата му се въртят възможности и варианти.
	— А ако откажеш?
	— Пак ще я пусне, но като направи възможно най-трудна задачата ни да я намерим. В най-добрия случай ще трябва да се откажа от преследването, за да увелича шансовете ни да я намерим жива и здрава. В най-лошия случай никога няма да я открия. Намираме се в открития Космос, Рем. Тук нищото е дяволски много. Като се има предвид, че пламъкът на Скейд е пред нас, а нашият — отзад, в покритието на сензорите ни има огромни мъртви зони.
	Последва ново продължително мълчание, през което Рьомонтоар пак потъна в дълбок размисъл. Той се отпусна върху леглото, за да улесни притока на кръв към мозъка си.
	— Не можеш да имаш доверие на Скейд, Клавейн. Тя няма абсолютно никаква нужда да те убеждава в своята искреност, защото не смята, че някога ще имаш нещо, което й е необходимо или което би могло да й навреди. Това не е играта с двама затворници, на която са те учили на Деймос*.
	[* Деймос — един от двата малки спътника на Марс. — Б.пр.]
	— Трябва да съм я уплашил — изрече Клавейн. — Не е очаквала да я догоним толкова лесно.
	— Дори да е така…
	Рьомонтоар направи нова пауза, която продължи няколко минути.
	— Сега вече си даваш сметка защо те събудих.
	— Да, мисля, че си давам. Рън Севън се намираше в подобно положение спрямо Скейд, когато Иравъл Вейда го преследваше, опитвайки да си върне пасажерите.
	— Севън те накара да му служиш. Беше принуден да го съветваш, да му предлагаш тактики, които да използва срещу Иравъл.
	— Ситуацията беше коренно различна, Клавейн.
	— За мен подобията са предостатъчно. — Клавейн накара поддържащата го рамка да го изправи. — Ето такава е картината, Рем. Скейд ще очаква отговор от мен в близките дни. Ти ще ми помогнеш да реша как да реагирам. В идеалния случай искам да си върна Фелка, без да изгубя целта от погледа си.
	— Значи си ме размразил от чисто отчаяние, така ли? Предпочел си познатото зло, както казват?
	— Ти си най-старият и най-близкият ми приятел, Рем. Просто не знам дали вече мога да ти имам доверие.
	— А ако съветът, който ти дам, се окаже добър…
	— Доверието ми към теб вероятно ще се увеличи. — Клавейн си наложи да се усмихне. — Разбира се, за това ще се съобразя също и със съвета на Фелка.
	— А ако се провалим?
	Клавейн не отговори. Само се обърна и излезе от стаята.


	Четири малки совалки, подредени като дъга, се отдалечаваха от „Зодиакална светлина“, като всяка попадаше в своята половин полусфера от релативистично изкривения звезден пейзаж. Излизащите от ауспусите им струи проблясваха на фона на дирята, оставена от главните пламъци на „Зодиакална светлина“. Траекториите, които излизаха от кораба-майка като рамена на полилей, бяха мъчително красиви. „Само ако това не беше военно действие — мислеше си Клавейн. — Човек можеше да бъде почти горд с него…“
	Гледаше потеглянето им от наблюдателния купол близо до носа на своя кораб, чувствайки се длъжен да изчака, докато вече нямаше да бъде в състояние да различава совалките. На всяка една от тях пътуваше ценен член на екипажа плюс част от горивото, която би предпочел да не изразходва, преди да са стигнали до Ризургам. Ако всичко се развиеше както трябва, щеше да си върне и четирите совалки, и техния екипаж. Но повечето гориво щеше да бъде безвъзвратно изразходвано. Допускаше се само малка възможност за грешка, достатъчна, за да може която и да е от совалките да върне освен своя пилот и още един човек.
	Клавейн се надяваше, че постъпва правилно.
	Казват, че трудните решения се вземали по-лесно с повторението, както става при всякакъв род трудности. В това твърдение може би имаше известна истина. Клавейн обаче установи, че то със сигурност не се отнасяше за неговия случай. Напоследък му се бе налагало да взема няколко изключително трудни решения, като всяко бе, по свой уникален начин, по-трудно от предишното. Точно такъв беше случаят и с Фелка.
	И не защото не искаше да си я върне, ако изобщо имаше начин да го осъществи. Но Скейд знаеше колко силно желаеше и оръжията. Знаеше също, че при Клавейн мотивите не бяха егоистични. Не можеше да се пазари с него в обичайния смисъл на думата, защото той не искаше оръжията за лична облага. Фелка обаче й даваше съвършеното средство за водене на преговори. Знаеше, че връзката между двамата е специална, още от времето, когато са били на Марс. Наистина ли му беше дъщеря? Той не знаеше със сигурност, дори сега. Беше убедил сам себе си, че е така, същото му беше казала и тя самата… но го беше направила под външен натиск, когато опитваше да го убеди да не дезертира. Това признание, обаче, бе започнало да подкопава бавно онова, в което бе сигурен. И нямаше да разбере със сигурност, преди да се озове отново в нейно присъствие и да може да я попита както трябва.
	А всъщност имаше ли действително значение това? Ценността й като човешко същество нямаше никакво отношение към хипотетичната й генетична връзка с него самия. Дори наистина да му беше дъщеря, той не го знаеше и даже не го бе подозирал дълго след като я спаси от Марс. И въпреки това нещо го бе накарало да се върне в гнездото на Галиана, излагайки се на голям риск. Галиана му беше казала, че е безсмислено да го прави, че тя не е мислещо човешко същество в познатия му смисъл, а просто лишено от разум, обработващо информация растение.
	И той й беше доказал, че греши. Вероятно това бе единственият случай в целия му живот, когато бе причинил нещо подобно на Галиана.
	Но дори то нямаше значение. Ставаше въпрос единствено за хуманност, не за кръвни връзки или лоялност. Забравеше ли го, тогава спокойно можеше да остави Скейд да вземе оръжията. И със същия успех можеше да дезертира обратно при паяците и да остави останалата част от човешкия род на собствената му съдба. Но ако не успееше да се сдобие с оръжията, каква полза щеше да има от един-единствен човешки жест, каквато и да бе мотивацията зад него?
	Четирите совалки се бяха изгубили в безкрая. Клавейн се надяваше и се молеше да е взел правилното решение.


	Из улиците на Кювие се движеше правителствена кола с наподобяваща бръмбар задница. Пак валеше, но през последните десетина минути небето се беше прояснило. Разглобената планета вече се виждаше ясно всяка нощ по няколко часа. Облакът от освободена материя наподобяваше дантела с множество удължения. Проблясваше в червено, охра и бледозелено, от време на време припламваха електрически бури, пулсиращи като ухажорски прояви от страна на невключено в каталога дълбоководно животно. Твърдо очертани сенки и ярки симетрични точки маркираха местата в облака, където се намираха машините на инхибиторите, които събираха масата и я втвърдяваха. Беше отминало времето, когато човек можеше да помисли, че случилото се с планетата бе резултат от рядко, но естествено събитие. Сега вече бяха лишени от подобна утеха.
	Торн бе видял как реагираха хората в Кювие на този феномен. Повечето не му обръщаха внимание. Когато нещото се виждаше на небето, те вървяха по улиците, без да вдигат поглед нагоре. Дори когато фактът на неговото съществуване повече не можеше да бъде пренебрегван, те рядко го поглеждаха директно и никога не споменаваха за него, освен с най-заобиколни думи. Сякаш вярваха, че актът на колективното му отричане щеше да го накара да изчезне, че това не беше нищо повече от предзнаменование, на което предпочитаха да не обръщат внимание.
	Торн седеше на една от двете задни седалки на колата, зад отделението за шофьора. На гърба на седалката бе закрепен малък телевизионен екран. По лицето му играеше синкава светлина, докато той гледаше филма, заснет далече извън града. Картината беше неясна и нестабилна, сякаш беше заснета на ръка, но показваше каквото бе необходимо. Първата от двете совалки се намираше все още на земята — камерата се фокусира върху нея, задържа се върху сюрреалистичното противопоставяне на лъскавата машина и разбъркания каменист пейзаж — а втората летеше във въздуха, връщайки се от орбита. Вече беше направила няколко полета малко над атмосферата на Ризургам, където се намираше по-големият кораб.
	Сега камерата се насочи към стърчащите над облаците зъбери и улови совалката, която слезе към мястото за приземяване и приседна върху триножник от пламъци.
	— Би могло да е фалшификация — рече Торн. — Аз знам, че не е, но би могло да бъде, така ще си помислят хората.
	Хури седеше до него, облечена като Вюйомие.
	— Човек може да фалшифицира всичко, ако се постарае достатъчно. Но тази работа вече не е толкова лесна, както преди, защото сега всичко се съхранява чрез аналогови способи. Не съм сигурна даже, че цяло държавно министерство би могло да създаде нещо достатъчно убедително.
	— Въпреки това хората ще бъдат подозрителни.
	Камерата се насочи към рядката тълпа с нервен вид, която беше все още на земята. На триста метра от паркиралата совалка се виждаше малък лагер, прашните палатки се различаваха трудно от големите камъни наоколо. Хората изглеждаха така, както изглеждат бежанците във всеки свят, във всяко столетие. Някои идваха от хиляди километри. Това им бе струвало много — една десета от тях не бяха успели да стигнат до края на пътуването. Бяха донесли достатъчно вещи, за да изкарат пътуването, но знаеха — ако нелегалната разузнавателна мрежа в съответното селище бе успяла да донесе тази информация — че на кораба нямаше да имат право да вземат нищо друго освен дрехите на гърба си. Край лагера имаше дупка, където хвърляха вещите, преди да се качат на совалката. Тези вещи те бяха държали като нещо скъпо при себе си до последния възможен миг, макар че най-логично би било да ги оставят в дома си, преди да тръгнат на трудното пътуване из Ризургам. Сред тях имаше снимки и детски играчки, и всички те щяха да бъдат погребани и към старите един милион години предмети от бита на амарантинците, които планетата все още пазеше, щяха да се прибавят и човешки реликви.
	— Ние се погрижихме за това — отвърна Хури. — Някои от свидетелите, които стигнаха дотук, се върнаха в най-големите населени центрове. Нуждаеха се от убеждение, разбира се, за да направят това, когато бяха стигнали толкова далече, но…
	— Как успяхте?
	Гумите на колата изсвистяха при поредния завой. Кубичните постройки на Дома на инквизицията се извисиха пред тях, сиви, подобни на гранитни скали с облицованите си с каменни плочи стени. Торн ги загледа с опасение.
	— Казали им, че ще им позволят да вземат някои вещи със себе си на кораба, когато се върнат.
	— Подкупили са ги, с други думи. — Торн поклати глава, като се питаше дали някое велико дело не би могло да се опази напълно неопетнено, на колкото и полезна цел да служеше корупцията. — Колко са се качили вече?
	Хури бе готова с цифрите.
	— Хиляда и петстотин са в орбита. Неколкостотин са все още на земята. Когато се съберат петстотин, ще осъществим следващия полет от повърхността и тогава трансферният кораб ще се напълни, готов да ги отведе до „Носталгия по безкрая“.
	— Смели са — промълви Торн. — Или много, много глупави. Не съм сигурен кое от двете.
	— Смели, Торн, няма съмнение в това. И уплашени. Но не можеш да ги виниш.
	Наистина бяха смели. Бяха отпътували до совалките, осланяйки се на съвсем оскъдни доказателства за тяхното съществуване. След арестуването на Торн слуховете придобиха измерения на епидемия сред евакуационното движение. Правителството продължаваше да пуска грижливо изработени опровержения, предназначени да поддържат в умовете на хората идеята, че совалките на Торн може всъщност и да са реални. Онези, които вече бяха стигнали до тях, го бяха направили против изричния съвет на правителството, рискувайки да бъдат арестувани и убити, защото влизаха незаконно в забранена територия.
	Торн им се възхищаваше. Съмняваше се, че той самият би имал куража да последва тези слухове до логическото им заключение, ако не беше инициаторът на цялото движение. Но не можеше да се чувства горд с постигнатото. Хората все още не разполагаха с истинска информация за окончателната си съдба и той беше съучастник в тази измама.
	Колата стигна до задната част на Дома на инквизицията. Торн и Хури влязоха в сградата и минаха покрай обичайните часовои. Самоличността на Торн все още се пазеше в пълна тайна и той разполагаше с пълен комплект от документи, които му позволяваха да се движи свободно във и около Кювие. Охраната реши, че той е просто друг чиновник от Дома, дошъл по държавна работа.
	— Все още ли мислиш, че от това ще излезе нещо? — попита той, докато двамата с Ана изкачваха забързано стълбите.
	— Ако не излезе, с нас е свършено — отговори тя все така шепнешком.
	Триумвирът ги чакаше в по-голямата стая на инквизиторката, седнала на мястото, обикновено запазено за Торн. Тя пушеше и тръскаше пепелта върху излъскания до блясък под. Торн усети спазъм на раздразнение от този акт на премерено безгрижие. Несъмнено доводът на триумвира щеше да бъде, че съвсем скоро цялата планета щеше да се превърне в пепел; какво щеше да се промени тогава, ако сега изтръскаше още малко пепел на земята?
	— Ирина — обърна се той към нея с името, което бе избрала за Ризургамската си самоличност.
	— Торн. — Тя се изправи и смачка цигарата си върху страничната облегалка на стола. — Изглеждаш добре. Правителственият арест очевидно не ти се отразява зле.
	— Ако това е шега, не е проява на особено добър вкус.
	— Разбира се. — Тя сви рамене, сякаш извинението би било прекалено. — Видя ли какво са направили напоследък?
	— Кои?
	Триумвир Иля Вольова гледаше през прозореца, към небето.
	— Отгатни.
	— Разбира се. Сега вече човек не може да не го забележи. Знаеш ли какво се заформя в онзи облак?
	— Механизъм, Торн. Нещо, което ще разруши нашето слънце.
	— Нека поговорим в офиса — намеси се Хури.
	— О, нека не го правим — възпротиви се Вольова. — Там няма прозорци, Ана, а тази гледка фокусира невероятно ума, не мислиш ли? Само след минути фактът за тайното споразумение на Торн ще стане обществено достояние. — Изгледа го остро. — Нали?
	— Щом желаеш да го наричаш „тайно споразумение“…
	Торн вече бе написал своето „заявление“, където говореше за правителството, разкриваше, че совалките са реални, че планетата беше действително в голяма, непосредствена опасност и правителството го бе помолило, макар и неохотно, да стане водеща фигура на официалната операция по изселването. То щеше да се излъчи по всички телевизионни канали на Ризургам и щеше да се повтаря на равни интервали през целия следващ ден.
	— Никой няма да го приеме като тайно споразумение — каза Хури и изгледа студено Иля. — Ще разберат, че Торн действа така единствено от грижа за хората, а не поради собствения си интерес. И ще звучи убедително, защото, по една случайност, това е самата истина. — Насочи вниманието си към него. — Нали така?
	— Аз просто изричам на глас всеобщите съмнения — поясни Вольова. — Но няма значение. Съвсем скоро ще разберем каква ще бъде реакцията. Вярно ли е, че вече е имало случаи на граждански вълнения в по-отдалечените селища, Ана?
	— Смазани са изключително ефективно.
	— Лошото тепърва предстои, трябва да сме наясно. Не се изненадвайте, ако последва опит за сваляне на този режим.
	— Такова нещо няма да се случи — отговори Хури. — Не и когато хората си дават сметка какъв е залогът. Ще осъзнаят, че държавният апарат трябва да си остане на мястото, за да организира гладко евакуацията.
	Триумвирът се усмихна на Торн.
	— Виждаш ли колко безнадеждно оптимистично е настроена все още?
	— За жалост Ирина е права — каза той. — Можем да очакваме положението да стане далече по-лошо. Но пък вие и никога не сте си мислили, че ще успеете да откарате всички на тази планета цели и невредими.
	— Но ние разполагаме с капацитета… — започна Ана.
	— Хората не са товар. Не можеш да ги товариш и разнасяш насам-натам. Дори мнозинството да повярва, че правителството е искрено по въпроса за евакуацията — а това би било истинско чудо само по себе си — достатъчно е малцинство от опозиционно настроени елементи, за да причини големи неприятности.
	— Ти направи цяла кариера като един от тях — рече Хури.
	— Така е — усмихна се тъжно Торн. — И за нещастие не съм единственият. Ирина е права и за това — скоро ще научим каква ще бъде всеобщата реакция. Как се развиват вътрешните усложнения, между другото? Другите клонове на правителството не започват ли да стават подозрителни покрай всички тези машинации?
	— Нека кажем само, че може да се наложи да бъдат извършени още едно-две дискретни убийства — отвърна Ана. — Но по този начин трябва да се погрижим за най-лошите врагове. Останалите ще трябва да държим настрани до приключването на изселването.
	Торн се обърна към триумвира.
	— Ти изучаваш онова нещо на небето по-отблизо от всички останали, Ирина. Знаеш ли с колко време разполагаме?
	— Не — заяви лаконично тя. — Разбира се, че не мога да кажа с колко време разполагаме, след като не знам какво строят там. Единственото, което мога, е да направя едно извънредно обосновано предположение.
	— В такъв случай направи ни тази чест.
	Иля се намуси и прекоси бързо стаята по цялата й дължина до прозореца. Торн погледна към Хури, като се питаше какво смята тя за цялото това представление. Беше забелязал между двете жени напрежение, което не помнеше да бе усещал при предишните си срещи с тях. Може би бе съществувало през цялото време, но просто той не го бе забелязвал. Съмняваше се обаче, че е така.
	— Ето какво ще кажа — заяви триумвирът, а токовете й изскърцаха, когато се обърна към двамата. — Каквото и да е това нещо, несъмнено е голямо. Много по-голямо от онова, което сме в състояние да си представим, че може да бъде съградено, дори да разполагахме с нужните материали и време. Дори най-малките структури, които успяваме да различим в облака, трябваше вече да са се срутили под въздействието на собствената си гравитация, превръщайки се в сфери от разтопен метал. Но това не става. Този факт говори нещо.
	— Продължавай — обади се Торн.
	— Те или могат да убеждават материята да става несравнимо по-твърда, отколкото би било възможно да бъде, или успяват да контролират по някакъв начин гравитацията в дадените участъци. Нищо чудно даже да използват някаква комбинация от двете. Ускорените потоци материя може би са в състояние да изпълняват същите структурни функции като твърди греди, ако могат да бъдат контролирани достатъчно фино… — Очевидно Иля размишляваше на глас и за момент престана да говори, докато се сети за своите слушатели. — Подозирам, че са в състояние да манипулират инерцията, когато е необходимо. Видяхме как пренасочват потоците материя, като ги огъват под прав ъгъл. Този факт говори за дълбоки познания в тази област, за намеса в основния субстрат на пространство-времето. Ако са способни на това, вероятно могат да контролират и гравитацията. Струва ми се, че досега не сме ставали свидетели на такова нещо, следователно са в състояние да го правят само в големи мащаби. Всичко, което сме виждали дотук — раздробяването на планетите, Дайсъновия мотор около газовия гигант — са часовникарска работа, така да се каже. За първи път се сблъскваме с доказателства за тежкото инженерство на инхибиторите.
	— Сега вече ме уплаши — каза Торн.
	— Точно това беше и намерението ми.
	Иля се усмихна за секунда. За първи път виждаше усмивката й тази вечер.
	— Какво ще да е това тогава? — попита Хури. — Машина, която ще накара слънцето да се превърне в свръхнова?
	— Не — отвърна триумвирът. — Струва ми се, че можем със сигурност да отхвърлим тази възможност. Дори да разполагат с такава технология, тя би действала само върху тежки звезди, върху такива, които така или иначе вече са предопределени да се взривят. Това би било страховито оръжие, признавам. Който успее да предизвика преждевременно раждане на свръхнова, би могъл да стерилизира пространство с ширина десетки светлинни години. Нямам представа как би могло да се направи — може би като се настроят ядрените сечения да възпрепятстват ядрените реакции за по-леките от желязото елементи и така се премести върхът на енергийната крива. Внезапно звездата няма да има вече какво да топи и свързва, няма да има как да поддържа външната си обвивка, за да не рухне. Нищо чудно да са го направили някога. Земното слънце се намира в мехур в междузвездната среда, взривен от неотдавна родена свръхнова. Пресича се и с други структури чак до процепа Акила*. Възможно е това да са резултати от естествени събития или пък белези, останали от направената от инхибиторите стерилизация милиони години преди ксеноцида на амарантинците. Мехурите може да са разкъсани и от оръжията на бягащи видове. Вероятно никога няма да разберем, колкото и да се стараем. Но подобно нещо няма да се случи тук. В тази част на галактиката сега няма звезди-супергиганти, нещо, което да бъде в състояние да издържи свръхнова. Те трябва да са разработили други оръжия, за да се справят със звезди с по-малка маса, като Делта Павонис. Не толкова ефектно — не е нужно да се стерилизира повече от една слънчева система — но абсолютно ефикасно на даденото ниво.
	[* Акила — съзвездието Орел. — Б.пр.]
	— Ти как би убила звезда като Павонис? — попита Торн.
	— Може да се подходи по няколко начина — отговори замислено Вольова. — Зависи от ресурсите и от времето, с които разполагам. Инхибиторите могат да сглобят пръстен около звездата, както направиха с газовия гигант. Разбира се, този път нещо по-голямо и може би функциониращо по-различно. Звездите нямат твърда повърхност, нямат даже твърдо ядро. Те обаче биха могли да я заобиколят с ускорители на частици. Ако осигурят приток на лъч от частици към пръстена, биха могли да създадат огромна магнитна сила, като го стягат и отпускат на вълни. Полето от пръстена ще задуши звездата като впила се в плътта й змия, изпомпвайки хромосферичен материал от екватора й към полюсите. Това е единственото място, където би могъл да отиде и единственото място, където би могъл да избяга. Горещата плазма ще се отблъсне от северния и южния полюс на звездата. Възможно е дори тези плазмени струи да се използват като оръжие сами по себе си, превръщайки звездата в бълваща огън — достатъчно е само да се разположат още машини над и под полюсите, за да насочват и фокусират струите към желаните точки. С подобно оръжие може да бъде изпепелен абсолютно всеки свят в дадена слънчева система, като се свалят атмосферата и океанът му. Няма да се наложи даже да се разглобява цялата звезда. Веднъж щом бъде отделена достатъчна част от външната й обвивка, ядрото ще приспособи към новите условия скоростта на топене и звездата ще стане по-студена, а животът й ще се удължи значително. Възможно е този сценарий да отговаря на дългосрочните им планове.
	— Очевидно това ще отнеме доста време — рече Хури. — А ако единствената им цел е да изпепеляват световете, защо да се хаби половин звезда за нейното осъществяване?
	— Те биха могли да я унищожат и цялата, ако пожелаят. Просто посочвам възможностите. Не е изключено да прибегнат и към друг метод. Те се справиха с газовия гигант, като го въртяха около оста му, докато се разпадна на части. Биха могли да постъпят по същия начин и с всяко слънце: да го обвият отново в ускорители, този път в пръстени от единия до другия полюс, и да започнат да ги въртят. Ще се съединят с магнитосферата на звездата и ще я помъкнат цялата след себе си, докато започне да се върти по-бързо от разрушителната си центробежна скорост. Материята ще издигне нагоре повърхността на звездата. И тя ще се раздели като глава лук.
	— И това ми се струва бавно.
	Вольова кимна.
	— Може би. Трябва да обърнем внимание на още едно нещо. Изгражданата там горе машина не е пръстеновидна, нито се забелязват признаци за някаква подготвителна дейност около самото слънце. Мисля, че инхибиторите ще използват различен метод.
	— По какъв друг начин би унищожила една звезда, ако помпането или въртенето около оста не свършат работа? — поинтересува се Ана.
	— Не знам. Нека приемем, че те са способни да манипулират гравитацията до известна степен. Ако случаят е такъв, нищо чудно да успеят да превърнат масата на дадена планета в черна дупка от материята, която вече са събрали. Да речем — десет пъти масата на Земята. — Иля отдалечи лекичко дланите си една от друга, сякаш играеше невидима игра на конец. — Толкова голяма, това е всичко. Най-много да имат ресурсите да създадат десет-двайсет пъти по-голяма черна дупка — с неколкостотин пъти земната маса.
	— И ако я пуснат в звездата?
	— Тя ще започне да си проправя път през нея, като я изяжда. Но ще трябва да се постараят да я поставят там, където ще причини най-големи поражения. Изключително трудно би било да я вкарат точно в сърцето й, където се извършват ядрените реакции. Черната дупка ще прояви тенденция към трептене, следвайки орбитална траектория, минаваща през звездата. Сигурна съм, че би се отразило — според мен плътността на масата в близост до радиуса на Шварцшилд на черната дупка ще достигне прага на ядреното горене, така че звездата изведнъж ще се озове с две места на образуване на ядро, като едното се върти около другото. То ще изяде бавно звездата, защото повърхността му е толкова малка. Дори след като погълне половината звезда, ширината му ще бъде само три километра. — Вольова сви рамене. — Но може да се получи нещо. Зависи най-вече от начина, по който материята пада в дупката. Ако се сгорещи прекалено много, налягането от собствената му радиация ще взриви следващия слой падащ навътре материал, забавяйки целия процес. Ще трябва да направя някои изчисления.
	— А нещо друго? — обади се Торн. — Не посредством черна дупка?
	— Можем да правим всевъзможни предположения безкрайно дълго. Процесите на ядрено горене в ядрото на всяка звезда представляват деликатен баланс между налягане и гравитация. Всяко нещо, което наклони равновесието в едната или другата посока, може да се отрази катастрофално върху свойствата й. Но звездите са устойчиви. Те опитват неизменно да създадат нова точка на равновесие, дори това да означава да преминат към изгаряне на по-тежки елементи. — Триумвирът се обърна да погледне отново през прозореца, почуквайки лекичко с пръсти по стъклото. — Нищо чудно все още да не сме в състояние дори да проумеем точния механизъм, който ще използват инхибиторите. Но това няма значение, защото те няма да стигнат толкова далече.
	— Моля? — намеси се Хури.
	— Аз нямам намерение да изчакам това да стане, Ана. За първи път инхибиторите концентрират дейността си върху една фокусна точка. Предполагам, че сега са по-уязвими от всякога. И за първи път Капитанът е готов да се споразумеем за нещо.
	Хури хвърли поглед към Торн.
	— Оръжията?
	— Той ме увери, че ще позволи да бъдат използвани. — Иля продължаваше да потропва с пръсти по стъклото, все така без да се обръща с лице към тях. — Разбира се, съществува риск. Не знаем точно на какво са способни те. Но пораженията са си поражения. Убедена съм, че ще успеем да осуетим плановете им.
	— Не — обади се Торн. — Това не е правилно. Не и сега.
	Триумвирът се обърна с лице към тях.
	— Защо точно пък сега?
	— Защото операцията по преселението е в ход. Започнахме да издигаме хората от повърхността на Ризургам.
	— Няколко хиляди — възкликна иронично Вольова. — Не е кой знае какво, нали?
	— Положението ще се промени, когато операцията стане официална. Винаги сме разчитали именно на това.
	— Но пък е възможно нещата да се влошат още повече. Готов ли си да поемеш този риск?
	— Имахме план — намеси се Ана. — Оръжията са си тук и можем да ги използваме винаги, ако се наложи. Безсмислено е обаче да предизвикваме реакция от страна на инхибиторите сега, след всичко направено.
	— Тя е права — рече Торн. — Трябва да изчакаш, Ирина. Поне докато евакуираме сто хиляди души. Тогава използвай безценните си оръжия, ако се налага.
	— Тогава ще бъде прекалено късно — отвърна тя и се обърна отново към прозореца.
	— Няма как да го знаем — каза Торн.
	— Виж — промълви тихо Вольова. — Виждаш ли го?
	— Какво да виждам?
	— В далечината между онези две сгради. Ей там, зад Дома за излъчване на емисиите. Сега вече няма как да го пропуснете.
	Торн тръгна към прозореца, последван от Хури.
	— Не виждам нищо.
	— Излъчиха ли вече твоето изявление? — попита Иля.
	Торн погледна часовника.
	— Да… да. Трябва да са го излъчили току-що, поне в Кювие.
	— В такъв случай ето ти и първата реакция: огън. Засега не е много, но не се съмнявам, че ще се разрасне още преди края на вечерта. Хората са ужасени. От месеци изпитват ужас, заради онова нещо в небето. А сега разбират, че правителството ги е лъгало систематично. При дадените обстоятелства аз бих се поядосала? А вие?
	— Това няма да продължи дълго — заяви Торн. — Повярвай ми, познавам хората. Когато разберат, че има начин да се измъкнат, че от тях се иска единствено да действат разумно и да правят, каквото им кажа, ще се успокоят.
	Триумвирът се усмихна.
	— Ти или си човек с необикновени способности, Торн, или познаваш твърде слабо човешката природа. Надявам се да е първото.
	— Ти си гледай твоите машини, Ирина, а хората остави на мен.
	— Нека се качим горе — предложи Ана. — На балкона. Оттам ще виждаме по-добре.
	Сега вече се виждаха движещи се коли, повече, отколкото беше нормално за една дъждовна нощ. Долу пред сградата се събираха полицейски ванове. В тях се качваха полицаи, обучени за борба с безредици, като се побутваха с броните си, с щитовете и палките с електрически върхове. Вановете потегляха един подир друг, разнасяйки полицаите до проблемните точки. Други коли се движеха в кордон около сградата, свързани с метални барикади, перфорирани с тесни разрези.
	От балкона наистина се виждаше много по-ясно. През дъжда до тях достигаха различни градски шумове. Не липсваше трясък и грохот, сирени и викове. Човек можеше да помисли, че има карнавал, само дето липсваше музика. Торн внезапно си даде сметка, че вече от много време не беше чувал музика.
	Въпреки усилията на полицията, пред Дома на инквизицията се събираше тълпа. Действително имаше много хора за възпиране и единственото, което можеше да направи полицията, бе да им попречи да влязат вътре. Неколцина вече лежаха на земята пред останалите, зашеметени от гранати или електрически палки. Приятелите им се стараеха да ги отведат на по-безопасно място. Някакъв човек се мяташе в епилептичен припадък. Друг изглеждаше мъртъв или поне изпаднал в безсъзнание. Торн знаеше, че полицаите можеха да избият повечето хора само за секунди, но не го правеха. Той се вглеждаше в лицата им, доколкото го позволяваше разстоянието, и виждаше в тях само страх и объркване, също като на хората, които трябваше да възпират. Очевидно им бяха дадени специални нареждания да бъдат умерени, а не брутални.
	Балконът беше заобиколен от ниска стена. Торн се приближи до края му и погледна надолу към улицата. Хури го последва. Вольова остана на мястото си.
	— Време е — рече Торн. — Трябва да поговоря лично с хората. Така ще знаят, че изявлението не е било фалшифицирано.
	Беше наясно, че щеше да е достатъчно да извика, за да го чуе някой, дори само един човек от тълпата. Не след дълго всички вече щяха да гледат нагоре и щяха да разберат кой е, даже още преди да бе заговорил.
	— Направи го добре — обади се Вольова, почти шепнешком. — Направи го много добре. От това зависи извънредно много.
	Той погледна назад към нея.
	— И тогава ще премислиш?
	— Не съм казвала подобно нещо.
	— Ирина… — намеси се Хури. — Моля те, помисли. Поне ни дай шанс, преди да използваш оръжията.
	— Ще имате този шанс — обеща триумвирът. — Преди да използвам оръжията, ще ги придвижа из системата. По този начин, дори да последва реакция от страна на инхибиторите, „Носталгия по безкрая“ няма да бъде очевидната мишена.
	— Това ще отнеме време, нали? — поинтересува се Хури.
	— Разполагате с месец, не повече. Разбира се, не очаквам дотогава да евакуирате цялата планета. Но ако се придържате към уговорения график или дори го подобрите малко, може да размисля и да отложа с още известно време използването на оръжията. Нали е разумно? Аз мога да бъда и гъвкава.
	— Искаш прекалено много от нас — рече Ана. — Колкото и ефективна да е нашата операция на повърхността, не можем да извозваме по повече от две хиляди човека наведнъж между ниската орбита и лайтхъгъра. Това е неизбежно забавяне на нещата, Иля, независещо от нас.
	Тя изглежда не си даваше сметка, че бе изрекла истинското име на триумвира.
	— За всяко нещо може да се намери изход, стига да е достатъчно важно. Освен това ви стимулирах по всякакъв начин.
	— Правиш го заради Торн, нали? — попита Хури.
	Той я погледна.
	— Какво заради мен?
	— Не й харесва начинът, по който застана между нас — отговори Ана.
	Триумвирът изсумтя насмешливо за втори път през последните няколко минути.
	— Но е така — настоя Хури. — Нали, Иля? Двете с теб имахме прекрасни работни взаимоотношения, докато аз въведох Торн на сцената. И ти никога няма да простиш нито на мен, нито на него, че развалихме това красиво партньорство.
	— Не ставай абсурдна — отбеляза Вольова.
	— Не съм абсурдна, просто…
	Но триумвирът мина като стрела покрай нея.
	— Къде отиваш? — попита я Ана.
	Тя спря само колкото да й отговори.
	— Къде според теб, Ана? Връщам се на кораба си. Чака ме работа.
	— Значи изведнъж се превърна в твоя кораб? Мислех, че е нашият.
	Но Вольова бе казала всичко, което възнамеряваше. Торн чу нейните отдалечаващи се стъпки.
	— Вярно ли е? — обърна се той към Хури. — Наистина ли смяташ, че ми е сърдита?
	Но Ана също не отговори. След като поседя известно време в очакване, Торн се обърна отново към града. Надвеси се над стената на балкона, формулирайки речта, която се готвеше да произнесе. Вольова имаше право: от нея зависеше изключително много.
	Усети как ръката на Ана обгърна дланта му.
	Въздухът вонеше на предизвикващ страх газ. Торн усети как той си проправя път до мозъка му, пораждайки тревога в цялото му същество.


>	Двайсет и осма глава

	Скейд обикаляше из кораба. Нищо в „Куче грозде“ вече не й изглеждаше както трябва. Налягането върху гръбнака й бе намаляло, а очните й ябълки бяха възвърнали в по-голяма или по-малка степен нормалната си форма, но това беше единствената компенсация. Всяко живо същество в кораба вече се намираше под влияние на полето, в мехур от изкуствено модифициран квантов вакуум. Девет десети от инерционната маса на всяка частица в полето вече не съществуваше.
	Корабът се носеше към Ризургам с десет гравитационни константи.
	Макар бронята да я изолираше от най-неприятните физиологични ефекти на полето, Скейд се движеше възможно най-малко. Ходенето не беше трудно само по себе си, тъй като ускорението, което чувстваше бронята, беше само една гравитационна константа, една десета от действителната стойност. Бронята вече не се измъчваше от допълнителния товар и Скейд се бе освободила от усещането, че мозъкът й ще изтече при едно падане. Но всичко останало беше по-зле. Когато зададеше команда на бронята да придвижи някой крайник, тя я изпълняваше прекалено бързо. Ако опиташе да вдигне нещо тежко, това ставаше неочаквано лесно. Все едно, че съдържанието на кораба бе заменено от привидно убедителни, тънки като хартия фасади. Трябваше да внимава дори когато променяше посоката на погледа си. Очните й ябълки, които вече не бяха притиснати от гравитацията, реагираха изключително бурно и проявяваха тенденция да прекаляват в движенията и след това с тяхното компенсиране. Знаеше го, защото управляващите ги мускули, които бяха закрепени за черепа, бяха еволюирали да задвижват сферична тъкан с определена инерционна маса и сега бяха объркани от ставащото. Осъзнаването на всичко това обаче, не правеше по-лесно справянето с положението.
	Скейд стигна до стаята на Фелка. Влезе и я завари там, където я бе оставила последния път — седнала по турски върху част от пода, която бе инструктирала да се омекоти. Дрехите й имаха неспретнат, занемарен вид. Кожата й беше сивкава, а косата напомняше гнездо от сплетени змии. Тук-там се виждаше разранен розов скалп на местата, където бе отскубнала цели кичури. Стоеше абсолютно неподвижно, поставила длани на коленете си. Беше повдигнала леко брадичка и затворила очи. От едната й ноздра до горната устна проблясваше тънка струйка слуз.
	Скейд огледа нервните връзки между Фелка и останалата част от кораба. За своя изненада не установи наличието на особен трафик. Беше предполагала, че Фелка броди из кибернетична среда, както в случая при последните й две посещения. Скейд ги беше изследвала и бе открила подобни на пъзели постройки, дело на Фелка. Очевидно бяха заместители на Стената. Този път обаче не беше така. След като бе изоставила реалността, Фелка беше направила следващата логическа стъпка, обратно към мястото, откъдето беше започнало всичко.
	Беше се оттеглила в черепа си.
	Скейд се приведе до нейното ниво и я докосна по челото. Очакваше тя да трепне при студения допир на метала, но се оказа, че със същия успех можеше да пипне восъчна кукла.
	„Фелка… можеш ли да ме чуеш? Знам, че си там някъде. Аз съм Скейд. Трябва да ти кажа нещо.“
	Почака, но отговор така и не последва.
	„Фелка. Става въпрос за Клавейн. Направих каквото можах, за да го накарам да се върне, но опитите ми да го убедя завършиха с неуспех. Разчитах най-вече на последния от тях. Да ти кажа ли за какво ставаше дума?“
	Фелка вдишваше и издишваше, бавно и равномерно.
	„Използвах те. Обещах на Клавейн, ако се откаже, да те върна при него. Жива, разбира се. Реших, че е справедливо. Но това не го заинтригува ни най-малко. Не отвърна на увертюрите ми. Виждаш ли, Фелка? Явно не означаваш за него толкова, колкото любимата му мисия.“
	Изправи се и закрачи около потъналата в размисъл фигура. „Надявах се да означаваш. Това щеше да бъде най-доброто решение и за двама ни. Клавейн обаче показа кои са приоритетите му. Ти определено не си един от тях, Фелка. След всички тези години, всички тези столетия, ти не означаваш за него толкова, колкото четирийсет бездушни машини. Признавам, че се изненадах.“
	Фелка все така не казваше нищо. Скейд изпита силно желание да се гмурне в черепа й и да намери топлото, успокояващо местенце, в което се бе оттеглила. Ако Фелка беше нормален конджоинър, щеше да бъде по силите й да нахлуе и в най-интимните й ментални пространства. Но умът на Фелка беше по-различен. Скейд можеше да обходи повърхността му, от време на време да хвърли поглед по-дълбоко, но нищо повече.
	Скейд въздъхна. Нямаше желание да измъчва Фелка, но се бе надявала да я измъкне от самоизолацията й, като я обърне срещу Клавейн.
	Не се беше получило.
	Застана зад нея. Затвори очи и издаде поредица от команди до медицинското съоръжение, което бе прикрепила към гръбнака й. Ефектът беше незабавен и задоволителен. Фелка се строполи. Устата й се отвори и от нея потече тънка струйчица слюнка.
	Скейд я вдигна деликатно и я изнесе от стаята.



	Сребърното слънце гореше над нея, подобно на бяла монета, блеснало сред сивата морска мъгла. Скейд се намираше както преди в тяло от плът и кръв. Стоеше върху плосък камък. Студеният въздух проникваше до костите й, богат на озон и миришещ на гниещи водорасли. В далечината милионите дребни камъчета въздъхнаха оргазмено под напора на поредната морска вълна.
	Отново се намираше на същото място. Питаше се дали Вълкът не започваше да става леко предвидим.
	Скейд се взираше в мъглата наоколо. На не повече от десетина крачки от нея се виждаше друга човешка фигура. Но този път това не беше нито Галиана, нито Вълкът. Беше дете, клекнало на камък, който бе горе-долу толкова голям, колкото и този под Скейд. Тя започна да подскача предпазливо от камък на камък натам, като внимаваше да не се пореже на острите ръбове, които ги свързваха. Беше смущаващо и възвисяващо да бъде отново човек. Чувстваше се по-уязвима откогато и да било преди Клавейн да я беше наранил, осъзнавайки, че под кожата си имаше само меки мускули и чупливи кости. Хубаво беше да си неуязвим. Но пък, от друга страна, беше прекрасно да усеща как Вселената нахлува химически през всяка пора на кожата й, да чувства ласката на вятъра с всяко косъмче на ръката си, да усеща всяка издатинка и пукнатина на изгладения от морето камък под краката си.
	Стигна до детето. Беше Фелка — и това не я изненада — вероятно такава, каквато е била на Марс, преди да я спаси Клавейн. Фелка седеше по турски, горе-долу така, както и в кабината. Беше с влажна, мръсна, разкъсана и покрита с водорасли рокля, с голи ръце и крака. Косата й, също като на Скейд, беше дълга и тъмна, и падаше на кичури върху лицето. Морската мъгла правеше сцената да изглежда едноцветна.
	Фелка вдигна очи към нея, срещна погледа й за секунда и след това се върна към онова, което правеше. Около нея, образувайки назъбен пръстен, бяха пръснати миниатюрни части от черупкови морски създания: крачета, щипки, парченца от опашки, подобни на камшичета антенки, отчупени частици от раковини, наредени и ориентирани с маниакална точност. Множеството бели части бяха свързани по начин, напомнящ нещо като анатомична алгебра. Фелка се взираше в тях безмълвно, като от време на време се завърташе леко в кръста, за да огледа някоя друга посока. Съвсем рядко вдигаше някоя частица и я поставяше на друго място. Лицето й беше безизразно, съвсем не като на заиграло се дете. По-скоро като че ли бе ангажирана в изпълнението на някаква работа, изискваща пълното й внимание, прекалено сериозна и активна дейност, за да бъде приятна.
	„Фелка…“
	Тя вдигна отново въпросително поглед, само за да го върне пак към играта.
	Далечните вълни продължаваха да се блъскат в брега. Сивата стена на мъглата изгуби за момент непрозрачността си. Скейд все така не беше в състояние да различи морето, но виждаше много по-далече, отколкото досега. Прозиращите изпод водата камъни образуваха сложни шарки, наподобяващи мозайка. Но там имаше още нещо, на самия праг на видимостта. Беше съвсем малко по-тъмно от мъглата и ту се появяваше, ту изчезваше. Определено там имаше нещо — сив стълб, подобен на кула, губещ се в сивото небе. Като че ли се намираше много далече, може би отвъд самото море.
	Фелка също го забеляза. Погледна към обекта, но изражението й не се промени. Едва след като видя каквото искаше, насочи вниманието си обратно към животинските частици. Скейд се чудеше какво може да е това, но в този момент мъглата се затвори отново и тя усети трето присъствие.
	Вълкът беше пристигнал. Той — или тя — стоеше само на няколко крачки от Фелка. Формата оставаше неопределена, но всеки път, когато мъглата отстъпеше или фигурата придобиеше по-солидна форма, й се струваше, че бе по-скоро жена, отколкото животно.
	Непрестанният вой на вълните премина в говор:
	— Довела си Фелка, Скейд. Доволен съм.
	— Това е нейно изображение — обясни Скейд. Не забрави да говори на глас, както я бе помолил преди Вълкът. И кимна към момичето. — Такава ли се вижда тя сега, като дете, или такава искаш да я виждам аз?
	— По малко и от двете, може би.
	— Помолих те за помощ — додаде Скейд. — Каза, че ще бъдеш по-склонен към сътрудничество, ако доведа Фелка. Е, направих го. А Клавейн е все още по следите ми. С нищо не е показал, че смята да се откаже.
	— Ти какво опита?
	— Използвах нея като примамка. Но Клавейн не захапа.
	— Предполагала ли си изобщо, че ще го направи?
	— Мислех, че милее за Фелка достатъчно, за да размисли.
	— Не познаваш Клавейн — отвърна Вълкът. — Той никога не би се отказал от нея.
	— Само Галиана би могла да знае това, нали?
	Вълкът не му отговори директно.
	— Как реагира ти, когато Клавейн не се оттегли?
	— Направих каквото казах, че ще направя. Изстрелях совалка, чието местоположение сега ще му бъде безкрайно трудно да установи.
	— Но не и невъзможно?
	Скейд кимна.
	— Такава беше идеята. Няма да бъде в състояние да стигне до нея с някоя от своите совалки, единствено с главния кораб.
	Гласът на Вълка прозвуча развеселено.
	— Сигурна ли си, че някоя от неговите совалки не може да стигне до твоята?
	— Енергетично е неосъществимо. Би трябвало да изстреля своята совалка много преди аз да изстрелям моята, но пък няма как да знае коя посока ще избера.
	— Значи ще му се наложи да предвиди всички възможности.
	— Не би могъл да го направи — възпротиви се Скейд, но съвсем не толкова убедено, колкото си мислеше, че би трябвало да се чувства. — Тогава ще му се наложи да изстреля цяла флотилия от совалки, да изхаби огромно количество гориво само заради вероятността една…
	Не довърши мисълта си.
	— Ако Клавейн сметне, че си заслужава да направи подобно усилие, ще го направи, дори да му струва безценно гориво. И какво очаква да намери в совалката, между другото?
	— Казах му, че ще върна Фелка.
	Вълкът се размърда. Сега формата му се извиси над Фелка, макар да не беше по-ясна, отколкото преди малко.
	— Тя е все още тук.
	— В совалката сложих оръжие. Бойна глава, предназначена за чудовищен взрив.
	Вълкът кимна разбиращо.
	— Надявала си се, че ще насочи кораба си към мястото на срещата. Вероятно си предвидила някаква форма на детониране при определена близост. Много умно, Скейд. Честно казано, впечатлен съм от безмилостността ти.
	— Но не мислиш, че той ще се хване.
	— Ще разбереш съвсем скоро.
	Скейд кимна, вече сигурна, че се е провалила. Морската вълна се раздели отново и тя успя да хвърли поглед към бледата кула. Най-вероятно, гледана отблизо, беше много тъмна. Издигаше се високо и отвесно, като комин. Но не приличаше толкова на естествено образувание, колкото на заострена постройка.
	— Какво е това? — попита тя.
	— Кое?
	— Онова…
	Но когато погледна отново, обектът вече го нямаше. Или мъглата се беше затворила, за да го скрие, или беше изчезнало.
	— Там няма нищо — каза Вълкът.
	Скейд подбираше внимателно думите си.
	— Вълк, чуй ме. Ако Клавейн оцелее след този мой ход, аз съм готова да направя онова, което обсъждахме преди.
	— Немислимото ли, Скейд? Прехода към състояние четири?
	Дори Фелка прекрати играта си и вдигна поглед към двамата възрастни. Моментът беше многозначителен и се проточи безкрайно дълго.
	— Наясно съм с опасностите. Но трябва да го направим, за да му се изплъзнем. Трябва да прескочим границата на нулевата маса, за да влезем в четвъртото състояние. Във фазата на тахионната маса.
	Отново забеляза краткотрайната вълча усмивчица.
	— Много малко организми са пътували някога по-бързо от светлината, Скейд.
	— Готова съм да стана един от тях. Какво трябва да направя?
	— Знаеш много добре. Машината, която направи, е почти способна на това, но се нуждае от известни модификации. Не и нещо, с което фабриките ти да не могат да се справят. За да направиш промените, обаче, ще трябва да се посъветваш с „Встъпление“.
	Скейд кимна.
	— Затова съм тук. Затова доведох Фелка.
	— Тогава да започваме.
	Фелка се върна към играта си, без да им обръща повече внимание. Скейд даде кодираната последователност от невронни команди, която щеше да предизвика свързването с машинарията на „Встъпление“.
	— Започва, Вълк.
	— Знам. И аз го чувствам.
	Фелка вдигна поглед от играта си.
	Скейд усещаше, че става множествена. От морската мъгла, от посока, която не беше в състояние нито да опише, нито да посочи, идваше усещането за нещо, което се оттегля в безкрайната, леденостудена далечина, като бял коридор, достигащ до пустия край на вечността. Космите на тила й настръхнаха. Знаеше, че има нещо извънредно нередно в това, което върши. Предусещането за зло беше съвсем осезаемо. Трябваше обаче не да отстъпва, а да прави каквото трябваше да се направи.
	Както бе казал Вълкът, човек трябваше да се изправи лице в лице срещу своите страхове.
	Скейд се вслушваше напрегнато. Струваше й се, че чува шепот на гласове надолу по коридора.


	— Бийст?
	— Да, госпожичке?
	— Винаги ли си бил напълно честен с мен?
	— И защо ще съм нещо друго освен честен, госпожичке?
	— Точно това се питам и аз, Бийст.
	Антоанет беше сама в долната кабина за управление на полета на „Буревестник“. Товарният й кораб бе прикован към тежкото монтажно скеле в един от хангарите на „Зодиакална светлина“. Намираше се там, откакто бяха взели лайтхъгъра и понесените от него повреди се отстраняваха под умелите напътствия на Зейвиър, който не жалеше сили. Той разчиташе на суперпрасетата и корабните слуги да му помогнат да се справи и в началото работата вървеше по-бавно, отколкото ако работеше с обучени за тази цел маймуни. Но макар да имаха известни проблеми с ловкостта, прасетата бяха по-умни от хиперприматите и, след като първоначалните трудности бяха преодолени и слугите — програмирани както трябва, работата потръгна. Зейвиър не само поправи корпуса, но и смени напълно бронята му. Двигателите, от отговарящите за приземяването до главния ядрен мотор, токамака, бяха щателно прегледани и ремонтирани, за да си вършат работата още по-добре. Оръжията, разположени из различни тайни места в кораба, бяха обновени и свързани в единна мрежа на управление. Зейвиър заяви, че вече няма смисъл да се крият. Нямаше причина да претендират, че „Буревестник“ е все още търговски кораб. Там, където отиваха, нямаше да има пъхащи си носа навсякъде власти, от които да крият нещо.
	Но след като ускорението нарасна и на всички им се налагаше или да стоят неподвижни, или да използват някакви тромави, обемни външни скелети, Антоанет намали посещенията на своя кораб. Не само защото работата бе почти привършена и нямаше какво да наглежда; задържаше я още нещо.
	Предполагаше, че на някакво ниво винаги бе имала тези подозрения. Понякога й се бе струвало, че не е сама на „Буревестник“; че бдителността на Бийст се простираше по-далече от несъзнателния оглед на една персона в гама-ниво. Че в него имаше нещо повече.
	Но това означаваше, че Зейвиър — и баща й — я бяха излъгали. Не беше готова обаче, да се изправи пред подобен факт.
	Досега.
	По време на едно кратко затишие, когато ускорението бе туширано заради техническа проверка, Антоанет се качи на борда на „Буревестник“. От чисто любопитство, с очакването информацията да е изтрита от корабните архиви, тя ги прегледа, за да види дали там нямаше да намери нещо за постановлението „Манделщам“.
	И намери.
	Но дори да не беше успяла, мислеше, че щеше да се досети.
	Съмненията бяха започнали да изплуват по-силно откогато и да било след замесването им с Клавейн. Например случаят, когато Бийст бе стрелял самоволно срещу атакуващите ги баншита, сякаш наистина се бе „паникьосал“, само дето подобно нещо беше абсолютно невъзможно за разум на гама-ниво.
	После идваше ред на случая с полицейския пълномощник, онзи, който щеше да брои останалите дни от живота си в усойна килия в Шато. Тогава бе започнала да се пита каква е връзката на баща й с Лайл Мерик. Пълномощникът бе споменал за постановлението „Манделщам“.
	Тогава то не означаваше нищо за нея.
	Но сега вече знаеше.
	Или пък случая, когато Бийст случайно бе споменал себе си като „аз“, сякаш грижливо поддържаната фасада се беше разтворила за частица от секундата. И тя бе зърнала истинското лице на нещо.
	— Госпожичке…
	— Знам.
	— Какво знаеш, госпожичке?
	— Какво си. Кой си.
	— Моля за извинение, госпожичке, но…
	— Млъкни, по дяволите.
	— Госпожичке… ако е възможно да…
	— Казах да си затваряш устата. — Антоанет удари панела на контролното табло с опакото на дланта си. Това бе еквивалентът на нанасяне на удар по Бийст и за момент я обзе разкаяние. — Знам всичко, което се е случило. Открих истината за постановлението „Манделщам“.
	— Постановлението „Манделщам“ ли, госпожичке?
	— Не ми се прави на толкова невинен. Знам, че знаеш за него. Това е законът, приет непосредствено преди да умреш.
	— Необратимата невронна смърт, госпож…
	— Онзи, според който властите — Конвенция Ферисвил — имат правото да конфискуват и изтрият всяко копие в бета- или алфа-ниво на осъден на постоянна смърт. Според него, колкото и копия на себе си да направиш, независимо дали са истински или симулирани невронни сканирания, властите трябва да ги приберат и унищожат.
	— Звучи доста крайно, госпожичке.
	— И е така. Освен това те го приемат напълно сериозно. И всеки, който бъде хванат, че съхранява копие на осъден негодник, го чакат големи неприятности. Разбира се, има и вратички — симулацията може да бъде скрита почти навсякъде или излъчена към място, което се намира извън юрисдикцията на Ферисвил. Но и тогава не липсват рискове. Направих справка, Бийст. Властите са залавяли хора, съхраняващи подобни копия, нарушавайки постановлението „Манделщам“. И всички са получили смъртни присъди.
	— Доста безцеремонно.
	Тя се усмихна.
	— Така ли? А ако човек изобщо няма представа, че съхранява подобно нещо? Как би променил уравнението този факт?
	— Не знам дали има смисъл да се правят предположения.
	— Съмнявам се, че това би променило уравнението даже на йота. Не и ако питаш ченгетата. Затова е проява на още по-голяма безотговорност да заблудиш някого и без негово знание да направиш така, че да съхранява незаконна симулация.
	— Да заблудиш ли каза, госпожичке?
	Антоанет кимна. Беше го изрекла. И тук нямаше смисъл от по-нататъшна игра на криеница.
	— Полицейският пълномощник знаеше, нали? Просто не е можел да намери доказателства, вероятно… или пък е искал да ме остави да се пържа на бавен огън, за да разбере какво знам.
	Маската се плъзна отново.
	— Аз не съм напълно…
	— Предполагам, че Зейвиър също е включен в играта. Той познава този кораб като петте пръста на ръката си, всяка подсистема, всяка жичка. И със сигурност би се ориентирал как да скрие Лайл Мерик на борда му.
	— Лайл Мерик ли, госпожичке?
	— Ти знаеш. Спомняш си. Не самият Лайл Мерик, разбира се, просто негово копие. В бета или алфа-ниво, не знам точно какво. А и не ми пука особено. Това не би променило изобщо нищо в съда, нали?
	— Чакай…
	— Това си ти, Бийст. Ти си той. Лайл Мерик умря, когато властите го екзекутираха заради катастрофата. Но това не беше краят, нали? Ти продължи да съществуваш. Зейвиър е качил копие на Лайл на борда на скапания кораб на баща ми. Ти си това копие.
	Бийст не каза нищо в продължение на няколко секунди. Антоанет наблюдаваше бавната, хипнотизираща игра на цветовете и цифрите върху контролното табло. Чувстваше се така, сякаш бяха нахлули насилствено в част от самата нея, сякаш всичко в света, на което смяташе, че може да вярва, току-що беше поставено в чувал и изхвърлено.
	Когато най-после Бийст отговори, тонът му не беше променен.
	— Госпожичке… Искам да кажа, Антоанет… грешиш.
	— Разбира се, че греша. Може да се каже, че го призна.
	— Не, не разбираш.
	— Коя част не разбирам.
	— Не го направи Зейвиър. Зейвиър помогна — той знаеше за това — но идеята не беше негова.
	— Нима?
	— Беше на баща ти, Антоанет. Той ми помогна.
	Тя удари отново контролния панел, този път по-силно. И после излезе от кораба си, твърдо решена да не стъпи никога повече в него.


	Прасето Лашер проспа по-голямата част от пътя след изстрелването на совалката от „Зодиакална светлина“. Нямаше какво да прави, така бе казал Скорпион, освен в самия край на операцията, но дори тогава вероятността да се наложи да стори нещо друго освен да обърне кораба, бе едно на четири. Но през цялото време подсъзнателно знаеше, че щеше да се наложи именно той да свърши мръсната работа. Затова не се изненада, когато от „Зодиакална светлина“ пристигна съобщение, че точно той се намира в подходящия квадрант от небето, за да засече совалката, която Скейд бе пуснала от кораба си.
	— Късметлия си, стари ми Лашер — рече си той. — Винаги си мечтал за слава. Сега е твоят шанс.
	Не се отнасяше несериозно към дълга си, нито подценяваше рисковете за самия себе си. Операцията беше изпълнена с опасности. Горивото, с което разполагаше, бе точно премерено, колкото да се върне с допълнителен товар от един човек. Нямаше място за грешки. Клавейн бе дал да се разбере ясно, че безсмисленият героизъм е излишен. Ако траекторията на совалката на Скейд излизаше дори с един километър от безопасното пространство, в което бе възможно да се осъществи срещата, Лашер — или който се окажеше късметлия — трябваше да обърне назад и да забрави за нея. Единствената направена отстъпка бе, че всяка совалка носеше по една модифицирана ракета, чиято бойна глава бе отделена и заменена с транспондер. Ако се приближеше достатъчно до совалката на Скейд, можеше да прикрепи „сигналния фар“ за корпуса й. Той щеше да продължи да излъчва оттам своите сигнали в продължение на един век субективно или петстотин години световно време. Нямаше да бъде лесно, но все пак щеше да има някакъв шанс да се доберат до нея отново, преди да излезе от сферата на добре картографираното от хората пространство. Достатъчно беше да се знае, че не бяха изоставили окончателно Фелка.
	Сега Лашер я видя. Беше се добрал до совалката на Скейд, следвайки осъвременените координати, изпратени от „Зодиакална светлина“. Сега тя падаше свободно, защото бе изгорила последния си микрограм антиматерия. Виждаше я през прозореца в предната част: беше подобна на метална власинка, осветена от собствените му прожектори.
	Свърза се отново с лайтхъгъра.
	— Говори Лашер. Вече я виждам. Това определено е совалка. Не мога да кажа от какъв тип, но не прилича на нашите.
	Намали скоростта на приближаване. Хубаво щеше да бъде да изчака отговора на Скорпион, но не разполагаше с този лукс. Времевата разлика със „Зодиакална светлина“ вече беше двайсет минути и разстоянието нарастваше непрестанно, тъй като лайтхъгърът поддържаше ускорение от десет гравитационни константи. Имаше право точно на трийсет минути тук, преди да започне обратното си пътуване. Ако се забавеше и минута по-дълго, никога нямаше да догони кораба.
	Времето щеше да стигне точно колкото да осъществи връзка между двата непознати кораба, да се качи на борда на другия и да намери дъщерята на Клавейн или каквато беше там.
	Не го интересуваше кого спасява, а единствено, че го правеше по поръчка на Скорпион. Какво от това, че Скорпион правеше това, което му каже Клавейн? Това нямаше значение, не намаляваше по никакъв начин изгарящото войнишко възхищение, което Лашер изпитваше към своя лидер. Следеше кариерата на Скорпион почти от първия миг от появата му в Казъм сити.
	Невъзможно беше да не отчете ефекта от неговото пристигане. Преди това прасетата представляваха вечно разкъсвана от вътрешни раздори сбирщина, която се задоволяваше да сумти из най-долните слоеве на пропадналия град. Скорпион ги беше галванизирал. Беше се превърнал в месия за престъпниците, в толкова митична фигура, че много прасета се съмняваха, че изобщо съществува. Лашер бе събрал информация за всички извършени от него престъпления и ги бе наизустил с ненаситността на религиозен последовател. Беше ги изучавал, възхищавайки се от бруталната им изобретателност и достойната за японско тристишие простота. Как ли би се чувствал, ако сам бе автор на подобни бижута от жестокост? По-късно се бе придвижил в сферата на влияние на Скорпион и после се бе изкачил по стълбицата на престъпната йерархия. Помнеше първата си среща със Скорпион, лекото разочарование, когато се оказа, че и той е най-обикновено прасе като него самия. Постепенно обаче този факт само бе усилил още повече възхищението му. Скорпион беше от плът и кръв и това правеше постиженията му още по-забележителни. Лашер, първоначално доста нервно, се бе превърнал в един от главните му оперативни работници и след това — в един от неговите заместници.
	И тогава Скорпион беше изчезнал. Говореше се, че заминал далече в Космоса заради някакви деликатни преговори с друга престъпна групировка в системата, може би скайджаковете.
	За Скорпион беше опасно да пътува по което и да било време и особено — по време на война. Постепенно Лашер бе принуден да приеме налагащата се, макар и неприемлива вероятност той да е мъртъв.
	Бяха минали месеци. И тогава до него бе достигнала вестта, че Скорпион е под арест или нещо подобно. Оказа се, че паяците го бяха пленили, може би след като го бяха хванали зомбитата. И сега паяците бяха принудени да го предадат на Конвенция Ферисвил.
	Очевидно беше дошъл краят на яркото царуване в сянка на Скорпион. Конвенцията можеше да придаде достоверност на всяко обвинение, а по време на война почти нямаше престъпление, което да не се наказва със смърт. Скорпион, наградата, към която се бяха стремели толкова дълго, бе най-после в ръцете им. Несъмнено щяха да направят показно съдебно дело, последвано от екзекуция, и Скорпион щеше да премине окончателно в света на легендите.
	Но не стана така. Както винаги, слуховете бяха противоречиви, но някои от тях говореха за едно и също — че Скорпион е жив и здрав и вече не е под ничий арест; че се е върнал в Казъм сити и сега се намира в зловещата постройка, известна на някои от прасетата като Шато де корбо, чието мазе според тях било обитавано от духове. И че е гост на загадъчния обитател на замъка и сега събира онова пословично нещо, за което се говореше често, но което никога досега не бе осъществявано.
	Армията от прасета.
	Лашер се присъедини към някогашния си господар и разбра, че слуховете са верни. Скорпион работеше за или в някакво странно сътрудничество със стареца, когото наричаха „Клавейн“. И двамата замисляха кражбата на кораб на ултрите, нещо, за което според ортодоксалния правилник на престъпниците дори не трябваше да се споменава, камо ли да се опитва. Лашер бе заинтригуван и ужасен, особено когато разбра, че кражбата трябваше да бъде само прелюдия към нещо дори още по-дръзко.
	Как можеше да устои?
	И така се озова тук, на светлинни години от Казъм сити, на светлинни години от всяко нещо, което можеше да определи като познато. Беше служил на Скорпион, при това му беше служил добре, като не само вървеше по неговите стъпки, но и ги предугаждаше и даже понякога бе тръгвал пред своя господар и по този начин бе заслужавал сдържаната му похвала.
	Вече беше близо до совалката. Тя имаше типичния за конджоинърска машина вид на изгладено камъче. Насочи светлината на прожекторите си към нея, търсейки мястото, където, според обясненията на Клавейн, трябваше да намери люка: почти невидим „шев“ в корпуса, който щеше да му се открие само отблизо. От совалката го деляха само петнайсетина метра и се приближаваше към нея със скорост от метър за секунда. Тя беше достатъчно малка, за да намери без проблем заложничката на борда й, стига само Скейд да бе удържала думата си.
	От корпуса го деляха десет метра. От сърцето на конджоинърския кораб се появи някаква светеща прашинка, като първата искра на изгряващото слънце.
	Лашер не успя дори да мигне.



	Скейд видя приказната светлинка. Не беше трудно да разбере какво представлява. Сега зад „Куче грозде“ нямаше звезди, само абсолютен, мастиленочерен мрак. Относителността свиваше видимия свят в обхванал кораба пояс. Корабът на Клавейн обаче се движеше почти със същата скорост като „Куче грозде“, затова изглеждаше, че се намира директно зад него. Големият колкото връхче на карфица блясък прободе мрака като намираща се не на място звезда.
	Скейд оглежда подробно светлинката, коригира незначително червеното и отместване и заключи, че експлозията включваше само взривеното оръжие и малка остатъчна маса от антиматерия. Тя беше унищожила малък кораб с размерите на совалка, но не и на лайтхъгър. Експлозията на подобна машина, която вече черпеше от безкрайните енергийни резерви на квантовия вакуум, би била с три степени по-ярка от взривяването на бойната глава.
	И така, Клавейн отново се бе оказал по-умен от нея. Не, коригира се тя, не по-умен, _а умен_. Скейд все още не бе допуснала нито една грешка и, макар да бе парирал всичките й атаки, Клавейн все още не й бе нанесъл удар. Предимството бе все така на нейна страна и беше убедена, че му е създала големи неудобства поне с една от своите атаки. Най-малкото го беше принудила да изхаби гориво, което би предпочел да запази. Най-вероятно го беше накарала да отклони усилията си към отбиването на нейните удари, вместо да се подготвя за чакащата го около Ризургам битка. Във всякакъв военен смисъл не беше изгубила нищо, освен възможността да блъфира отново някога убедително.
	Но тя така или иначе никога и не бе разчитала на това.
	Време беше да направи това, което трябваше да бъде направено.


	— Мръсен лъжец.
	Зейвиър вдигна поглед към връхлетялата в стаята им Антоанет. Той лежеше по гръб на своята койка, балансирайки лаптопа между коленете си. Антоанет зърна за момент движещите се по екрана му кодови линии, символи и криволици на програмния език, предаващи сложно формализираните строфи на някаква извънземна поезия. Зейвиър беше захапал между зъбите си компютърен писец. Той падна от устата му, когато я отвори шокирано. Лаптопът падна на пода.
	— Антоанет?
	— Знам.
	— Какво знаеш?
	— За постановлението „Манделщам“. За Лайл Мерик. За „Буревестник“. За Бийст. За теб.
	Зейвиър се завъртя върху койката, стъпалата му докоснаха земята. После прокара свенливо пръсти през черните си коси.
	— За какво?
	— Не ме лъжи, мръсник!
	Миг по-късно тя вече беше отгоре му, заслепена от гняв. В ударите й нямаше истинско желание за насилие; при всякакви други обстоятелства щяха да бъдат игриви. Но Зейвиър скри лице, поемайки ударите върху ръцете си. Опитваше да й каже нещо. Тя го бъхтеше в яростта си, отказвайки да чуе неубедителните му обяснения.
	Най-сетне гневът премина в сълзи. Зейвиър я хвана внимателно за китките, спирайки по-нататъшните й удари.
	— Антоанет — промълви той.
	Тя го удари за последен път, после зарева истински. Едновременно го мразеше и го обичаше.
	— Вината не е моя — обясни той. — Кълна се, не е моя.
	— Защо не ми каза?
	Той я погледна и тя отвърна на погледа му с облените си в сълзи очи.
	— Защо не ти казах ли?
	— Точно това те попитах.
	— Защото баща ти ме накара да обещая, че няма да го направя.



	Когато Антоанет се успокои достатъчно и бе готова да слуша, Зейвиър й разказа какво се бе случило. Джим Бакс беше дългогодишен приятел с Лайл Мерик. И двамата бяха пилоти на търговски кораби, и двамата работеха във и около Ръждивия пояс. Обикновено беше трудно за двама пилоти, работещи в една и съща търговска сфера, да поддържат истинско приятелство въпреки спадовете и възходите на икономиката в рамките на системата — интересите им се сблъскваха в прекалено много случаи. Но тъй като Джим и Лайл действаха в съвсем различни ниши и имаха абсолютно различни клиенти, съперничеството никога не излагаше на заплаха приятелството им. Джим Бакс пренасяше големи товари по кратки траектории с висок разход на енергия, обикновено непосредствено след получаване на поръчката и най-често, макар и невинаги, повече или по-малко в рамките на закона. Джим определено нямаше криминално проявени клиенти, но не можеше да се каже и че им отказваше, ако получеше поръчка от тях. Лайл пък, от своя страна, работеше почти изключително с престъпници. Те признаваха, че бавният му, уязвим кораб с химически двигател, на който не можеше да се разчита, би привлякъл последен вниманието на митниците и катерите на акцизните агенти на Конвенцията. Лайл не можеше да гарантира, че превозваните от него товари ще пристигнат бързо до целта си, но почти винаги можеше да гарантира, че ще пристигнат, без да бъдат инспектирани и клиентите му нямаше да бъдат принудени да отговарят на поредица от неудобни въпроси. И така, можеше да се каже, че Лайл Мерик се радваше на относителен просперитет. Той полагаше доста усилия, за да укрива печалбите си от властите, поддържайки илюзията, че се намира непрекъснато на ръба на неплатежоспособността. Но зад кулисите и според стандартите на деня, той беше умерено богат човек, много по-богат, отколкото щеше да бъде някога Джим Бакс. Достатъчно богат, за да си позволи веднъж годишно да осъвременява симулацията си в алфа-ниво в специално създадените за тази цел места във висшите слоеве на Казъм сити.
	И играта му вървеше години наред. До деня, в който един отегчен полицейски катер реши да избере Лайл единствено защото никога досега не им бе създавал проблеми и следователно трябва да бе замислил нещо. За катера не беше трудно да догони стария кораб на Лайл. Той му нареди да изключи главния мотор и да се подготви да приеме полицейския пълномощник на борда си. Но Лайл беше наясно, че не може да изпълни подобно нареждане. Цялата му репутация се крепеше върху факта, че никога досега не е бил инспектиран. Ако позволеше полицейският пълномощник да се качи на борда, щеше да подпише полицата за собствения си банкрут.
	Нямаше друг избор освен да бяга.
	За щастие — или нещастие, както се оказа — вече почти беше стигнал до карусел Ню Копенхаген. Знаеше, че на ръба му се намираше монтажен кладенец, точно толкова голям, колкото да побере кораба му. Ако успееше да се добере там, щеше да успее поне да унищожи товара, преди полицейските пълномощници да се качат на борда. И пак го очакваха сериозни неприятности, но поне щеше да е запазил тайната на клиента и оправдал доверието му, а това за Лайл струваше много повече от финансовата сигурност.
	Но така и не успя да осъществи намерението си. Не се справи с приближаването до карусела, изтормозен от катерите — те бяха станали вече четири и бяха изстреляли забавящи движението скоби към корпуса на кораба му — и се блъсна във външната повърхност на ръба. Изненадващо за всички и най-вече за самия него, Лайл оцеля. Спасителният модул излетя от кораба и проби обвивката на карусела както човката на птичето пробива черупката на яйцето. Скоростта му при удара беше само няколко десетки метра в секунда и, макар да беше доста насинен, не получи сериозни наранявания. Късметът не го изостави дори когато главната двигателна секция — подутите бели дробове на цистерните с химическо гориво — избухнаха. Взривът наби модула още по-навътре в карусела, но въпреки всичко Лайл оцеля.
	Но още докато си даваше сметка какъв късметлия е, той разбра, че е загазил ужасно. Ударът не бе в най-гъсто населената част на пръстена, на карусела, но жертвите пак бяха много. Един от сводовете на ръба бе пробит и въздухът бе излязъл през отвора. Той беше в зона, където хората прекарваха свободното си време — миниатюрна поляна и гора, осветени от лампи.
	През всяка друга нощ наслаждаващите се на синтетичния пейзаж на лунна светлина хора и животни нямаше да бъдат повече от петдесет-шейсет. През нощта на сблъсъка обаче имаше среднощен рецитал на един от най-популистките опити на Куирънбах, привлякъл неколкостотин души. Слава Богу повечето бяха оцелели, но мнозина пострадаха сериозно. В крайна сметка мъртвите се оказаха четирийсет и трима. Не беше изключено да бяха и повече.
	Лайл не направи опит да избяга. Знаеше, че съдбата му е решена. Надали щеше да се отърве от смъртната присъда, дори само заради отказа си да се подчини на нареждането на полицията. Може би имаше средства и пътечки да се откачи, но сега вече за него не можеше да се направи нищо. След Смесената чума, когато някога великолепният Глитър Банд се бе превърнал в Ръждивия пояс, на проявата на вандализъм срещу селищата се гледаше като на най-ужасното престъпление. Четирийсет и тримата мъртви бяха само един от детайлите.
	Лайл Мерик беше арестуван, съден и осъден. Бяха го признали за виновен за сблъсъка във всяко отношение. Присъдата му беше необратима невронна смърт. Тъй като се знаеше, че се бе подлагал на сканиране, трябваше да бъде приложено и постановлението „Манделщам“.
	Ферисвил разполагаше със специално назначени за тази задача служители и сега те трябваше да открият и унищожат симулациите на Лайл Мерик на алфа- или бета-ниво. Зад тях стоеше цялата правна машина на Конвенцията, заедно с арсенал от устойчиви на чумата софтуерни инструменти за тяхното издирване. Те можеха да пресеят всяка известна база данни или архив и да изтеглят скритите там незаконни симулации. Бяха много добри в работата си.
	Джим Бакс обаче, нямаше намерение да изостави приятеля си. Преди мрежата да се бе затворила и с помощта на други приятели на Лайл, някои от които бяха изключително страховити особи, последните, най-съвременни копия в алфа-ниво бяха измъкнати изпод носа на закона. Благодарение на умелата промяна на документацията на извършилата сканирането клиника, изглеждаше, че Лайл бе пропуснал последната дадена му дата. Държавните служители дни наред стояха над документацията, озадачени от аномалиите. Но все пак свършиха работата си и конфискуваха останалите известни симулации.
	Така че, в известен смисъл, Лайл Мерик избяга от правосъдието.
	Имаше обаче една уловка и Джим Бакс се държеше за нея. Щеше да приюти персоната на Лайл в алфа-ниво и то на място, където властите надали щяха да се сетят да потърсят някога. Лайл щеше да замени субперсоната на неговия кораб. Сканирането на реално съществувало човешко съзнание в алфа-ниво щеше да замести колекцията от алгоритми и подшаблони, които изграждаха субперсоната в гама-ниво. Истинският ум, макар и неговата симулация, щеше да замести напълно фиктивната персона.
	Машината щеше да бъде обитавана от истински призрак.
	— Защо? — попита Антоанет. — Защо татко е пожелал да стане по този начин?
	— Защо според теб? Защото е милеел и за приятеля си, и за дъщеря си. Това е бил неговият начин да предпази и двама ви.
	— Не разбирам, Зейв.
	— С Лайл Мерик беше свършено, ако не се бе съгласил да направи това. Но баща ти нямаше намерение да рискува врата си, като съхрани симулацията, без условието му да бъде прието. Поне така Джим щеше да има някаква изгода, освен спасяването на част от своя приятел.
	— И тя е?
	— Накара Лайл да обещае да се грижи за теб, когато той си отиде.
	— Не — промълви едва чуто Антоанет.
	— Щяха да ти кажат. Планът винаги е бил такъв. Но годините минаваха и когато Джим умря… — Зейвиър поклати глава. — Не ми беше лесно, знаеш ли. Как според теб съм се чувствал, знаейки за тайната през цялото това време? Цели шестнайсет години, Антоанет. Бях млад и зелен, както се казва, когато баща ти ме нае за първи път, за да му помогна за „Буревестник“. Разбира се, нямаше как да не разбера за Лайл.
	— Нещо не ми е ясно. Какво означава „да се грижи за мен“?
	— Джим знаеше, че няма да живее вечно, а те обичаше повече от…
	Зейвиър не довърши мисълта си.
	— Знам, че ме обичаше — рече Антоанет. — Не може да се каже, че взаимоотношенията ни баща-дъщеря бяха толкова дисфункционални, каквито ги предават винаги по холографските предавания. Всички тези глупости от рода на „никога не си казвал, че ме обичаш“. Ние всъщност се разбирахме дяволски добре.
	— Знам. Точно за това става дума. На Джим не му беше безразлично какво щеше да стане с теб после, след като него вече нямаше да го има. Знаеше, че ще искаш да наследиш кораба. Той не можеше, нито пък искаше да направи нещо по този въпрос. Дяволите да го вземат, даже се гордееше с това. Истински се гордееше. Мислеше, че от теб ще стане по-добър пилот, отколкото е бил някога той самият и беше убеден, че разбираш от бизнес повече от него.
	Антоанет потисна полуусмивчицата си. Беше чувала доста често подобни приказки от баща си, но въпреки това й беше приятно да ги чуе и от някой друг. Това бе доказателство — сякаш имаше нужда от него — че Джим Бакс наистина бе смятал така.
	— И?
	Зейвиър сви рамене.
	— И въпреки това искаше да се погрижи за дъщеря си. Не е чак толкова голямо престъпление, нали?
	— Не знам. Каква беше уговорката?
	— Лайл щеше да се засели в „Буревестник“. Джим му каза, че ще трябва да се прави на предишното гама-ниво, че ти никога не трябва да заподозреш, че си имаш ангел-хранител. От Лайл се очакваше да се грижи за теб и да не позволи да си навлечеш някоя неприятност. Звучеше разумно. Лайл имаше силен инстинкт за самосъхранение.
	Тя си спомни някои от случаите, в които Бийст бе опитвал да я разубеди да направи нещо. Такива случаи имаше много и винаги си ги бе обяснявала с особености на субперсоната. Е, беше се оказала права. Дяволски права. Само че не по начина, по който бе предполагала.
	— И Лайл просто се подчини?
	Зейвиър кимна.
	— Трябва да разбереш, че Лайл бе поел вътрешно пътуване, изпълнено с чувство за вина и самообвинение. Действително се чувстваше ужасно заради хората, които беше убил. Известно време дори не пускаше симулацията си — непрекъснато се намираше в състояние на зимен сън или опитваше да убеди приятелите си да го унищожат. Искаше да умре човекът.
	— Но не го направи.
	— Защото Джим му даде мотив да живее. Начин да промени стореното, като се грижи за теб.
	— А всички тези глупости като „госпожичке“?
	— Част от играта. Трябва да му се признае, че се справяше превъзходно, нали? До онзи случай. Но не можеш да го виниш, че се паникьоса.
	Антоанет се изправи.
	— Така ми се струва.
	Зейвиър я погледна с очакване.
	— Тогава значи… вече не се сърдиш?
	Тя се обърна и го изгледа сурово право в очите.
	— Не, Зейв, изобщо не си го мисли. Разбирам случилото се. Разбирам даже защо си ме лъгал през всичките тези години. Но това не означава, че не се сърдя.
	— Съжалявам — промълви той, свел поглед. — Но аз само дадох обещание на баща ти, Антоанет, не съм направил нищо друго.
	— Вината не е твоя — отвърна тя.
	По-късно се любиха. Беше хубаво както всеки друг път с него, който си спомняше; може би дори още повече, в резултат на емоционалните фойерверки, които все още продължаваха да избухват в корема й. И онова, което беше казала на Зейвиър, беше вярно. Сега, след като чу неговата част от историята, беше наясно, че той нямаше как да й каже истината, не и преди да се беше досетила сама за нея. Не винеше особено даже баща си за онова, което бе направил. Той винаги се беше грижил за своите приятели и винаги бе имал изключително високо мнение за дъщеря си. Джим Бакс не беше сторил нищо нехарактерно за своята особа.
	Но всичко това не правеше истината по-лесна за приемане. Когато се сетеше за всичкото време, което бе прекарала сама на борда на „Буревестник“, обитаван от Лайл Мерик, който сигурно даже я бе наблюдавал, тя се чувстваше глупаво, чувстваше се предадена.
	Не мислеше, че ще е в състояние някога да преодолее това.
	Ден по-късно Антоанет се отправи към своя кораб; мислеше, че като влезе отново в него, ще успее да открие в сърцето си прошка към единствения човек на света, на когото смяташе, че може да вярва. Почти нямаше значение, че лъжата беше благородна, че единствената й цел бе нейното собствено добро.
	Но когато се озова в основата на скелето, обхванало „Буревестник“, установи, че не може да направи нито крачка по-нататък. Вдигна поглед нагоре към кораба и той й се стори заплашителен и непознат. Вече не й приличаше на нейния кораб; нямаше желание да има нищо общо с него.
	Антоанет се обърна и се отдалечи, като плачеше, защото й бе отнето нещо, което никога нямаше да може да си върне.


	Нещата се задвижиха с главоломна бързина веднъж щом решението беше взето. След като забави кораба до една гравитационна константа, Скейд накара техниците си да причинят свиването на мехура до размери, по-малки от размерите на бактерия, като го поддържат с нищожна мощност. Това позволи голяма част от машината да бъде изключена. После даде команда за драстична промяна на формата на кораба в съответствие с информацията от „Встъпление“, която бе зърнала.
	В задната част на „Куче грозде“ се намираха много, подсигурени срещу чумата хранилища на наномашини, тъмни капсули, пълни с репликатори на ниско ниво. При дадена от Скейд команда машините се пускаха, програмирани да се размножават, като образуват изгаряща слуз от микроскопични, преобразуващи материята двигатели. Слузта изпълваше и проникваше във всяка ниша от задната част на кораба, разтваряйки материала, от който бе изграден лайтхъгърът. Голяма част от машинарията на самото съоръжение ставаше жертва на същото пагубно влияние. След себе си репликаторите оставяха лъскави обсидианови структури, оформени от нишки дъги и спирали, които си проправяха път в пространството зад кораба във вид на безброй пипала и жила. Бяха снабдени с допълнителни съоръжения, изпъкващи навън като черни смукала и отровни торбички. Когато оперираше, машината извършваше хипнотични движения като вършачка, удряйки и разрязвайки вакуума. Насред тези сърповидни движения щеше да се създаде квантов вакуум от четвърто състояние с размерите на един кварк. В този вакуумен джоб инерционната маса беше имагинерна в строго математически смисъл.
	Мехурът с размери на един кварк щеше да вибрира, да трепти и тогава — за по-малко от _миг_ от времето на Планк — щеше да погълне целия кораб, преминавайки през преходна инфлационна фаза до макроскопични величини. Машината, която щеше да продължава да контролира процеса, беше настроена в рамките на изумително фини толеранси, до самия праг на неяснотата на Хайзенберг. Колко от това беше необходимо, никой не можеше да отгатне. Скейд не беше готова да направи изводи от онова, което й бяха прошепнали гласовете от „Встъпление“. Не й оставаше друго, освен да се надява, че отклоненията нямаше да се отразят върху функциите на машината или поне да я засегнат толкова дълбоко, че да престане да действа изобщо. Мисълта, че можеше да продължи да работи, но не както трябва, бе прекалено ужасяваща, за да се спира върху нея.
	Първият път обаче, не се случи нищо. Машината беше включена и квантово-вакуумните сензори доловиха странни, фини трептения… но точните измервания показаха, че „Куче грозде“ не бе помръднал и с ангстрьом повече, отколкото ако бяха използвали обичайните средства за потискане на инерцията. Ядосана и на себе си, и на другите, Скейд се промъкваше из тесните процепи на черната машина. Скоро откри когото търсеше: Моленка, техника на системите на „Встъпление“. Моленка изглеждаше обезкървена.
	„Какво не е наред?“
	Моленка опита да даде някакво обяснение, като натъпка обществената част от съзнанието на Скейд с технически факти. Скейд ги приемаше критично, подбирайки същественото. Конфигурацията на съдържащите полето системи не беше съвършена. Мехурът на вакуума от състояние две се бе изпарил до състояние нула, преди да бъде преведен отвъд потенциалната бариера в магическото тахионно четвърто състояние. Скейд огледа критично машината. Стори й се незасегната.
	„Значи си разбрала какво не е било наред. Така ли е? И следователно ще можеш да предприемеш съответните промени и да опиташ пак да осъществиш прехода?“
	[Скейд…]
	„Какво?“
	[Нещо все пак се случи. Не мога да открия никъде Джаструсяк. Той беше много по-близо от мен до апаратурата, когато предприехме извършването на опита. Не успявам да го намеря никъде, не виждам нито следа от него.]
	Скейд слушаше, без да проявява нищо повече от търпимост. Едва когато събеседничката й престана да говори и изминаха няколко секунди в мълчание, повтори:
	„Джаструсяк ли?“
	[Да… Джаструсяк. Моят партньор в работата. Другият специалист по въпросите на „Встъпление“.]
	„На този кораб никога не е имало някой на име Джаструсяк, Моленка.“
	Моленка пребледня още повече, или поне така се стори на Скейд. И промълви едва чуто:
	[Не…]
	„Уверявам те, няма никой на име Джаструсяк. Екипажът не е голям и познавам всички негови членове.“
	[Това не е възможно. Бях с него преди не повече от двайсет минути. Бяхме в машината, подготвяхме я за прехода. Джаструсяк остана тук, за да осъществи последните настройки. Кълна се!]
	„Може би наистина се кълнеш.“ Скейд се изкушаваше, много се изкушаваше да навлезе в главата на Моленка и да инсталира мнемонична блокада, за да изтрие от паметта й случилото се току-що. Но то нямаше да зачеркне явния конфликт между онова, което смяташе за вярно, и това, което бе обективна реалност.
	„Моленка, знам, че ще ти бъде трудно, но трябва да продължиш да работиш с апаратурата. Съжалявам за Джаструсяк — забравих за момент името му. Ще го намерим, обещавам ти. Има много места, където е възможно да се е озовал.“
	[Не ис…]
	Скейд я прекъсна и един от пръстите й внезапно се озова под брадичката й. „Не. Нито дума повече, Моленка. Никакви думи, никакви мисли. Просто се върни в машината и направи нужните настройки. Ще го направиш заради мен, нали? Направи го заради мен и заради Майка Нест.“
	Моленка трепереше. Очевидно беше ужасена. Това бе изпълненият с примирение, безнадежден ужас на малък бозайник, попаднал в нечии нокти.
	[Да, Скейд.]
	Името Джаструсяк заседна в ума на Скейд, мъчително познато. Не можеше да се освободи от него. Когато й се предостави възможност, тя се включи към колективната конджоинърска памет и изтегли цялата информация, свързана с него. Беше решила да разбере каква бе причината подсъзнанието на Моленка да изкриви функциите си по толкова творчески начин, изграждайки несъществуваща личност от нищото в момент на ужас.
	За известна своя изненада Скейд научи, че името Джаструсяк бе известно в Майка Нест. Сред конджоинърите действително бе имало някой си Джаструсяк, привлечен по време на окупацията на Казъм сити. Бързо бе приет във Вътрешното светилище, където работеше върху напредничави концепции. Беше сред екипа конджоинърски теоретици, основали своя изследователска база на един астероид. Бяха работили върху методите, позволяващи съществуващите конджоинърски двигатели да бъдат преобразувани така, че да си вършат работата незабележимо.
	Оказало се, че задачата е извънредно сложна. Екипът на Джаструсяк бил сред първите, научили точно колко сложна. Цялата им база, заедно със значителна част от тяхната полусфера на астероида, била пометена.
	Следователно Джаструсяк беше мъртъв, и то отдавна.
	„Но ако беше останал жив — помисли си Скейд, — щеше да отговаря на изискванията ми за експерт, който съм готова да взема в екипа си на борда на «Куче грозде». Вероятно беше от същия калибър като Моленка и рано или късно щеше да стане така, че да работи рамо до рамо с нея.“
	Какво ли означаваше това? Вероятно нищо повече от неудобно съвпадение.
	В този момент се обади Моленка.
	[Готови сме, Скейд. Можем да опитаме отново с експеримента.]
	Скейд се поколеба и за малко не й каза, че е открила истината за Джаструсяк. Но в последния момент се отказа. „Тогава действай.“
	Наблюдаваше движението на машината. Тя размахваше извитите си черни ръце назад-напред, както й се струваше една през друга, вършеейки пространството и времето като някаква адска плетачна машина, примамвайки и поставяйки частиците с размери на бактерия в тахионната фаза. Само за секунди машината се превърна в спояваща мъгла зад „Куче грозде“. Гравитационната вълна и екзотичните сензори на частици регистрираха буря от дълбок пространствен стрес, тъй като квантовият вакуум на границата на мехура беше коагулиран и срязан в микроскопични мащаби. Белезите на тези бури, филтрирани и обработени от компютри, съобщаваха на Моленка какво е поведението на геометрията на мехура. Тя препредаваше получените факти на Скейд и това й позволяваше да визуализира мехура като бляскава светлинна сфера, пулсираща и потрепваща като капка живак, увиснала от магнитна рамка. Цветовете, не всички от които бяха в рамките на нормалния за човека спектър, се движеха на призматични вълни по повърхността на мехура, свидетелство за странните нюанси на взаимодействието в квантовия вакуум. Всичко това не притесняваше Скейд. Интересуваха я единствено придружаващите ги показатели, които показваха, че мехурът се държи нормално или толкова нормално, колкото би могло да се очаква от нещо, което всъщност няма право да съществува. От мехура се излъчваше меко синкаво сияние, тъй като частиците на Хокинговата радиация биваха запращани в тахионното състояние и изтръгвани от „Куче грозде“ с по-голяма от светлинната скорост.
	Моленка даде сигнал, че са готови да разширят мехура, така че „Куче грозде“ да се озове в неговата сфера на пространство-време в тахионна фаза. Процесът щеше да бъде осъществен светкавично и полето, според Моленка, щеше да се сгромоляса обратно в микроскопичните си мащаби в субективни пикосекунди. Този миг на стабилност обаче, щеше да бъде достатъчен корабът на Скейд да бъде преведен през пространство от светлинна наносекунда, около една трета от метъра. Отвъд очаквания радиус на мехура вече бяха разположени роботи, готови да уловят момента, когато корабът преминеше към тахионно състояние. Една трета от метъра не беше достатъчна, за да промени положението им спрямо Клавейн, разбира се, но по принцип продължителността на осъществяващата скока процедура можеше да се удължи, а тя самата — да се повтори почти незабавно. Най-трудно щеше да бъде да го направят веднъж. Оттам нататък ставаше дума единствено за усъвършенстване.
	Скейд даде на Моленка разрешение да разшири мехура. В същия момент заповяда на имплантите си да преминат в режим на максимално ускорено осъзнаване. Нормалната активност на кораба се превърна в почти непроменящ се фон, дори маховете на черните ръце се забавиха дотолкова, че Скейд вече беше в състояние да различава по-ясно движенията на хипнотичния им танц. Огледа състоянието на ума си и установи наличие на нервно очакване, примесено с непобедимия страх, че е на път да извърши огромна грешка. Спомни си думите на Вълка, че много малко органични обекти са се движили някога по-бързо от светлината. При други обстоятелства може би щеше да се вслуша в неизреченото предупреждение, но той същевременно я беше подтиквал, беше я стимулирал да продължи нататък. Техническата му помощ при декодирането на инструкциите на „Встъпление“ беше безценна и тя бе стигнала до извода, че той имаше интерес от цялата тази работа. Или просто му беше приятно да я гледа разкъсвана от вътрешни конфликти.
	Това нямаше значение. Стореното бе сторено. Размахващите се ръце вече променяха полевите условия около мехура, милвайки границата с деликатни квантови ласки, като го насърчаваха да се разшири. Вибриращият мехур се уголемяваше, издуваше се в поредица от несиметрични разширения. Мащабите се променяха в поредица от логаритмични скокове, но съвсем не достатъчно бързо. Скейд веднага разбра, че нещо не е наред. Уголемяването трябваше да се осъществи толкова бързо, че да не бъде усетено, дори в ускорено състояние на съзнанието. Мехурът вече трябваше да е погълнал кораба, а вместо това бе придобил размери на голям грейпфрут. И бе увиснал в близост до размахващите се ръце, показвайки, че става нещо изключително нередно. Скейд се молеше той да се върне до предишните си бактериални размери, но знаеше от Моленка, че е много по-вероятно да се разшири неконтролируемо. Ужасена и изпаднала в захлас, тя наблюдаваше как грейпфрутът се огъва и трепти, как придобива форма на фъстък и миг по-късно се превръща в полусфера, топологическа трансформация, която Моленка се бе заклела, че е невъзможна. После се превърна отново в мехур и тогава Скейд бе готова да се закълне, че видя злорадо хилещо се насреща и фантасмагорично лице. Знаеше, че това е дело на собственото й подсъзнание, което поставяше отпечатък там, където не съществуваше нищо, но усещането за надвиснало зло беше непреодолимо.
	След това мехурът се разшири отново и достигна размерите на малък кораб. Някои от вършеещите ръце не се отклониха навреме и пробиха вибриращата мембрана. Последва претоварване на сензорите, неспособни да преработят гравитационния порой и притока на частици. Екипът губеше неумолимо контрол над събитията. Изключваха жизненоважни контролни системи в задната част на „Куче грозде“. Ръцете започнаха да се движат конвулсивно, удряйки се едни в други като несработени танцьори. Светеща плазма започна да запълва разстоянието между границата и машината. Границата се сви отново, мембраната й погълна кубически хектари поддържаща апаратура. Развалящата се машина не бе в състояние да осигурява повече стабилността й. В мехура пулсираха неопределени експлозии. Една от основните контролиращи ръце се отдели и се прибра в корпуса на „Куче грозде“. Скейд усети поредица от експлозии от едната страна на кораба си, към мостика се спуснаха розови цветове. Прекрасната й машина се разпадаше. Мехурът нарастваше, преминавайки през развалящите се защити на спиращите да работят ръце. От всички посоки пищяха аларми, из целия кораб се спускаха защитни барикади. От сърцевината на мехура прозираше бяла светлина, тъй като материята вътре в нея преминаваше частично към чистото фотонно състояние. Катастрофално връщане към третото състояние на квантовия вакуум, при който цялата материя беше без маса…
	През мембраната премина фотолептонна светкавица. Малкото все още функциониращи ръце бяха отхвърлени назад като счупени пръсти. Последва кратко, бясно цвъртене от изпускане на плазма и мехурът се разшири, като едновременно погълна „Куче грозде“ и се разпиля. Скейд усети как се стовари върху нея, като внезапен студен фронт в топъл ден. Корабът бе разтърсен от ударна вълна, която я отхвърли към стената. При обичайни условия стената щеше да се деформира, за да абсорбира енергията от сблъсъка, но този път ударът беше силен и металически.
	Но корабът все още се държеше. Тя бе в състояние да мисли. Клаксоните и възвестяващите извънредно положение съобщения продължаваха да звучат, а барикадите — да се затварят. Събитието бе отминало. Мехурът се беше пукнал и, макар да беше увредил кораба й — може би сериозно, може би така, че вече беше невъзможно да се поправи — не го беше унищожил.
	Скейд наложи на съзнанието си да се върне към нормалната си бързина на действие. Гребенът й пулсираше от допълнителната горещина, отделена от кръвта — усещаше се замаяна — но това щеше скоро да премине. Като че ли нямаше никакви наранявания, дори след силния си сблъсък в стената. Бронята се подчиняваше на волята й, незасегната от удара. Тя се хвана за една от дръжките на стената и се изтегли до средата на коридора. Нямаше тегло, защото „Куче грозде“ дрейфуваше и не бе оборудван за създаване на гравитация от въртенето около собствената си ос.
	„Моленка?“
	Не последва отговор. Цялата мрежа на кораба беше повредена и сега невронната комуникация беше възможна, само ако хората се намираха съвсем близо едни до други. Но тя знаеше къде се бе намирала Моленка преди мехурът да започне неконтролируемо да се разширява. Извика, но тъй като пак не последва отговор, се насочи към машината. Критичното пространство все така не се бе лишило от въздуха си, но се наложи да убеждава вътрешните врати да я пуснат да мине.
	Лъскавите, извити повърхности на извънземната машина, подобни на черно стъкло, се бяха разместили след последното й идване в тази част на кораба. Каква ли част от промените бяха станали по време на провалилия се опит за разширяване на мехура. Във въздуха миришеше на озон и още десетина непознати неща, а на фона на клаксоните и предупрежденията се чуваха звуци като от разкъсване на нещо и искри.
	— Моленка? — извика отново тя.
	[Скейд.]
	Невронният отговор беше невероятно немощен, но нямаше съмнение, че идва от Моленка. Определено вече бе някъде наблизо.
	Скейд продължаваше да напредва; движенията на бронята й бяха вдървени. Машината я обкръжаваше от всички страни, гладки черни ръбове и издатини, като издълбани от водата камъни в древна подземна пещера. В този момент коридорът се разшири и тя се озова в камера с ширина пет-шест метра. Стените бяха осеяни с контакти. Прозорците в далечния край на помещението предлагаха гледка към смазаната машина, която се подаваше от задната част на кораба. Дори някои от ръцете все още продължаваха да се движат мързеливо назад-напред, напомнящи последните конвулсии на умиращо същество. Сега, като видя пораженията, Скейд разбра, че са много по-лоши, отколкото си бе мислила. Корабът й беше изтърбушен и вътрешностите му висяха навън.
	Но не това привлече вниманието й. В приблизителния център на камерата се носеше полюшваща се торбичка, чиято млечнобяла кожица бе леко прозрачна и вътре в нея се долавяше някакво движение. Торбичката имаше пет върха, пет издатини, които отговаряха по пропорции и местоположение на човешки крайници и глава. Скейд видя, че намиращото се вътре нещо беше човек, но формата, която зърна, бе по-скоро като че ли от отделни части, а не единно цяло. Забеляза и нещо като тъмно облекло и по-светла плът.
	„Моленка?“
	Макар да беше само на метри оттам, отговорът дойде като че ли от много далече.
	[Да. Аз съм. В капан съм, Скейд. Хваната съм вътре в част от мехура.]
	Скейд потръпна, впечатлена от спокойствието на жената. Тя очевидно щеше да умре, но се отнасяше с възхитителна невъзмутимост към съдбата си. Това бе поведение на истински конджоинър, убеден, че същността му щеше да остане жива в по-широкото състояние на съзнанието на Майка Нест, а физическата смърт се ограничаваше само до отделянето на несъществен периферен елемент от много по-важно цяло. Но сега бяха много далече от Майка Нест.
	„Мехура ли, Моленка?“ попита Скейд.
	[Той се фрагментира, когато премина през кораба. Залепи се за мен, почти умишлено. Почти като че ли търсеше някого, когото да заобиколи, когото да обгърне.]
	Обектът с петте върха се тресеше неприятно, като желе, намеквайки за наличието на някаква ужасна нестабилност, в резултат на която щеше да рухне всеки момент.
	„В какво състояние се намираш, Моленка?“
	[Трябва да е състояние едно, Скейд… Не се чувствам особено по-различно. Просто хваната в капан… и _далече_. Чувствам се много, много далече.]
	Фрагментът от мехура започна да се свива, точно както бе предсказала Моленка. Приелата формата на човешко тяло мембрана започна да се свива навътре, докато повърхността й се допря до тялото на Моленка. В продължение на един ужасяващ миг тя изглеждаше почти нормално, само дето беше обвита в движещ се тюл от перлена светлина. Скейд се осмели да се надява, че мехурът ще избере този миг, за да се разпадне, освобождавайки своята пленница. Но същевременно беше наясно, че това няма да се случи.
	Мехурът потрепна отново, хлъцна и завибрира. Изражението на Моленка, което сега се виждаше добре, се изпълни с неописуем ужас. Дори през мъждукащия невронен канал, който ги свързваше, Скейд почувства страха и опасенията й. Тюлът като че ли се стягаше все повече около нея.
	[Помогни ми, Скейд. Не мога да дишам.]
	„Не мога. Не знам какво да правя.“
	Кожата на Моленка и мембраната на мехура се бяха слели. Тя започваше да се задушава. Сега вече нормалната реч би била невъзможна, но автоматично задействащите се режими вече започваха да изключват по-маловажните части на мозъка й, запазвайки жизнените ресурси, за да удължат живота на съзнанието, който можеше да осигури последния дъх, с три-четири допълнителни минути.
	[Помогни ми. Моля те…]
	Мембраната продължаваше да се свива. Скейд гледаше, неспособна да се обърне. Болката на Моленка нахлу през невронната връзка. Скейд не усети нищо друго: вече нямаше място за рационална мисъл. Протегна ръка в отчаяното си желание да направи нещо, макар да бе напълно безпомощна. Прокара пръсти по повърхността на мембраната. Тя не преставаше да се стяга. Невронната връзка започна да се разпада. Мембраната премазваше Моленка жива, пресата унищожаваше деликатните конджоинърски импланти в черепа й.
	Мембраната спря, потрепна и изведнъж се сви с шокираща скорост. Когато от Моленка останаха три четвърти от нормалните й размери, фигурата в мембраната внезапно стана алена. Скейд долови писъка на прекъсване на невронната връзка и имплантите й я преустановиха окончателно. Моленка беше мъртва. Но човешката форма се запази, дори когато насилственото й свиване продължи. След малко се превърна в манекен, после — в ужасяваща марионетка, в кукла, във фигурка с размери на палец и най-накрая започна да губи формата си, тъй като намиращият се вътре материал започна да се втечнява. Тогава свиването се прекрати и млечнобялата обвивка се стабилизира.
	Скейд се пресегна и хвана нещото с големина на топче за игра, в което се бе превърнала Моленка — знаеше, че трябва да го изхвърли във вакуума, преди да се бе свило още повече. Материята в мембраната — материята, която допреди малко представляваше Моленка — вече беше подложена на страшна компресия и не смееше да мисли какво би станало, ако започнеше спонтанно да се разширява.
	Дръпна топчето, но то почти не помръдна, сякаш се бе вкаменило точно в тази точка на пространството и времето. Увеличи силата на бронята си и най-накрая то се размърда. Вътре в себе си съдържаше цялата инерционна маса на Моленка, може би и повече, и би било също толкова трудно да го спре или да го управлява.
	Скейд се отправи към най-близкия люк.


	Прожекционната спирала започваше да се върти все по-бързо. Клавейн стоеше с ръце върху перилата, които я ограждаха и се взираше в неопределената форма в цилиндъра. Приличаше на смачкана буболечка, перка от меки, напомнящи въжета вътрешности, излезли от единия край на твърда, тъмна черупка.
	— Не бърза за никъде — заяви Скорпион.
	— Право във водата — додаде Антоанет Бакс. И подсвирна. — Дрейфува, просто пада в пространството. По дяволите! Какво според теб се е случило с нея?
	— Нещо лошо, но не и катастрофално — отвърна тихо Клавейн, — иначе изобщо нямаше да я видим. Скорпион, можеш ли да зумираш, за да видим задната част? Както изглежда, проблемът е там.
	Скорпион контролираше камерите върху корпуса, обречени да заснемат всичко, което преминаваше покрай тях със скоростен диференциал от повече от хиляда километра в секунда. Щяха да се намират в ефикасната зона на действие на оръжията само в продължение на един час. В този момент „Зодиакална светлина“ дори не ускоряваше; потискащите инерцията системи бяха изключени и двигателите мълчаха. Обитаваната сърцевина на лайтхъгъра се въртеше около оста си така, че да създава центробежна гравитация от една гравитационна константа. Клавейн се радваше, че не му се налага да се бори за извършването на всяко движение под напора на голямата гравитация или да носи външен помощен скелет. Дори още по-приятно беше, че не трябва да изтърпява смущаващите физиологични резултати от полето за потискане на инерцията.
	— Ето — обади се Скорпион, когато приключи с настройването на камерите. — По-ясно от това не може да стане, Клавейн.
	— Благодаря.
	Рьомонтоар, който единствен измежду тях все още носеше външен помощен скелет, пристъпи още по-близо до цилиндъра, като мина току покрай Полин Сухой, съпроводен от жуженето на механизмите на своята апаратура.
	— Не мога да разпозная какво представляват тези структури, Клавейн, но изглеждат умишлено създадени.
	Клавейн кимна. Това беше и неговото мнение. Основната форма на лайтхъгъра изглеждаше все още такава, каквато би трябвало да бъде, но от задната му част се подаваше някаква сложна смесица от извити нишки и дъги, като пружините и зъбните колела на часовников механизъм, чийто образ бе уловен в момента на взривяването му.
	— Имаш ли желание да направиш някакви предположения, Рьомонтоар? — предложи Клавейн.
	— Тя искаше отчаяно да ни избяга, ама наистина отчаяно. Нищо чудно да е прибягнала до някаква крайна мярка.
	— Крайна ли? — поинтересува се Зейвиър.
	Едната му ръка бе обхванала Антоанет през кръста. Двамата бяха изпоцапани с машинно масло.
	— Тя вече потисна инерцията — отвърна Рьомонтоар. — Но мисля, че това е нещо друго… може би модификация на същата апаратура с цел да се достигне друго състояние.
	— Като? — попита Зейвиър.
	Клавейн също погледна към Рьомонтоар.
	— Технологията ще потисне инерционната маса, което Скейд наричаше „състояние две“ — отговори Рьомонтоар. — Това обаче не я премахва напълно. При поле в състояние три обаче, цялата инерционна маса пада до нула. Материята става фотонна и не е в състояние да се движи с друга освен със светлинната скорост. Разтеглянето на времето става безкрайно, така че корабът би замръзнал във фотонното състояние и би останал в него до края на времето.
	Клавейн кимна. Приятелят му изглежда бе готов да носи външния скелет, който можеше да се използва и като форма за задържане, защото бе в състояние да го обездвижи, ако Клавейн решеше, че не може да му има доверие.
	— А четвъртото състояние? — попита той.
	— То би могло да бъде от по-голяма полза — каза Рьомонтоар. — Ако успее да премине през състояние три, като го пропусне изцяло, тя би могла да постигне плавен преход към поле в състояние четири. Вътре в това поле корабът би преминал в състояние на тахионна маса, неспособен на друго освен да се движи с по-голяма от светлинната скорост.
	— И Скейд е опитала това? — попита почти благоговейно Зейвиър.
	— Не се сещам за по-логично обяснение — отвърна Рьомонтоар.
	— Какво се е случило според теб? — намеси се Антоанет.
	— Някаква полева нестабилност — обади се Полин Сухой. Бледото отражение на измъченото й лице се появи на цилиндричния дисплей. Тя говореше бавно и тържествено. — На фона на управлението на мехур от променено пространство-време, задържането на предизвикана ядрена реакция изглежда като детска игра. Подозирам, че Скейд първо е създала микроскопичен мехур, вероятно на субатомно ниво, със сигурност не по-голямо от бактерия. В този мащаб манипулирането му изглежда измамно лесно. Виждате ли тези ръце и сърпове? — Кимна към образа, който се въртеше бавно, откакто се бе появил. — Това трябва да са били генераторите на полето и системите за задържане. Смятало се е, че те ще позволят на полето да се разширява по стабилен начин, докато обхване кораба. За уголемяващ се със скоростта на светлината мехур е нужно по-малко от половин милисекунда, за да погълне кораб с размерите на „Куче грозде“, но модифицираният вакуум се разширява по-бързо от светлината, като инфлационното пространство-време. Характерно за мехура в четвърто състояние е, че се удвоява за време от десет на минус четирийсет и трета степен от секундата. Това не оставя много време за реагиране, ако нещата не тръгнат както трябва.
	— Ами ако мехурът продължи да се разраства? — попита Антоанет.
	— Няма да продължи — обясни Сухой. — Поне човек няма да разбере, ако стане така. Никой не би го разбрал.
	— Скейд има късмет, че изобщо й е останал кораб — обяви Зейвиър.
	Сухой кимна.
	— Трябва да е станала дребна злополука, вероятно при прехода между състоянията. Възможно е да е достигнала състояние три, което е преобразувало малка част от кораба й в чиста бяла светлина. Малка фотолептонна експлозия.
	— От която явно се оцелява — обади се Скорпион.
	— Забелязват ли се признаци на живот? — осведоми се Антоанет.
	Клавейн поклати глава.
	— Никакви. Но и не би трябвало да се забелязват, не и от „Куче грозде“. Прототипът е предназначен да осигури максимална потайност. Обичайните ни методи за сканиране няма да свършат работа.
	Скорпион направи някакви настройки и цветовете на образа преминаха към спектрално зелено и синьо.
	— Термални признаци — рече той. — Все още имат мощ, Клавейн. Ако големите системи бяха излезли от строя, корпусът й вече щеше да бъде с пет градуса по-студен.
	— Не се съмнявам, че има оцелели — отсъди Клавейн.
	Скорпион кимна.
	— Някои, може би. Няма да се набиват на очи, докато ги минем, докато излязат от обсега на действие на сензорите. Тогава ще преминат в режим на възстановяване. Преди да сме разбрали, ще бъдат след нас и ще продължат да ни създават същите проблеми както и досега.
	— Мислил съм по този въпрос, Скорпион — отвърна Клавейн.
	Прасето кимна.
	— И?
	— Няма да ги атакувам.
	Тъмните очи на Скорпион пламнаха.
	— Клавейн…
	— Фелка все още е жива.
	Настъпи смутено мълчание. Клавейн усещаше как го притиска. Всички го гледаха, дори Сухой, благодарейки на съдбата, че не те трябва да вземат това решение.
	— Не знаеш дали е така — настоя прасето. Клавейн забеляза напрежението в стиснатите му челюсти. — Скейд вече излъга и уби Лашер. Не ни е дала никакво доказателство, че Фелка действително е с нея. Следователно Фелка или не е с нея, или вече е мъртва.
	— Какво доказателство би могла да даде? — попита спокойно Клавейн. — Няма нещо, което не би могла да фалшифицира.
	— Би могла да научи нещо от Фелка, нещо, което само тя самата би могла да знае.
	— Ти никога не си виждал Фелка, Скорп. Тя е силна, много по-силна, отколкото предполага Скейд. И не би й дала нищо, което Скейд би могла да използва, за да ме контролира.
	— В такъв случай тя може наистина да е с нея, Клавейн. Но това не означава, че е будна. Вероятно е замразена, за да не създава неприятности.
	— И какво променя този факт? — попита Клавейн.
	— Няма да усети нищо — обясни Скорпион. — Вече разполагаме с достатъчно оръжие. „Куче грозде“ е изключително удобна цел. Можем да го свалим незабавно и безболезнено. Фелка няма да разбере нищо.
	Клавейн укроти гнева си с усилие на волята.
	— Щеше ли да говориш така, ако не беше убила Лашер?
	Прасето стовари юмрук върху парапета.
	— Тя го уби, Клавейн. Единствено това има значение.
	— Не… — обади се Антоанет. — Не единствено това. Клавейн е прав. Не можем да действаме така, сякаш животът на един човек няма значение. Направим ли го, падаме на нивото на вълците.
	Застаналият до нея Зейвиър засия от гордост.
	— Съгласен съм — рече той. — Съжалявам, Скорпион. Знам, че тя уби Лашер и знам колко те вбеси това.
	— Нямаш представа — увери го Скорпион. Не звучеше толкова ядосан, колкото изпълнен със съжаление. — И не ми казвайте, че изведнъж животът на един човек придоби значение. Всичко това е, защото я познавате. Скейд също е човек. Какво ще кажете за нея и съюзниците й на кораба?
	Крус, който бе мълчал до този момент, заговори тихо:
	— Послушай Клавейн. Той има право. Ще ни се удаде друга възможност да убием Скейд. Не е редно да го направим сега.
	— Може ли да предложа нещо? — намеси се Рьомонтоар.
	Клавейн го погледна смутено.
	— Какво, Рем?
	— Намираме се точно, ама точно на разстояние, което може да бъде взето от совалка. Това ще ни коства още антиматерия, една пета от останалите ни запаси, но може никога повече да не ни се удаде подобен шанс.
	— Шанс за какво? — попита Клавейн.
	Рьомонтоар премигна изненадано, сякаш това бе повече от очевидно.
	— Да спасим Фелка, разбира се.


>	Двайсет и девета глава

	Пресмятанията на Рьомонтоар се оказаха абсолютно точни; Клавейн даже заподозря, че бе изчислил разходите за енергия за совалката още преди да направи своето предложение.
	В спасителната операция участваха трима: Скорпион, Рьомонтоар и Клавейн.
	Имаше милостиво малко време за подготовката на совалката. Милостиво, защото, ако разполагаше с часове или дни, Клавейн щеше да ги прекара, измъчвайки се от съмнения, правейки безкрайни сметки как вземането на допълнително оръжие или броня за совалката щеше да се отрази върху разхода на гориво и какво можеше да направи, за да спести още малко от заплашително намаляващите запаси. Стана така, че трябваше да се справят с една от совалките, които бяха използвали за презареждане на защитната совалка, преди да включат в употреба платното-щит. Тя представляваше скелет на совалка, извънредно тънка, истински геодезичен план от черни греди, подпори и оголени сребърни подсистеми. В очите на Клавейн изглеждаше дори донякъде противна. Беше свикнал с машини с благоприлично покрити вътрешности. Но предполагаше, че тя ще свърши добре работата си. Ако Скейд предприемеше сериозни отбранителни действия, бронята така или иначе нямаше да им помогне.
	Кабината за управлението на полета беше единственото място, защитено от открития Космос, но дори то не беше пълно с въздух. Щеше да се наложи да бъдат със скафандри по време на цялата операция; дори взеха още един скафандър, който Фелка да сложи по обратния път. Намериха също място за една криокамера, ако се окажеше, че е замразена. Но в такъв случай трябваше да компенсират по-голямата маса, като изоставят някои оръжия и цистерни за гориво.
	Клавейн седна на средната седалка. Лостовете за управление на полета бяха включени към скафандъра му. Скорпион седна вляво от него, Рьомонтоар — отдясно; всеки един от тях можеше да поеме контрола, ако Клавейн имаше нужда от почивка.
	— Сигурен ли си, че ми вярваш достатъчно, за да ме вземеш за изпълнението на операцията? — бе попитал с игрива усмивка Рьомонтоар, когато решаваха кои ще отидат.
	— Ами тъкмо ще разбера — беше отвърнал Клавейн.
	— Няма да ти бъда от голяма полза във външен спомагателен скелет. Върху него не може да се сложи стандартен скафандър, а не разполагаме с подходяща броня.
	Клавейн бе кимнал към Блъд, заместника на Скорпион.
	— Измъкни го от външния скелет. Знаеш какво да правиш, ако опита нещо.
	— Няма такава опасност, Клавейн — беше го уверил Рьомонтоар.
	— Почти ти вярвам. Но не съм сигурен, че бих поел този риск, ако разполагах с някой друг, който познава „Куче грозде“ така добре, както го познаваш ти. Или Скейд.
	— Аз също ще дойда — настоя Скорпион.
	— Отиваме да доведем Фелка — беше го предупредил Клавейн. — Не да отмъщаваме за Лашер.
	— Може би. — Доколкото успяваше да разчете изражението му, той не изглеждаше особено убеден. — Но нека бъдем честни. Щом вземете Фелка, няма да си тръгнете оттам без да ги понакажете, нали?
	— С благодарност ще приема, ако Скейд се предаде — отвърна Клавейн.
	— Ще взема амуниции — беше казало прасето. — Добре е да разполагаме с малко горещ прах, Клавейн; той със сигурност ще направи дупка в „Куче грозде“.
	— Благодарен съм ти за помощта, Скорпион. И разбирам чувствата ти към Скейд след онова, което направи. Но ние се нуждаем от теб тук, за да наглеждаш програмата на оръжията.
	— А от теб няма ли да се нуждаем?
	— Става дума за мен и Фелка.
	Скорпион бе поставил длан върху ръката му.
	— Тогава приеми помощта, когато ти я предлагат. Нямам навика да си сътруднича с хора, затова се възползвай максимално от тази проява на великодушие и млъквай.
	Клавейн само бе вдигнал рамене. Тази мисия не го изпълваше с оптимизъм, но ентусиазмът на Скорпион беше странно заразителен.
	Беше се обърнал към Рьомонтоар.
	— Както изглежда той също ще дойде, Рем. Сигурен ли си, че все още искаш да бъдеш член на екипа?
	Рьомонтоар бе погледнал прасето и отново бе насочил поглед към Клавейн.
	— Ще се справим — бе отвърнал той. Сега, след като мисията беше започнала, двамата мълчаха, за да оставят Клавейн да се съсредоточи върху управлението на полета. Бяха излетели от „Зодиакална светлина“ и се насочиха право към „Куче грозде“, а той се стараеше да не мисли с каква скорост се движат. Двата лайтхъгъра падаха из Космоса само с два процента по-малка от светлинната скорост, но все още нямаше визуален обект, по който да се ориентират, че наистина летят толкова бързо. Звездите бяха отместени както по цвят, така и по местоположение от ефекта на относителността, но пак изглеждаха абсолютно неподвижни, дори при толкова висок тау-фактор. Ако траекторията им ги беше отвела близо до светещо тяло като звезда, може би щяха да видят как се полюшва в нощта, изблъскано от сферичността от контракцията на Лоренц-Фицджералд. Но даже тогава то нямаше да мине покрай тях, ако почти не се доближаха до атмосферата му. Пламъците, излизащи от двигателите на друг кораб, тръгнал към Йелоустоун, щяха да се видят, но засега не трябваше да делят въздушния коридор с никого. И макар корпусите и на двата кораба да светеха почти в инфрачервено, загрети от бавното, непрестанно триене на междузвездния водород и микроскопичните прашинки, това не бе нещо, което умът на Клавейн би могъл да превърне в усещане за скорост. Даваше си сметка, че същите сблъсъци бяха проблем и за совалката, макар да не бяха толкова вероятни благодарение на по-малкото й напречно сечение. Космическите лъчи обаче, релативистично подсилени от тяхното движение, разяждаха ежесекундно всичко по пътя си. Затова около кабината за управление на полета имаше броня.
	Пътуването до „Куче грозде“ мина бързо, може би защото Клавейн се страхуваше от онова, което щеше да открие при пристигането си. През по-голямата му част триото беше в безсъзнание, за да запази енергията на костюмите и тъй като бе наясно, че така или иначе няма какво да се направи, ако Скейд реши да атакува.
	Тримата се върнаха в съзнание, когато доближиха лайтхъгъра достатъчно, за да могат да го виждат с невъоръжено око.
	Той беше тъмен, разбира се — тук действително се намираха в междузвездно пространство — но Клавейн можеше да вижда, защото „Зодиакална светлина“ бе насочил един от оптичните си лазери към корпуса му. Не успяваше да различи всички подробности, от които се нуждаеше, но видя достатъчно, за да се притесни не на шега. Ефектът беше като от лунна светлина, падаща върху мрачна готическа сграда. В резултат от движението на совалката, падащите върху „Куче грозде“ сенки се движеха, но се създаваше впечатление, че корпусът му се извива.
	Фантастичните промени отблизо изглеждаха дори още по-странни. Едва сега ставаше ясно колко са сложни и доколко са изкривени и осакатени от злополуката. Но Скейд бе имала невероятен късмет, защото пораженията бяха ограничени предимно до заострената задна част на кораба. Двата конджоинърски двигателя, излизащи от двете страни на корпуса, бяха пострадали повърхностно. Клавейн приближи още повече совалката, опитвайки да се убеди, че ако искаха да ги атакуват, вече щяха да са го направили. Деликатно насочи носа на подобния на скелет малък летателен апарат между извивките и дъгите на съсипания двигател за движение с по-голяма от светлинната скорост.
	— Била е отчаяна — каза на другарите си той. — Не може да не е знаела, че няма начин да пристигнем преди нея на Ризургам, но това не й е било достатъчно. Искала е да ни изпревари с години.
	— И е имала с какво да го направи — отсъди Скорпион. — Защо си изненадан, че е прибягнала до това средство?
	— Изненадан е с основание — намеси се Рьомонтоар, преди Клавейн да успее да отговори. — Скейд бе наясно с рисковете, свързани с прехода към състояние четири. Отрече да има какъвто и да било интерес към него, когато я попитах, но останах с впечатление, че лъже. Собствените й експерименти трябва вече да й бяха разкрили потенциалния риск.
	— Едно е сигурно — отсъди Скорпион. — Явно иска страшно силно онези оръжия. Трябва да означават дяволски много за нея.
	Клавейн кимна.
	— Но ние всъщност нямаме вземане-даване със Скейд, струва ми се. В действителност имаме вземане-даване с онова, което й се е случило в Шато. Мадмоазел е искала оръжията и просто е имплантирала идеята в главата й.
	— Тази Мадмоазел страхотно ме интригува — рече Рьомонтоар. Бяха му разказали част от случилото се в Казъм сити. — Ще ми се да я познавах.
	— Твърде късно — отвърна прасето. — X държи трупа й в една кутия. Клавейн не ти ли каза?
	— Той е имал нещо в една кутия — поправи го сопнато Рьомонтоар. — Но очевидно не тази нейна част, която има значение. Тази част е стигнала до Скейд. И сега е Скейд, доколкото знаем.
	Клавейн плъзна совалката между последните две, наподобяващи ножици остриета, и се озова отново в открито пространство. Този отсек на „Куче грозде“ беше потънала в тъмнина освен онези части, които се осветяваха от прожекторите на совалката. Тя буквално пълзеше покрай корпуса му, за да се увери, че всичките му оръжия бяха прибрани в отворите си зад невидимите люкове. Това не означаваше почти нищо; беше необходимо по-малко от секунда, за да бъдат извадени, но фактът, че вече не бяха насочени срещу совалката, определено действаше успокояващо.
	— Вие двамата можете да се оправяте в това нещо, така ли? — попита Скорпион.
	— Разбира се — отговори Рьомонтоар. — Това беше нашият кораб. Ти също би трябвало да го познаваш. Той те измъкна от крайцера на Маруска Чунг.
	— Единственото, което помня от това, са опитите ти да вкараш страховете на самия дявол в мен, Рьомонтоар.
	С известно облекчение Клавейн установи, че са стигнали до люка, който търсеше. Все още не се забелязваха никакви признаци на реакция от страна на осакатения кораб: нито светлини, нито индикация за включване на сензорите за установяване на нечия близост. Корпусът на совалката се доближи до този на лайтхъгъра благодарение на пуснатите от нея съоръжения за скачване с краища от епоксидна смола. Клавейн наблюдаваше, затаил дъх, как смукалата на съоръжението прилепват към корозиралата броня на корпуса. Но не се случи нищо.
	— Идва ред на трудната част — обяви той. — Рем, искам да останеш в совалката. Скорпион ще влезе вътре с мен.
	— Може ли да попитам защо?
	— Да, макар че се надявах да не го правиш. Скорп има по-голям опит в ръкопашния бой от теб, почти по-голям от мен. Но главната причина е, че не ти вярвам достатъчно, за да те оставя да влезеш вътре.
	— Но ми се довери да дойда дотук.
	— И съм готов да ти се доверя, че ще ни изчакаш в совалката, докато се върнем. — Клавейн погледна часа. — След трийсет и пет минути ще минем момента за връщане. Чакай ни половин час и тръгвай. Нито минута повече, дори със Скорп вече да излизаме през люка.
	— Сериозно ли говориш?
	— Предвидихме достатъчно гориво, за да се върнем четиримата с Фелка. Ако се върнеш сам, ще спестиш гориво, гориво, от което по-късно ще имаме огромна нужда. Ето за какво ти се доверявам, Рем — заради чувството ти за отговорност.
	— Но не и да се кача на борда — допълни Рьомонтоар.
	— Не. Не и докато Скейд е на този кораб. Не мога да рискувам да дезертираш обратно на нейна страна.
	— Грешиш, Клавейн.
	— Така ли?
	— Не съм дезертирал. Нито пък ти. Скейд и останалите минаха на другата страна, не ние с теб.
	— Хайде — обади се Скорпион и дръпна Клавейн за ръката. — Останаха ни двайсет и девет минути.
	Двамата се приближиха до „Куче грозде“. Клавейн потърси опипом около люка, докато откри почти невидимата вдлъбнатина, където се намираше външното контролно табло. Беше широко само колкото да провре ръка, както беше в ръкавицата на скафандъра. Усети познатите три лоста — стандартния конджоинърски дизайн — и ги дръпна в положение за отваряне. Дори общото захранване на кораба да бе напълно унищожено, клетките в ключалката щяха да запазят енергия за отварянето на вратата в продължение на един век. А ако и това се провалеше, от другата страна на рамката имаше механизъм за ръчно отваряне.
	Вратата се плъзна встрани. Отвътре ги заля кървавочервена светлина. Очите на Клавейн бяха свикнали с тъмнината, затова изчака, докато свикнат със светлината и след това бутна Скорпион през широкия отвор. Последва го, обемните им скафандри се удариха един в друг, после затвори херметически вратата и напълни камерата с въздух. Това отне цяла вечност.
	Вътрешната врата се отвори. Вътрешността на кораба беше окъпана в същата кървавочервена светлина, която беше индикатор за спешна ситуация. Поне захранването действаше. Следователно можеше да има и оцелели.
	Клавейн прокара поглед през информацията за околната обстановка на екрана пред себе си, после изключи захранването с въздух на скафандъра и плъзна нагоре стъклената плочка пред лицето си. Тези тромави скафандри, най-доброто, което успя да осигури „Зодиакална светлина“, разполагаха с ограничени запаси от въздух и енергия, затова не виждаше смисъл да ги пилее. Даде знак на Скорпион да направи същото.
	— Къде сме? — прошепна той.
	— В средата на кораба — обясни с нормален глас Клавейн. — Но всичко изглежда различно на тази светлина и без гравитация. Корабът не ми се струва така познат, както очаквах. Ще ми се да знаех колко човека можем да очакваме да намерим.
	— Все още ли няма никакви индикации от Скейд? — попита пак шепнешком прасето.
	— Не. Такъв кораб може да се управлява само с неколцина специалисти, не повече. Освен това не е нужно да се шепне. Ако някой е разбрал, че сме тук, значи всички знаят, че сме тук.
	— Ще ми напомниш ли защо не дойдохме с оръжие?
	— Няма смисъл, Скорп. Те разполагат с по-добри и помощни оръжия тук. Или ще успеем да вземем Фелка без проблеми, или ще трябва да се измъкнем с преговори. — Клавейн се тупна по колана. — Разбира се, тук разполагаме с помощно средство за преговорите.
	Бяха донесли така наречените „връхчета на карфица“, микроскопични фрагменти антиматерия, закрепени за система с размерите на игла, която на свой ред бе поставена в бронирана граната, голяма колкото палец. Тя беше в състояние да взриви „Куче грозде“, така че от него да не остане и следа.
	Движеха се в осветения в червено коридор, като се придържаха с ръце за стените. От време на време единият или другият отделяше съоръжение колкото връхче на карфица, покриваше го с епоксидна смола и го поставяше в някой ъгъл или тъмно местенце. Клавейн беше уверен, че едно добре организирано издирване щеше да изнамери всички връхчета на карфица за четирийсет-петдесет минути. Но добре организираното издирване бе сред нещата, което корабът очевидно не беше в състояние да осигури за момента.
	Движиха се така осем минути, когато Скорпион наруши мълчанието. Бяха стигнали до място, където коридорът се разклоняваше на три.
	— Разпозна ли вече нещо?
	— Да. Близо сме до мостика. — Клавейн посочи в едната посока. — Но криокамерите са тук долу. Ако е замразила Фелка, значи трябва да е там. Затова ще проверим първо там.
	— Разполагаме с двайсет минути.
	Клавейн знаеше, че ограничението на времето беше наложено изкуствено. „Зодиакална светлина“ можеше да намери совалката дори да отложеха потеглянето, но само с цената на загуба на ценно време, която щеше да посади смъртоносното семе на самодоволството в останалата част на екипажа. След като обмисли какви са рисковете, той бе решил, че е по-добре тримата да умрат — или да останат тук — отколкото да допусне да стане нещо подобно. Заместниците им можеха да продължат осъществяването на операцията, дори ако Рьомонтоар не се завърнеше жив. Трябваше да бъдат убедени, че всяка секунда е от огромно значение. Както и беше в действителност. Не беше лесно. Но такава беше войната, а това съвсем не беше най-трудното решение, което му се бе налагало да взема някога.
	Тръгнаха към отделението с криокамерите.
	— Вижда се нещо отпред — рече Скорпион, след като пълзяха и се катериха без да кажат дума в продължение на няколко минути.
	Клавейн забави темпото си на движение и се взря по посока на червеното сияние, изпълнен със завист към генетично подобреното зрение на своя спътник.
	— Прилича на тяло — отсъди той.
	Приближиха се предпазливо, като се издърпваха от една до друга скоба на омекотената стена. Клавейн усещаше болезнено всяка минаваща минута, всяка половин минута от всяка минута, всяка жестока секунда.
	Стигнаха до тялото.
	— Можеш ли да го разпознаеш? — попита Скорпион, парализиран.
	— Не съм убеден дали някой би могъл да го разпознае със сигурност, но не е Фелка. Не мисля, че би могла да е и Скейд.
	С тялото се бе случило нещо ужасно. Беше срязано през средата, съвсем точно. Вътрешните органи представляваха стегнато намотани или криволичещи образувания, блестящи като покрити с глазура сладкиши. Скорпион протегна покритата си с ръкавица ръка и побутна половината фигура. Тя се свлече безволно от хлъзгавата стена, където се бе подпряла.
	— Където е другата половина според теб? — попита той.
	— Някъде другаде — отвърна Клавейн. — Тази половина трябва да е дрейфувала дотук.
	— Какво й е причинило това? Виждал съм какво са в състояние да правят лъчевите оръжия и то определено не е хубаво. По това тяло обаче, няма никакви следи от изгаряния.
	— Рязка промяна в налягането — заяви трети глас.
	— Скейд… — прошепна Клавейн.
	Тя стоеше зад тях. Беше се доближила нечовешки тихо, без да се чуе дори дишане. Бронята й изпълни коридора, абсолютно черна, като се изключи бледият овал на лицето.
	— Здравей, Клавейн. Здравей, Скорпион, предполагам. — Погледна го с лек интерес. — Значи все пак не умря тогава, прасе?
	— Клавейн всъщност тъкмо подчертаваше какъв късмет съм имал, че съм срещнал конджоинърите.
	— Разумният ни Клавейн.
	Клавейн я погледна, обзет едновременно от ужас и от страхопочитание. Рьомонтоар го бе известил за злополуката, която бе преживяла, но това предупреждение се оказа недостатъчна подготовка за срещата. Механичната й броня беше с андроформа, даже — по един преувеличен, донякъде средновековен начин — женствена, издуваща се на бедрата и с намек за гърди. Но Клавейн разбра, че това изобщо не беше броня, а животоподдържаща протеза и че единствената органична част в нея беше главата. Черепът с гребен на Скейд се задържаше във врата на бронята. Бруталната сплав на плът и метал изглеждаше изключително неестествена, и това впечатление се засили още повече, когато Скейд се усмихна.
	— Ти ме подреди така — рече тя, като говореше на глас, очевидно заради Скорпион. — Не се ли гордееш?
	— Не съм го направил аз, Скейд. Знам точно какво се случи. Нараних те и съжалявам, че стана така. Но не беше умишлено и ти го знаеш.
	— Значи дезертирането ти е било неволно? Само ако беше толкова лесно.
	— Не съм ти отрязал главата, Скейд — заяви Клавейн. — Досега Делмар щеше да излекува раните, които съм ти причинил. Щеше да бъдеш отново цяла. Но това не се вместваше в плановете ти.
	— Ти диктуваше моите планове, Клавейн. Ти и лоялността ми към Майка Нест.
	— Не поставям под въпрос лоялността ти, Скейд. Чудя се само на кого точно си лоялна.
	— Тринайсет минути, Клавейн — прошепна Скорпион. — Дотогава трябва да сме се махнали оттук.
	Скейд насочи вниманието си към прасето.
	— Бързаме, а?
	— Не се ли отнася това за всички? — попита в отговор то.
	— Дошли сте за нещо. Не се съмнявам, че оръжията ви вече щяха да са разрушили „Куче грозде“, ако това беше намерението ви.
	— Дай ми Фелка — каза Клавейн. — Дай ми Фелка и ще те оставим на мира.
	— Нима тя означава толкова много за теб, че не ме унищожи, когато имаше възможност?
	— Да, означава изключително много за мен.
	По гребена на Скейд преминаха тюркоазени и оранжеви вълнички.
	— Ще ти дам Фелка, ако това ще те накара да си тръгнеш. Но първо ще ти покажа нещо.
	Вдигна ръцете на бронята и ги постави от двете страни на врата си, сякаш се готвеше да се удуши. Но очевидно металните й длани бяха способни да извършват много деликатни движения. Чу се щракване някъде в гърдите на бронята и металната колона на врата й започна да се издига измежду раменете. Тя завършваше с мятащи се, сегментирани придатъци. От тях висяха розови флакони с цветна течност — може би кръв или нещо напълно изкуствено.
	— Скейд… — започна Клавейн. — Не е нужно да го правиш.
	— О, даже е наложително. Искам да си дадеш сметка какво си ми причинил. Искам да почувстваш целия му ужас.
	— Мисля, че вече добих представа — обади се Клавейн. — Просто ми дай Фелка и ще си тръгна.
	Скейд повдигна главата си, като я обгърна с едната ръка, без да спира да говори.
	— Мразиш ли ме, Клавейн?
	— В ставащото няма нищо лично. Просто смятам, че си заблудена от някого.
	— Заблудена, защото се грижа за оцеляването на своя народ ли?
	— Нещо е станало с теб, Скейд. Някога беше добър конджоинър, един от най-добрите. Служеше истински на Майка Нест, както и аз. Но тогава те изпратиха на онази операция в Шато.
	Явно успя да я заинтригува. Забеляза как очите й неволно се разшириха.
	— В Шато де Корбо ли? Какво общо има то?
	— Много повече, отколкото би ти се искало да мислиш — отвърна Клавейн. — Оцеля единствено ти, Скейд, но не се върна сама. Вероятно не си спомняш много от случилото се там, но то няма значение. Нещо е влязло в теб, сигурен съм. То е отговорно за всичко случило се напоследък. — Опита да се усмихне. — Ето защо не те мразя, дори не те виня кой знае колко. Ти или не си Скейд, която познавам, или мислиш, че служиш на нещо по-високо от теб самата.
	— Пълен абсурд.
	— Но вероятно е вярно. Нормално е да знам, Скейд, тъй като също бях там. Как според теб успяваме да те следваме през цялото това време? Шато е източникът на технологията, която и двамата използваме. Извънземна технология за манипулиране на инерцията. Само дето ти я използва за много повече от това, нали?
	— Използвах я за определена цел, това е всичко.
	— Опита се да се движиш по-бързо от светлината, също като Галиана. — Клавейн забеляза пореден проблясък на интерес при споменаването на името на Галиана. — Защо, Скейд? Какво беше толкова важно, че трябваше да прибягваш до подобни средства? Та това са само оръжия.
	— И ти ги искаш доста силно.
	Клавейн кимна.
	— Но само защото видях с каква стръв ги желаеш ти. Освен това ми показа онази флота и разбрах, че възнамеряваш да напуснеш тази част на Космоса. За какво става дума, Скейд? Какво видя в кристалната си топка?
	— Да ти покажа ли, Клавейн?
	— Покажи ми.
	— Дай ми достъп до съзнанието си и ще имплантирам в него същото, което показаха на мен. Тогава ще разбереш. И може би ще започнеш да виждаш нещата като мен.
	— Недей… — обади се Скорпион.
	Клавейн свали менталните си защити. Присъствието на Скейд нахлу толкова рязко и брутално, че той трепна. Но тя не опита да направи нищо друго, освен да изрисува картини в ума му, както бе обещала.
	Клавейн видя края на всичко. Видя как вериги от човешки селища светят, обхванати от унищожаващия ги огън. Ядрени гирлянди бяха осеяли повърхността на планетите, които бяха прекалено маловажни, за да бъдат разглобявани. Комети и астероиди биваха насочвани към колонизирани светове, на последователни вълни, прекалено много, за да бъдат неутрализирани от съществуващите защитни системи. От повърхността на звезди се издигаха пламъци, фокусираха се и се насочваха към светове, като стерилизираха всичко по пътя си. Клавейн видя как скалисти планети бяха превърнати в прах, в горещи облаци от междупланетен чакъл. Видя как газови гиганти биваха разнищвани, разрушавани като играчки на капризни деца. Видя как умират звезди, накарани да увеличат или да намалят прекалено много температурата си, или разрушавани по десетки други начини. Кораби детонираха в междузвездното пространство, когато екипажите им вече си мислеха, че са в безопасност. Чу паникьосания хор от човешки радио- и лазерни трансмисии; в началото бяха много, но постепенно броят им намаля до няколко отчаяни самотни гласа, които на свой ред замлъкваха един след друг. И после чу само безсмисленото пращене на машинни трансмисии, но дори те започнаха да отзвучават с разпадането на последните човешки защити.
	Чистката се бе разпростряла в обем от няколко десетки светлинни години. Осъществяването й бе отнело няколко десетилетия, но бе извършена светкавично в сравнение с бавното развитие на галактическата история.
	А навсякъде наоколо усещаше някакво неопределено, безмилостно съзнание, оркестриращо въпросната чистка. Това бе ансамбъл от машинни умове и повечето от тях плуваха непосредствено под прага на съзнанието. Бяха стари, по-стари от най-младите звезди, и се бяха специализирали единствено в унищожението. Не ги вълнуваше нищо друго.
	— Къде в бъдещето се намира това? — попита той.
	— Вече е започнало — отвърна Скейд. — Просто още не го знаем. Но до половин столетие вълците ще стигнат до колониите в сърцевината, които се намират най-близо до Първата система. До един век от човечеството ще останат само няколко изолирани групички, прекалено наплашени, за да правят опити да пътуват или да общуват помежду си.
	— А конджоинърите?
	— Ние сме сред тях, но сме също толкова уязвими, също така преследвани. Вече няма Майка Нест. Конджоинърските гнезда в някои системи са напълно унищожени. Именно тогава те изпращат съобщението обратно във времето.
	Клавейн попи думите й и кимна внимателно, готов да приеме обяснението й за момента.
	— Как са го направили?
	— Експериментите на Галиана около „Встъпление“ — отвърна лишената от тяло глава на Скейд. — Тя изследваше връзката между човешките умове с кохерентни квантови състояния. Но материята в дадено състояние на квантово наслагване се смесва, в призрачен смисъл, с всяка частица, която е съществувала или ще съществува някога. Целта на нейните експерименти беше да се изследват нови режими на паралелно съзнание, но стана така, че чрез тях тя отвори прозорец към бъдещето. Проводникът не беше съвършен, така че до Марс достигна само слабо ехо. И всяко съобщение, изпратено през канала, увеличаваше фоновия шум. Просто каналът имаше ограничен информационен капацитет. „Встъпление“ беше ценен източник, който можеше да се използва само в изключително критични моменти.
	Клавейн усети, че му се завива свят.
	— Нашата история вече е била променена, нали?
	— Галиана научи достатъчно, за да направи първия двигател за междузвезден кораб. Това беше въпрос на енергия, Клавейн, и на манипулиране на квантовите ходове на дървояди. В сърцевината на конджоинърския двигател е единият край на микроскопичен ход на дървояд. Другият край се намира на петнайсет милиарда години в миналото, като смуче енергия от кварко-глуоновата плазма на първичната огнена топка. Разбира се, същата технология може да се приложи за изработването на оръжия, достойни за Деня на Страшния съд.
	— Оръжията адска класа — промълви Клавейн.
	— В първоначалната си история ние нямаме нито едно от тези предимства. Първият ни междузвезден полет е осъществен едва век по-късно след първия полет на „Сандра Вой“. Корабите ни са бавни, тежки, уязвими, неспособни да вдигнат по-висока скорост от една пета от светлинната. Човешката експанзия съответно се забавя. За четиристотин години е заселена едва шепа системи. И въпреки това привличаме вълците. Чистката се осъществява с брутална ефективност.
	Този вариант на историята, който познаваш, е опит за подобрение. Ходът на човешката експанзия е ускорен и получаваме достъп до по-добри оръжия, които да използваме, когато надвисне опасността.
	— Сега разбирам защо оръжията адска класа не могат да бъдат направени отново — възкликна Клавейн. — След като й бе показано как да ги произведе, Галиана унищожи познанието за това.
	— Те бяха подарък от бъдещето — заяви гордо Скейд. — Подарък от бъдещите нас.
	— А сега?
	— Дори сега ни заплашва унищожение. Вълците отново са предупредени за нашата поява. И се оказа, че за тях не е проблем да улавят сигналите на двигателите, и то от разстояние светлинни години.
	— Значи бъдещите ние опитват нов номер.
	— Да. Този път достигат до близкото ни минало, като се намесват много по-късно в конджоинърската история. Първото послание беше указ, който ни предупреждаваше да преустановим употребата на конджоинърски двигатели. Ето защо преди един век прекратихме производството на кораби. След това ни дадоха някои насоки, с чиято помощ успяхме да построим работещи скришно двигатели като този, който има „Куче грозде“. Демаршистите помислиха, че целта на занятието е сдобиването с тактическо предимство във войната. А всъщност корабът бе предназначен да бъде първото ни оръжие срещу вълците. По-късно ни беше дадена информация за изграждането на машината за потискане на инерцията. Макар тогава да не го знаех, бях изпратена в Шато, за да се сдобия с фрагменти от извънземната технология, чрез която щяхме да построим прототипа на машината за потискане на инерцията.
	— А сега?
	Тя му отвърна с усмивка.
	— Дадоха ни още един шанс. Този път полетът е единственото решение. Конджоинърите трябва да напуснат тази част от Космоса, преди вълците да са пристигнали масово.
	— Да избягат, имаш предвид?
	— Не е в твоя стил, нали, Клавейн? Но понякога това е единствената разумна реакция. По-късно може да помислим за завръщане… дори за конфронтация с вълците. Другите видове са се проваляли, но ние сме различни, струва ми се. Вече намерихме достатъчно смелост, за да променим миналото си.
	— Кое те кара да мислиш, че другите нещастници не са опитали да направят същото?
	— Клавейн — обади се Скорпион. — Вече наистина трябва да излизаме оттук.
	— Скейд… показа ми достатъчно — рече Клавейн. — Приемам, че вярваш в справедливостта на това, което правиш.
	— И въпреки това продължаваш да мислиш, че съм марионетка на някаква мистериозна воля?
	— Не знам, Скейд. Определено не съм изключил напълно тази възможност.
	— Аз служа единствено на Майка Нест.
	— Чудесно. — Той кимна, усетил, че независимо каква беше истината, Скейд вярваше, че действа правилно. — Сега ми дай Фелка и си тръгвам.
	— Ще ме унищожиш ли, след като си тръгнеш?
	Съмняваше се, че тя знае за антиматерията, която двамата със Скорпион бяха разположили из кораба й.
	— Какво ще стане с теб, ако те оставя да дрейфуваш тук, Скейд? Ще можеш ли да поправиш кораба си?
	— Не е нужно. Другите кораби от флотата не са далече. Те са истинският ти враг, Клавейн. Несравнимо по-добре въоръжени са от „Куче грозде“ и същевременно са също толкова бързоподвижни и трудни за засичане.
	— Това все още не означава, че за мен ще бъде по-добре да не те убивам.
	Скейд се обърна и повиши глас:
	— Доведете Фелка.
	Половин минута по-късно се появиха други двама конджоинъри, натоварени със скрита в скафандър фигура. Приближиха се. Визьорът беше отворен, за да се убеди Клавейн, че това наистина е Фелка. Явно беше в безсъзнание, но нямаше съмнение, че е жива.
	— Ето. Вземи я.
	— Какво й е?
	— Нищо кой знае какво. Казах ти, че се е оттеглила навътре в себе си, нали? Нейната Стена й липсва много. Може би състоянието й ще се подобри под твоите грижи. Но трябва да знаеш нещо.
	Клавейн я погледна.
	— Какво?
	— Тя не е твоя дъщеря. Никога не е била. Всичко, което ти каза, беше лъжа, само за да те накара да се върнеш. Твърде вероятна лъжа и може би тя самата искаше да вярва, че е истина, но така или иначе — лъжа. Все още ли я искаш?
	Той знаеше, че му казва истината. Скейд би го излъгала, за да го нарани, но само ако това служеше на амбициите й. Но не го правеше сега, макар да му се искаше много да е така.
	Гласът заседна в гърлото му.
	— И защо да я искам по-малко?
	— Бъди честен, Клавейн. Това би могло да промени положението.
	— Дойдох тук, за да спася един човек, когото обичам, нищо повече. — С усилие запази тона си равномерен. — Не е от значение дали във вените й тече моята кръв.
	— Така ли?
	— Абсолютно.
	— Добре. Тогава да смятам работата ни тук за приключена. Фелка послужи добре и на двама ни, Клавейн. Предпази ме от теб и успя да изкара наяве готовността за сътрудничество на Вълка, нещо, което не бих успяла да направя никога сама.
	— Вълка ли?
	— О, извинявай, нищо ли не споменах за него?
	— Да тръгваме — обади се Скорпион.
	— Не, не още. Искам да разбера какво има предвид тя.
	— Точно каквото казах, Клавейн. — С любяща грижовност Скейд върна главата на мястото й и премигна, когато механизмът щракна. — Доведох Вълка с мен, защото реших, че може да ни бъде от полза. Е, оказах се права.
	— Имаш предвид, че си взела тялото на Галиана ли?
	— Взех Галиана — поправи го Скейд. — Тя не е мъртва, Клавейн. Не по начина, по който винаги си мислел. Добрах се до нея малко след завръщането й от далечния Космос. Личността и спомените й бяха все още там, абсолютно недокоснати. Двете разговаряхме. Тя ме попита за теб — и Фелка — и аз й казах малка благородна лъжа. За всички щеше да бъде най-добре, ако ви мисли за умрели. Тя така или иначе вече губеше битката. Вълкът опитваше да надделее, а тя не беше достатъчно силна, за да се съпротивлява. Но той не я уби, дори тогава. Запази ума й, защото спомените й му се сториха полезни. Знаеше също така колко ценна е за нас Галиана и че няма да му сторим нищо лошо, докато е с нея.
	Клавейн я наблюдаваше и се надяваше, че го лъже, както беше лъгала преди, и същевременно беше наясно, че това е истина. Макар да знаеше какъв отговор ще получи, я попита:
	— Ще ми я дадеш ли?
	— Не. — Скейд повдигна металния си черен пръст. — Тръгваш си само с Фелка или с нищо, избирай. Но Галиана остава тук при всички положения. — И додаде, сякаш в последния момент се сети за нещо: — А, и за да не се чудиш, ще те информирам, че знам за връхчетата с големина на карфица, които разположихте с прасето из кораба.
	— Няма да намерите навреме всичките — заяви Скорпион.
	— Не е и необходимо — отвърна Скейд. — Нали, Клавейн? Защото фактът, че Галиана е тук ще ме пази така, както ако бях оставила Фелка. Не. Няма да ти я покажа. Не е необходимо. Фелка ще ти каже, че тя е тук. Тя също се срещна с Вълка… Нали?
	Но Фелка не помръдна.
	— Айде — каза Скорпион. — Да тръгваме, преди да е размислила.


	Клавейн беше с Фелка, когато тя дойде на себе си. Той седеше край леглото й, като се почесваше по брадата и издаваше скърцащ звук, наподобяващ песента на щурците, който се впиваше безмилостно в подсъзнанието й и я дърпаше към будното състояние. Тя сънуваше Марс, сънуваше своята Стена, сънуваше, че се е отдала на безкрайната, всепоглъщаща задача за поддържане на нейната недосегаемост.
	— Фелка. — Гласът му прозвуча остро, почти строго. — Фелка. Събуди се. Аз съм, Клавейн. Вече си сред приятели.
	— Къде е Скейд? — попита тя.
	— Изостана някъде назад. Тя вече не е твоя грижа. — Той постави дланта си върху ръката й. — Толкова ми олекна, че си добре. Радвам се да те видя отново, Фелка. Понякога си мислех, че това няма да стане никога вече.
	Стаята, в която бе дошла в съзнание, не й напомняше нито едно от помещенията в „Куче грозде“. Изглеждаше някак по-грубовата. Очевидно се намираше на кораб, но не така безупречно направен като предишния.
	— Ти така и не си взе довиждане с мен, преди да дезертираш — промълви тя.
	— Знам. — Клавейн изглеждаше уморен, по-стар, отколкото си го спомняше от последната им среща. — Знам и се извинявам. Но го направих умишлено. Ти щеше да опиташ да ме разубедиш. — В тона му се прокраднаха обвинителни нотки. — Нали?
	— Единственото ми желание беше да се погрижиш за себе си. Затова те убедих да влезеш в Затворения съвет.
	— Сега, като се замисля, виждам, че това беше грешка, а?
	Тонът му бе омекнал. Фелка беше почти сигурна, че се усмихваше.
	— Да, признавам, че не това имах предвид, като казах „да се погрижиш за себе си“.
	— А Скейд грижеше ли се за теб?
	— Искаше да й помогна. Но не го направих. Затворих се… в себе си. Не исках да науча, че те е убила. А тя полагаше доста усилия за тази цел, Клавейн.
	— Знам.
	— Галиана е при нея.
	— И това знам. С Рьомонтоар и Скорпион разположихме зарази из кораба й. Дори в този момент бихме могли да го унищожим, ако бях готов да забавя пристигането ни на Ризургам.
	Фелка се надигна с усилие и седна.
	— Чуй ме хубавичко, Клавейн.
	— Слушам те.
	— Трябва да убиеш Скейд. Няма значение, че Галиана е с нея. Галиана сама би пожелала да го направиш.
	— Знам — промълви той. — Но това не улеснява задачата ми.
	— Така е. — Фелка повиши глас. Не се страхуваше да прояви гняв към човека, който току-що я беше спасил. — Но не ме разбра. Галиана би пожелала да направиш точно това. _Знам_ го добре, Клавейн. Докоснах съзнанието й отново, когато се срещнахме с Вълка.
	— Там вече няма част от Галиана.
	— Има. Вълкът направи всичко възможно, за да я скрие, но… Успях да я почувствам.
	Тя се взря в лицето му, изучавайки старите му, непроявени загадки. От всички лица, които бе виждала, най-лесно можеше да разпознае неговото, но какво точно означаваше това? Дали бяха свързани от нещо повече от случайността, обстоятелствата и общата история? Спомни си как го беше излъгала, че му е дъщеря. Нищо в поведението му не показваше дали бе разбрал, че това е лъжа.
	— Фелка…
	— Чуй ме, Клавейн. — Плесна го по дланта и я стисна, за да привлече вниманието му. — Чуй ме. Никога не съм ти го казвала, защото ме смущаваше прекалено много. Но при експериментите от „Встъпление“ усетих някакво съзнание, което достигаше до мен от бъдещето. Почувствах някакво неописуемо зло. Но усетих също и нещо познато. Беше Галиана.
	— Не… — прекъсна я Клавейн.
	Тя стисна ръката му още по-силно.
	— Това е истината. Но вината не е нейна. Сега го разбирам. Това беше умът й, след като Вълкът го беше завладял. Скейд позволи на Вълка да участва в експериментите. Нуждаеше се от съвета му за машината.
	Клавейн поклати глава.
	— Вълкът никога не би си сътрудничил със Скейд.
	— Но го направи. Тя го убеди, че е необходимо да й помогне. Защото така тя, а не ти щеше да вземе оръжията.
	— И каква би била ползата за Вълка от това?
	— Никаква. Но за него беше по-добре оръжията да попаднат в ръцете на сила, върху която има влияние, вместо у трета страна като теб, например. Затова се съгласи да й помогне, знаейки, че винаги ще намери начин да унищожи оръжието, когато се озове в близост до него. Аз бях там, Клавейн, в неговото владение.
	— И Вълкът го позволи?
	— Той го изиска. Или по-скоро, онази част в него, която все още беше Галиана.
	Фелка направи пауза. Знаеше колко трудно трябва да е всичко това за Клавейн. Беше истинска агония и за нея самата, а Галиана означаваше за него дори още повече, отколкото за нея.
	— В такъв случай някаква част на Галиана все още си спомня за нас, това ли искаш да кажеш? Част, която помни какво е било преди?
	— Тя все още помни, Клавейн. Все още помни и чувства. — Фелка замълча отново, осъзнавайки, че предстои най-трудното. — Затова трябва да го направим.
	— Да направим какво?
	— Каквото планираше да направиш, преди Скейд да ти съобщи, че Галиана е при нея. Трябва да унищожиш Вълка. — Вгледа се отново в лицето му, като не можеше да се начуди на преклонната му възраст и изпитваше мъка заради това, което му причинява. — Трябва да унищожиш кораба.
	— Но ако го направя — заяви внезапно и развълнувано Клавейн, сякаш бе намерил фатална грешка в аргумента й, — ще убия Галиана.
	— Знам — отвърна Фелка. — Знам. Но въпреки всичко трябва да го направиш.
	— Няма как да го знаеш.
	— Има и го знам. Аз я усетих, Клавейн. Усетих желанието й да го направим.


	Наблюдаваше го, сам и в мълчание, от наблюдателния купол в близост до носа на „Зодиакална светлина“. Беше дал инструкции да не го безпокоят, докато не отиде при тях, дори това да означаваше да остане часове наред в самота.
	След четирийсет и пет минути очите му свикнаха с мрака. Той се взираше в морето на безкрайната нощ зад кораба си, очаквайки знак, че работата е извършена. От време на време космически лъч надраскваше фалшива следа върху полезрението му, но той знаеше, че почеркът на събитието ще бъде различен и няма как да го обърка. Нито пък имаше вероятност да го пропусне в тази тъмнина.
	То изригна от сърцето на мрака: синьо-бял проблясък, който достигна максималната си яркост в продължение на три-четири секунди и започна да намалява бавно, преминавайки през различни нюанси на червеното и ръждивокафявото. Петното прогори дупка в зрението му, ярка виолетова точица, която остана пред вътрешния му взор дори след като затвори очи.
	Беше унищожил „Куче грозде“.
	Въпреки усилията си, Скейд не беше открила всички заряди, които двамата със Скорпион бяха залепили из кораба й. А тъй като ставаше въпрос за антиматерия, беше достатъчно да остане само едно връхче от игла, за да свърши нужната работа. Въпросният заряд беше само инициатор на много по-голям водопад от взривове: първо на бойните глави, съдържащи антиматерия, а после — на самите конджоинърски двигатели. Целият този процес се осъществяваше моментално и без предупреждение.
	Клавейн мислеше за Галиана. Скейд беше решила, че той никога нямаше да атакува кораба, след като разбере или дори само заподозре, че Галиана е на борда му.
	И може би имаше право.
	Но Фелка го беше убедила, че трябва да го направи. Единствено тя се бе докоснала до нейното съзнание и бе усетила агонията, причинявана от присъствието на Вълка. И единствено тя бе успяла да предаде това простичко послание на Клавейн.
	„Убий ме.“
	И той го бе направил.
	Клавейн зарида, когато осъзна истински какво е извършил. Винаги съществуваше някаква, макар и нищожна вероятност, тя да се оправи. Сигурно именно заради това така и не бе приел отсъствието й — тази надежда правеше възможно да отрича факта на смъртта й.
	Но подобна утеха вече не съществуваше.
	Беше убил съществото, което обичаше най-много на света.
	Клавейн плачеше, безмълвен и сам.
	„Извинявай, извинявай, извинявай…“


	Той усети, че тя се приближава до чудовището, в което се беше превърнал. Чрез сетивата, които нямаха точен човешки аналог, Капитанът усети наближаващото метално присъствие на совалката на Вольова. Тя не мислеше, че всезнанието му е толкова пълно. От многото разговори, на които се бяха насладили, той беше разбрал, че все още го смята за затворник на „Носталгия по безкрая“, макар и затворник, който в известен смисъл се беше слял със своя затвор. Иля беше картографирала и каталогизирала усърдно нервните връзки на новата му, значително уголемена анатомия, проследявайки начина, по който се преплитаха със и инфилтрираха старата кибернетична мрежа на кораба. Трябва да си бе дала много добре сметка, на аналитично ниво, че няма смисъл да прави повече разлика между затвора и затворника. Въпреки това, изглежда не беше в състояние да направи този последен ментален скок, не беше в състояние да престане да гледа на него като на нещо вътре в кораба. Може би това би било прекалено радикална промяна на някогашните им взаимоотношения. Не можеше да я вини за този последен провал на въображението. Той самият също щеше да изпита огромни затруднения, ако беше на нейно място.
	Капитанът усети как совалката влиза в него. Това усещане не можеше да бъде описано: сякаш през кожата му, през дупка в корема, беше прокаран напълно безболезнено камък. Малко по-късно усети потрепване сред вътрешностите си, докато совалката се закрепи на място.
	Тя се беше прибрала.
	Насочи вниманието си навътре, усещайки остро ставащото в него самия. Усещането му за външния свят — всичко, което се намираше отвъд корпуса му — отстъпи на второ място. Слизаше като по стълбица, като се фокусираше първо върху една своя област, после върху артериалната бъркотия от коридори и тръби във въпросната област. Иля Вольова беше подобна на едно-единствено атомче, което се движеше по коридора. В него имаше и други живи същества, както ги имаше във всяко живо същество. Дори клетките съдържаха организми, които някога са били независими. Той пък имаше плъхове: вечно бързащи нанякъде дребни присъствия. Но те бяха с не особено развити сетива и в крайна сметка се подчиняваха на неговата воля, неспособни да го изненадат или забавляват. Машините бяха дори още по-безинтересни. Затова пък Вольова беше нарушаващо покоя му присъствие, чужда клетка, която можеше да убие, но не и да контролира.
	Сега тя му заговори. Той чуваше издаваните от нея звуци, улавяше ги от вибрациите, които причиняваше върху материала на коридора.
	— Капитане? — възкликна Иля Вольова. — Аз съм. Върнах се от Ризургам.
	Той й отговори чрез материала на кораба; за него самия гласът му бе като шепот.
	— Радвам се да те видя отново, Иля. Чувствах се малко самотен. Как е положението на планетата?
	— Тревожно.
	— Тревожно ли?
	— Нещата се развиват все по-бързо. Хури смята, че ще успее да овладее положението достатъчно дълго, за да изведе повечето от тях от повърхността на Ризургам, но аз не съм убедена, че ще успее.
	— Ами Торн? — попита деликатно Капитанът.
	Много се радваше, че Вольова изглеждаше по-загрижена от ставащото на Ризургам, отколкото от другия въпрос. Може би все още не беше забелязала идващия лазерен сигнал.
	— Торн иска да бъде спасителят на народа, човекът, който ще го заведе до Обетованата земя.
	— Явно смяташ, че е подходящо да се действа по-директно.
	— Изследвал ли си обекта напоследък, Капитане?
	Разбира се, че го беше правил. Ако не заради друго, най-малкото заради болезненото любопитство, което не го напускаше. Беше видял как инхибиторите разглобяват газовия гигант с абсурдна лекота, като детска играчка. Беше видял появата на плътните сенки на нови машини в облака от освободена материя, компоненти, всеки един от които бе голям колкото отделен свят. Така, както бяха разположени в мъглявината, те напомняха полуоформени ембриони. Очевидно машините скоро щяха да се съберат в нещо още по-голямо. Може би беше възможно да се отгатне как ще изглежда. Най-големият компонент наподобяваше оформен като тромпет стомах, широк две хиляди и дълбок шест хиляди километра. Капитанът смяташе, че другите форми щяха да се съединят със задната част на гиганта.
	Това бе една-единствена машина, нямаща нищо общо с пръстеноподобните структури, които инхибиторите бяха издигнали около газовия гигант. Една-единствена машина, способна да осакати цяла звезда, поне Вольова мислеше така. На капитан Джон Браниган почти му се струваше, че си заслужава да остане жив, за да види какво ще направи по-нататък машината.
	— Изследвал съм го — отвърна сега той.
	— Според мен е почти завършен — рече Вольова. — Въпрос на месеци, може би — по-малко, преди да бъде напълно готов. Точно заради това не можем да рискуваме.
	— Оръжията ли имаш предвид?
	Усети трепета й.
	— Каза ми, че ще размислиш дали да ми позволиш да ги използвам, Капитане. Остава ли в сила това положение?
	Остави я да се поизпоти, преди да отговори. Тя явно наистина не знаеше за лазерния сигнал. Беше сигурен, че това щеше да бъде първата й мисъл, ако го беше забелязала.
	— Не е ли рисковано да използваме оръжията, Иля, след като стигнахме дотук без да бъдем атакувани?
	— Даже още по-рисковано е да оставим нещата, докато стане прекалено късно.
	— Предполагам, че Хури и Торн изобщо не са ентусиазирани от подобна перспектива сега, когато евакуацията се развива в съответствие с плана.
	— Превозили са едва две хиляди души от повърхността на планетата, Капитане — един процент от общия брой. Това не е нищо повече от жест. Да, нещата ще стават по-бързо, веднъж щом правителството се заеме с осъществяването на операцията. Но пък ще има и много по-голямо гражданско неподчинение. Затова трябва да помислим да ударим инхибиторите преди те да са ударили нас.
	— Но така със сигурност ще привлечем ответен огън от тяхна страна — отбеляза Капитанът. — Техните оръжия ще ме унищожат.
	— Разполагаме с нашите тайни оръжия.
	— Те нямат отбранителна стойност, Иля.
	— Е, мислила съм по този въпрос — отговори сопнато тя. — Ще разположим оръжията на разстояние няколко светлинни часа от кораба. Те могат да се придвижат до желаната позиция преди да ги активираме, както направиха в случая с Хадес.
	Не беше необходимо да й напомня, че атаката срещу Хадес изобщо не беше протекла по вода. Но пък почтеността го задължаваше да признае, че Вольова беше предадена не от самите оръжия.
	Джон Браниган затърси други възражения. Не трябваше да изглежда, че се съгласява прекалено лесно, иначе тя щеше да се изпълни с подозрения.
	— Ами ако все пак успеят да установят връзка с нас… с мен?
	— Дотогава вече ще сме нанесли решителен удар. Ако последва отговор, тогава ще се притесняваме за него.
	— А оръжията, които имаш предвид…
	— Подробности, Капитане, подробности. Можеш да оставиш това на мен. От теб се иска само да прехвърлиш контрола им.
	— На всичките трийсет и три оръжия?
	— Не… няма да е необходимо. Само онези, които съм набелязала. Не възнамерявам да използвам всичко срещу инхибиторите. Както беше така добър да ми напомниш, оръжията може да ни потрябват и след това, за справяне с евентуални наказателни мерки от тяхна страна.
	— Значи си обмислила всичко, така ли?
	— Нека кажем само, че винаги съм имала планове и за непредвидени случаи. — Тук тонът и се промени. — Капитане, и едно последно нещо.
	Той се поколеба, преди да отговори. Може би сега идваше ред на онази информация. Тя щеше да го попита за лазерния сигнал, който се бе отразил многократно в корпуса му, сигнала, за който не му се искаше тя да разбере.
	— Казвай, Иля — промълви с натежало сърце той.
	— Дали случайно нямаш още от онези цигари?


>	Трийсета глава

	Тя обикаляше из тайната камера, също като кралица, правеща оглед на своята войска. Налице бяха трийсет и три оръжия, като нямаше две еднакви. Беше посветила голяма част от живота си на тяхното изучаване, заедно с другите седем, които бяха изгубени или унищожени. Но за цялото това време не бе постигнала нищо повече от изключително ограничено запознаване с повечето от тях. Беше тествала много малко по начин, който наистина да има значение. А онези, които беше опознала най-добре, бяха именно изгубените. Беше убедена, че някои от останалите оръжия дори нямаше как да бъдат изпробвани, без да бъде изразходвана единствената възможност да бъдат използвани. Но това не се отнасяше за всички. Най-трудното беше да се отличат различните подкласове оръжия, да се класифицират според обсега на действие и разрушителната им мощ и колко пъти можеха да бъдат използвани. Вольова винаги бе крила незнанието си по въпроса от своите колеги, защото имаше само най-бегла представа за възможностите на половината си оръжия. Но дори това недостатъчно знание бе постигнала с цената на значителни усилия.
	Беше решила кои оръжия да използва срещу инхибиторските машини въз основа именно на дългогодишните си изследвания. Щеше да използва осем, а останалите двайсет и пет да остави на борда на „Носталгия по безкрая“. Те бяха с малка маса и следователно можеха да бъдат разположени бързо и дискретно из системата. Изследванията й показваха също, че въпросните осем оръжия имаха достатъчно голям обсег на действие, за да ударят по мястото, където се бяха разположили в момента инхибиторите, но пресмятанията й в голяма степен се базираха върху догадки. А Вольова мразеше догадките. Още по-малка беше сигурността й, че те ще успеят да навредят достатъчно на инхибиторите, за да променят намеренията им. Беше убедена обаче в едно: щяха да ги забележат. Ако досега човешката дейност в системата беше само нещо като досадно жужене на насекоми — дразнещо, но не и активно опасно — тя щеше да я доведе до друго ниво — истинска атака на комари.
	„Да ви видим как ще ги смачкате, копелета“ — помисли си тя.
	Огледа подробно и осемте оръжия, за да се увери, че нищо не се бе променило след последната й инспекция. И наистина нищо не се бе променило. Те стояха по местата си точно така, както ги беше оставила. Изглеждаха също толкова злокобни и застрашителни, но не бяха направили нищо неочаквано.
	— Ето от тези осем ще имам нужда, Капитане — обяви тя.
	— Само от осемте?
	— Ще свършат работа засега. Не трябва да слагаме всичките си кошници в едно яйце или както там беше метафората.
	— Сигурен съм, че има нещо подходящо.
	— Когато кажа, всички оръжия ще трябва да се задействат едно след друго. Ще можеш да го направиш, нали?
	— Когато кажеш…
	— Просто ги изкарай от кораба. Извън теб, имам предвид — поправи се тя, защото забеляза, че Капитанът бе започнал да проявява склонност да говори за себе си и за кораба като за едно цяло. Не искаше да направи нищо, колкото и незначително да беше, което би могло да наруши внезапно проявената от него склонност към сътрудничество. — Просто отвън — продължи Вольова. — И тогава, когато и осемте бъдат отвън, ще направим още една проверка на системите. Теб ще оставим между тях и инхибиторите, за да бъдеш във възможно най-голяма безопасност. Нямам чувството, че ни наблюдават, но най-разумно би било да действаме предпазливо.
	— Абсолютно съм съгласен с теб, Иля.
	— Чудесно. В такъв случай да започнем с доброто старо оръжие седемнайсет?
	— Както кажеш, Иля.
	Движението беше внезапно и стряскащо. От толкова отдавна нито едно от оръжията не се беше раздвижвало по какъвто и да било начин, че беше забравила напълно как изглежда това. Подпората му започна да се движи по релсата, така че цялата маса на оръжието, с размери на обелиск, се плъзна гладко и безшумно встрани. Всичко в това помещение се извършваше в мълчание, разбира се, но на Вольова й се струваше, че тук тишината беше още по-дълбока и безпристрастна, като тишината на място за екзекуции.
	Мрежата от релси позволяваше на оръжията да стигат до значително по-малката камера, която се намираше непосредствено под тайното помещение, в което се намираха. Малката камера бе голяма колкото да побере най-голямото оръжие и беше построена единствено за тази цел.
	Вольова проследи с поглед как оръжие номер седемнайсет изчезна в съседното помещение, припомняйки си своето преживяване с контролната субперсона „Седемнайсет“, която бе проявила тревожни признаци на свободомислие и подчертана липса на уважение към нейния авторитет. Не се съмняваше, че нещо подобно на Седемнайсет съществува във всяко едно оръжие. Нямаше смисъл да се тревожи за това сега; можеше само да се надява Капитанът и оръжията да продължават да вършат онова, за което ги молеше.
	Нямаше смисъл да се притеснява за това, определено не. Но въпреки всичко я измъчваха недобри предчувствия.
	Свързващата врата се затвори. Иля превключи монитора на скафандъра си да черпи информация от външните камери и сензори, за да може да наблюдава оръжието, щом излезе извън корпуса. Щяха да му бъдат нужни няколко минути, за да стигне там, но тя не бързаше.
	Случи се обаче нещо съвсем неочаквано. Скафандърът й, включен към мониторите на корпуса, показваше, че корабът се бомбардира от светлина на оптичен лазер.
	Първата й реакция беше смазващо усещане за провал. Най-накрая, неизвестно как, бе привлякла вниманието на инхибиторите. Като че ли само намерението й да извади оръжията се беше оказало достатъчно. Лазерната светлина трябва да идваше от уредите им с далечен радиус на действие. Те бяха забелязали кораба, бяха го подушили в мрака.
	Но тогава осъзна, че емисиите не идваха от тяхната част на небето.
	Идваха от междузвездното пространство.
	— Иля…? — обади се Капитанът. — Да не би нещо да не е наред? Да прекратя ли изваждането на оръжието?
	— Ти знаеше за това, нали?
	— За кое?
	— Че някой ни облива с лазерна светлина. С честота за комуникиране.
	— Съжалявам, Иля, но аз току-що…
	— Не си искал да знам за това. И аз го разбрах едва след като се включих към сензорите на корпуса, за да наблюдавам излизането на оръжието.
	— Какви емисии… а, почакай. — Гръмовният му, достоен за божество глас, се поколеба. — Чакай. Сега разбирам какво имаш предвид. Не бях ги забелязал — ставаха толкова много други неща. Ти си по-силно настроена към подобни тревоги от мен, Иля… Тези дни нещо съм съсредоточен предимно към самия себе си. Ако изчакаш, ще върна назад информацията, за да видя кога са започнали… Разполагам със сензорните факти, както знаеш.
	Не му вярваше, но беше наясно, че няма смисъл да го изобличава в лъжа. Той контролираше всичко и тя бе разбрала за лазерната светлина единствено поради моментен пробив в концентрацията му.
	— Добре. От колко време?
	— Не повече от ден, Иля. Един ден или нещо от този порядък…
	— Какво означава „нещо от този порядък“, лъжец такъв?
	— Имам предвид… въпрос на дни. Не повече от седмица.
	— Копеле. Лъжлива свиня. Защо не ми каза по-рано?
	— Мислех, че вече знаеш за сигнала, Иля. Не го ли улови, когато ме наближи със совалката?
	„А — помисли си тя. — Значи сега вече говорим за _сигнал_, не за безсмислена светлина. Какво ли още знае?“
	— Разбира се, че не съм го уловила. Спах до последния момент, а совалката беше програмирана да следи само за трансмисии, идващи от системата. Междузвездните комуникации са по-изместени към синия цвят на светлинния спектър в сравнение с обичайните честотни ленти. Какво беше синьото отместване, Капитане?
	— Скромно, Иля… десет процента от светлината. Точно колкото да го отмести от очакваната честотна лента.
	Вольова направи набързо нужните пресмятания. Десет процента от светлината… един лайтхъгър не би могъл да забави от такава скорост за много по-малко от трийсет дни. Дори в системата да навлизаше лайтхъгър, тя все още разполагаше с половин месец преди неговото пристигане. Не беше кой знае колко, но беше за предпочитане пред откритието, че от това събитие ги делят само броени дни.
	— Капитане? Сигналът трябва да е автоматизирана трансмисия, програмирана да се повтаря непрекъснато, иначе нямаше да го поддържат толкова дълго. Препрати го към скафандъра ми. Незабавно.
	— Да, Иля. А тайните оръжия? Да изоставя ли изкарването им?
	— Да — започна тя, но се коригира веднага. — Не. Не! Нищо не се променя. Продължавай да вадиш проклетите оръжия — изваждането и на осемте ще отнеме само няколко часа. И нали чу какво казах преди? Искам масата ти да ги екранира от инхибиторите.
	— Ами източникът на сигнала, Иля?
	Ако имаше такава възможност, при този въпрос тя охотно щеше да го срита. Но се носеше във въздуха далече от нещо, което би могло да бъде ритнато.
	— Просто ми пусни шибания сигнал.
	Стъклото пред лицето й се замъгли и закри гледката на тайната оръжейна. За момент тя не виждаше нищо друго освен неизмеримо бяло море. После се оформи някаква сцена, бавно се появи някакъв интериор. Тя като че ли стоеше в единия край на дълго, спартански мебелирано помещение. Между нея и другите трима присъстващи се издигаше черна маса.
	— Здравейте — обади се единственият човек от мъжки пол от тримата непознати. — Казвам се Невил Клавейн и мисля, че имате нещо, което искам. — На пръв поглед той й заприлича на продължение на масата. Дрехите му бяха със същия неотразяващ черен цвят, така че се открояваха само дланите му със сплетени пръсти и главата му. На обратната страна на дланите му се виждаха подобни на въжета изпъкнали вени. Брадата и косата му бяха бели, тук-там лицето му беше набраздено от тъмни сенки.
	— Той има предвид съоръженията във вашия кораб — обади се седналата до него жена. Тя изглеждаше много млада и носеше подобна на неговата черна квазиуниформа. На Вольова й беше малко трудно да разбере акцента й; според нея той звучеше като някой от местните Йелоустоунски диалекти. — Знаем, че трийсет и три от тях в момента са при вас. Следим непрекъснато диагностичните им сигнатури, така че дори не си помисляйте да блъфирате.
	— Нищо няма да излезе — обади се третият от групичката, който беше прасе. — Твърдо сме решени, нали разбирате. Пленихме този кораб, макар да твърдяха, че е невъзможно да се направи. Дори поразкървавихме носовете на конджоинърите. Доста се потрудихме, за да се сдобием с това, което желаем, и няма да се върнем с празни ръце.
	Докато говореше, той подчертаваше думите си с жестове на едната си, подобна на свинско краче ръка.
	Клавейн, първият, който беше говорил, се приведе напред.
	— Скорпион е прав. Разполагаме с техническите средства, за да си възвърнем оръжията. Въпросът е ще бъдете ли така благоразумни да ни ги дадете без бой?
	Иля се почувства така, сякаш Клавейн очакваше отговора й. Подтикът да каже нещо, макар да знаеше, че това не е послание в реално време, беше почти непреодолим. Тя заговори; скафандърът й можеше да запише всичко, което каже, и да го препрати към кораба-натрапник. Достигането на сигнала до тях обаче, щеше да стане за около три дни, което означаваше, че не може да очаква отговор, преди да е минала една седмица.
	Клавейн вече говореше отново.
	— Но нека все пак не бъдем прекалено догматични. Знам, че имате местни проблеми. Видяхме активността във вашата система и разбираме, че тя е в състояние да предизвика притеснения. Но това не променя непосредствената ни цел. Искаме тези оръжия да бъдат готови и да ни бъдат предадени още щом навлезем в околозвездното пространство. Без номера, без отлагане. Това не подлежи на обсъждане. Но сме готови да обсъдим подробностите и ползите от взаимното сътрудничество.
	— Не и когато сте на половин месец разстояние оттук; тогава не можете — прошепна Вольова.
	— Ще пристигнем скоро — продължаваше Клавейн. — Вероятно по-скоро, отколкото очаквате. Но засега сме извън радиуса на ефективната комуникация. Ще продължаваме да излъчваме това послание, докато пристигнем. Междувременно, за да улесня преговорите, подготвих копие на самия себе си в бета-ниво. Сигурен съм, че сте запознати с протокола за симулациите. Ако ли не, можем да ви осигурим техническа документация. Иначе можете да пристъпите към пълно и незабавно инсталиране. Когато това съобщение направи повече от хиляда повторения, ще разполагате с цялата необходима информация, за да задействате симулацията ми в бета-ниво. — Клавейн се усмихна сдържано и разтвори ръце в жест на откритост. — Моля ви, помислете върху това. Ние, разбира се, ще направим съответната подготовка от наша страна за вашето бета-ниво, ако решите да изпратите преговарящ пълномощник. Очакваме реакцията ви с интерес. Аз съм Невил Клавейн, от „Зодиакална светлина“. Край.
	Иля Вольова изруга под носа си.
	— Разбира се, че сме запознати с шибания протокол, надут глупак такъв.
	Съобщението бе повторено повече от хиляда пъти, което означаваше, че вече бяха записали нужната информация, за да задействат бета-нивото.
	— Видя ли това, Капитане?
	— Да, Иля.
	— Изчисти бета-нивото, ако обичаш. Провери го за всички възможни гадости. После намери начин да го задействаш.
	— Съмнявам се, че би могло да ми направи нещо в моето сегашно състояние, дори да съдържаше някой военен вирус. Все едно някой страдащ от напреднала форма на проказа да се тревожи заради дребен кожен проблем. Или капитан на потъващ кораб да се притеснява заради открити на кораба дървояди. Или пък…
	— Да, разбрах какво искаш да кажеш. Но го направи въпреки всичко. Искам да разговарям с Клавейн. Лице в лице.
	Тя възвърна прозрачността на стъклото пред лицето си точно навреме, за да види как друго оръжие от скривалището започна да пълзи към откритото пространство. Беше неописуемо вбесена. Не само защото новодошлите се бяха появили така неочаквано или имаха толкова неочаквани и мъчителни изисквания. Особено се ядосваше заради факта, че Капитанът бе положил толкова усилия, за да скрие целия този случай от нея.
	Нямаше представа каква игра играе, но тя определено не й харесваше.
	Вольова отстъпи крачка назад от слугата.
	— Започвай — рече тя, застанала нащрек.
	Симулацията в бета-ниво отговаряше на обичайните протоколи и бе съвместима с основните симулационни системи още от средата на Бел Епок. Оказа се също така, че няма никакви вируси. Вольова обаче продължаваше да не й се доверява, затова посвети още половин ден, за да се увери, че тя не беше успяла, по някакъв невъобразимо непочтен начин, да промени вирусовите й филтри. Оказа се, че не беше сторила нищо такова. Но и сега Иля се постара да я изолира максимално от контролната мрежа на кораба.
	Капитанът, разбира се, беше напълно прав — сега корабът беше самият той. Атакуващият кораба атакуваше него. А тъй като се беше превърнал в кораба благодарение на факта, че се бе справил с една изключително адаптираща се извънземна чума, беше невероятно нещо от човешки произход да успее да проникне в него. Вече беше нападнат и поразен от опитен нашественик.
	Слугата се раздвижи рязко. Отстъпи крачка назад от нея и за малко не падна. Очите-камери гледаха в различни посоки, но след това се върнаха в бинокулярния си режим и се взряха в нея. Механичните ириси се разтваряха и затваряха. Машината направи още една крачка, този път — към Иля.
	Тя вдигна ръка.
	— Стоп.
	Беше инсталирала симулацията в бета-ниво в една от малкото машини с пълна андроформа. Слугата представляваше скелетоподобен ансамбъл от издължени части. Вольова не чувстваше заплаха от близостта му, поне не рационално усещане за заплаха, защото беше физически по-силна от машината.
	— Както трябва ли си инсталиран? — попита тя. — Отговори ми.
	Гласовата кутия на машината забръмча подобно на хваната в капан муха.
	— Аз съм симулацията в бета-ниво на Невил Клавейн.
	— Добре. Коя съм аз?
	— Не знам. Не си се представила.
	— Аз съм триумвир Иля Вольова. Това е моят кораб, „Носталгия по безкрая“. Инсталирах те в един от нашите слуги — общи работници. Машината е крехка, нарочно я избрах, така че не се опитвай да правиш маймунджилъци. Програмирана е да се саморазруши в подобен случай, но за мен няма да е проблем и да те разкъсам на части със собствените си ръце.
	— Маймунджилъците са последното, което би ми дошло на ума, триумвир. Или Иля. Как да те наричам?
	— Сър. Сега сме на моя територия.
	Симулацията като че ли не я чу.
	— Уреди ли твоята симулация в бета-ниво да бъде изпратена до „Зодиакална светлина“, Иля?
	— Какво те интересува?
	— Любопитен съм, това е всичко. Би се получила приятна симетрия, ако и двамата бяхме представени от съответните си симулации в бета-ниво.
	— Нямам доверие на бета-нивото, това е всичко. А и не виждам какъв е смисълът.
	Слугата на Клавейн се огледа, очите му отново бяха започнали да действат самостоятелно. Беше го активирала в една от относително нормалните части на кораба, където трансформациите на Капитана бяха действително много леки. Подозираше обаче, че бе свикнала да живее сред обкръжение, което би изглеждало странно според обичайните критерии. Помещението беше увенчано с лъскави арки от чумна материя, напомнящи ребра на кит. Те блестяха от стичащите се по тях секрети. Скритите й в ботуши крака газеха сред дълбоки десетина сантиметра, неприятни черни отточни води.
	— Та какво казваше? — додаде подканващо тя.
	Машината върна вниманието си към нея.
	— Използването на симулации в бета-ниво е абсолютно разумно, Иля. Корабите ни все още са прекалено отдалечени един от друг, за да можем да общуваме, но се приближават. Симулациите могат да ускорят процеса на договаряне, да установят основните правила, ако щеш. Когато корабите се доближат достатъчно, те ще им предадат набрания си до този момент опит. Първообразите ни от плът и кръв ще могат да прегледат онова, което вече е било обсъдено, и да вземат съответните решения много по-бързо, отколкото би било възможно иначе.
	— Звучи приемливо, но в момента разговарям просто с набор от алгоритмични реакции; модел, опитващ се да предскаже реакцията на реалния Клавейн в подобна ситуация.
	Слугата сви рамене.
	— И какво искаш да кажеш с всичко това?
	— Нямам гаранция, че истинският Клавейн би реагирал точно така, ако стоеше тук сега.
	— Все старата заблуда. Говориш също като Галиана. Фактът е, че истинският Клавейн би могъл да реагира различно във всеки случай, когато бъде изправен пред същия стимул. Следователно не губиш нищо, като общуваш със симулацията в бета-ниво. — Машината вдигна едната си скелетоподобна ръка и я изгледа през празните пространства между нейните подпори и жици. — Но си даваш сметка, че това няма да помогне с нищо?
	— Моля?
	— Като ме поставяш в подобно, толкова очевидно механично тяло. А този глас… не съм аз, изобщо не съм аз. Видя трансмисията. Това тук няма нищо общо с мен. Аз например леко фъфля. Понякога дори го подчертавам. Вероятно може да се каже, че това е част от характера ми.
	— Вече ти казах…
	— Ето какво предлагам, Иля. Дай на машината достъп до твоите импланти, за да очертае осезаем призрак в твоето аудио-визуално поле.
	Тя усети странна нужда да се защити.
	— Аз нямам импланти, Клавейн.
	Жужащият глас прозвуча учудено.
	— Но нали си ултра?
	— Да, но никога не съм имала импланти, даже преди чумата.
	— Мислех, че разбирам ултрите — промълви замислено симулацията на Клавейн. — Изненадваш ме, признавам. Но трябва да имаш начин да гледаш прожектирана информация, когато не разполагаш с холограма.
	— Имам си очила за тази цел — призна Вольова.
	— Донеси ги. Това ще ти улесни живота, уверявам те.
	Не й харесваше някаква симулация в бета-ниво да й нарежда какво да прави, но беше готова да признае, че предложението беше разумно. Накара друг слуга да донесе очилата и слушалки. Постави ги и позволи на симулацията да модифицира онова, което виждаше през очилата. Скелетоподобният робот изчезна от зрителното й поле и бе заменен от образа на Клавейн, такъв, какъвто го беше видяла по време на трансмисията. Илюзията не беше съвършена и служеше за полезно напомняне, че не общува с човек от плът и кръв. Но като цяло беше значително подобрение след слугата.
	— Ето — прозвуча в ухото й истинският глас на Клавейн. — Сега вече можем да пристъпваме към работата. Вече те питах, но тъй като не ми отговори, ще повторя въпроса си дали би изпратила своя симулация в бета-ниво на „Зодиакална светлина“.
	Ето сега вече я бе поставил в неудобно положение. Не искаше да признае, че не разполага с нужните средства за подобно нещо, така вече щеше да му се стори наистина странна.
	— Ще помисля по въпроса. А междувременно, Клавейн, нека приключим този разговор, а? — Вольова се усмихна. — Прекъсна работата, която вършех.
	Образът на Клавейн отвърна на усмивката й.
	— Нищо сериозно, надявам се.
	Тя не беше прекъснала работата по изваждането на оръжията, дори докато се занимаваше със слугата. Беше казала на Капитана, че не иска да издава присъствието си, докато симулацията е включена, затова единственият начин, по който можеше да разговаря с нея, бяха същите слушалки. Той, на свой ред, можеше да разчита неизречените й на глас мисли.
	— Не искам Клавейн да знае повече, отколкото трябва, Капитане — беше казала Иля. — Особено пък за теб и случилото се с този кораб.
	— А защо трябва Клавейн да научава нещо? Ако симулацията открие нещо, което не искаме да знаем, просто ще я убием.
	— Но след това Клавейн ще задава въпроси.
	— Ако има „след това“.
	— Което означава?
	— Означава… че ние нямаме намерение да преговаряме, нали?
	Тя придружи слугата из кораба до мостика, като се стараеше да избира път, който щеше да ги преведе през най-малко изменените части на „Носталгия по безкрая“. Виждаше как симулацията на бета-ниво наблюдава всичко наоколо, очевидно осъзнавайки, че с кораба се бе случило нещо странно. Но не й зададе нито един въпрос, свързан директно с дължащите се на чумата трансформации. Във всеки случай битката беше предварително обречена на неуспех. Приближаващият кораб съвсем скоро щеше да има възможност да види лично „Носталгия по безкрая“ и щеше да узнае за чудноватите външни преобразувания.
	— Иля — обади се гласът на Клавейн. — Нека не заобикаляме темата. Ние искаме трийсет и трите обекта, които сега се намират при вас, имаме страшна нужда от тях. Признаваш ли, че си наясно за какви обекти става дума?
	— Би било малко неприемливо да го отричам, струва ми се.
	— Добре. — Изображението на Клавейн кимна, за да подчертае съгласието си. — Това е някакъв напредък. Поне стана ясно, че въпросните обекти съществуват.
	Вольова сви рамене.
	— След като няма да го караме със заобикалки, защо не ги наречем направо с имената им? Това са оръжия, Клавейн, и ти го знаеш. И аз го знам. _Те_ също го знаят, най-вероятно.
	Тя свали за момент очилата си. Слугата на Клавейн крачеше из стаята, движенията му бяха почти, но не съвсем по човешки гъвкави. Върна очилата на мястото им и насложеното изображение започна да извършва същите, достойни за марионетка, движения.
	— Вече започваш да ми допадаш, Иля. Да, това са оръжия. Много стари оръжия с по-скоро неизвестен произход.
	— Не ми говори врели-некипели, Клавейн. Щом знаеш за тях, значи си наясно поне колкото мен, ако не и повече, кой ги е създал. Е, ето какво е моето предположение: мисля, че са дело на конджоинърите. Ти как смяташ?
	— Близо си до истината, не отричам.
	— Близо казваш?
	— И то много.
	— Защо не ми кажеш направо за какво точно става дума, дяволите да го вземат? Ако са оръжия на конджоинърите, как така си научил едва сега за тях?
	— Те издават специални сигнали, позволяващи да ги открием. Така разбрахме къде се намират.
	— Но вие не сте конджоинъри.
	— Не… — Клавейн подчерта това твърдение с широк жест на ръката, почти синхронно със слугата. — Но ще бъда честен с теб, дори и само защото това би могло да наклони в моя полза везните при преговорите. Конджоинърите искат да си вземат оръжията обратно. Всъщност след „Зодиакална светлина“ се носи цяла флота тежковъоръжени конджоинърски кораби.
	Вольова си спомни думите на прасето Скорпион за това как Клавейн разкървавил носовете на паяците.
	— Защо ми казваш всичко това? — попита тя.
	— То те разтревожи, както виждам. И не те виня за това. Аз също бих се притеснил. Образът се почеса по брадата. — Затова би било добре да преговаряш първо с мен. Нека те освободя от оръжията. И по-нататък аз ще се оправям с конджоинърите.
	— Защо смяташ, че ще имаш по-голям късмет от мен, Клавейн?
	— Поради две причини, Иля. Първо, вече ги надхитрих няколко пъти. Второ и, може би най-важно — до неотдавна и аз бях един от тях.
	— Направих справка, Иля — прошепна в ухото й Капитанът. — Има Невил Клавейн, който е бил свързан с конджоинърите.
	— И ти мислиш, че това би променило нещо? — попита Иля.
	Той кимна.
	— Конджоинърите не са отмъстителни. Ще те оставят на мира, ако нямаш какво да им предложиш. Но ако оръжията са все още при теб, ще те атакуват и ще те направят на пух и прах.
	— В тезата ти има малък недостатък. След като оръжията са в мен, не смяташ ли, че аз ще ги направя на пух и прах?
	Клавейн и намигна.
	— Нима знаеш да боравиш толкова добре с тях?
	— Имам известен опит.
	— Не, нямаш. Едва си включила скапаните оръжия, Иля. Ако имаше опита, за който претендираш, щяхме да сме ги открили още преди векове. Не надценявай познанията си за технологии, които почти не разбираш. Това може да причини гибелта ти.
	— Аз би трябвало да съдя за това, нали?
	Клавейн — налагаше си да престане да мисли за симулацията като за Клавейн — се почеса отново по брадата.
	— Не исках да те обиждам. Но оръжията са опасни. Напълно искрен съм в предложението си да ми ги предадеш още сега и да престанеш да се притесняваш повече заради тях.
	— А ако откажа?
	— Ще направим точно това, което обещахме: ще ги вземем със сила.
	— Клавейн, искам да ти покажа нещо. Ще погледнеш ли? Спомена преди за нещо от този род, но аз искам да бъдеш напълно сигурен във фактите.
	Беше програмирала сферата на дисплея да светне в този момент, изобразявайки разглобения от инхибиторите свят. Облакът от материя се беше свил и разкъсал на части, осеян с плътни възли от струпана на едно място материя. Но тромпетоподобният обект, израстващ от сърцето й, беше десетократно по-голям от която и да е друга структура, и сега изглеждаше почти напълно оформен. Макар за сензорите й да беше трудно да виждат през мегатоновете материя, която все още препречваше гледката, беше очевидно, че това е нещо с невероятна сложност, смайващо струпване на милиарди детайли в приличащо на дантела творение, което се губеше отвъд границата на резолюцията на нейния скенер. Машината имаше мускулест, органичен вид, с множество подутини и възли от хрущяли, сухожилия и жлези. Не приличаше на нищо, което човешкото въображение би произвело по свой замисъл. Но дори в момента нови слоеве маса се добавяха към гигантската й плът: Вольова виждаше плътните струи, които продължаваха да носят материя на определени места. Но нещото изглеждаше почти завършено, един изключително тревожен факт.
	— Виждал ли си ги досега, Клавейн?
	— Само малко. Не така ясно.
	— Какво смяташ, че е?
	— Защо не ми кажеш първо ти, Иля. Какво смяташ, че е?
	Тя присви очи.
	— Стигнах до очевидното заключение, Клавейн. Наблюдавах как машините разнищиха три малки планети, преди да се прехвърлят тук. Те са извънземни. Тук ги привлече нещо, което направи Дан Силвест.
	— Да. Предполагахме, че той има нещо общо с това. Ние също знаем за тези машини… поне подозирахме, че съществуват.
	— Кои по-точно са тези „ние“?
	— Конджоинърите. Аз дезертирах наскоро. — Той направи пауза, преди да продължи. — Преди няколко века изпратихме експедиции далече в междузвездното пространство, много по-далече от която и да било друга човешка фракция. Тези експедиции се натъкнаха на машините. Дадохме им кодовото име „вълците“, но мисля, че тук виждаме същите същности.
	— Те самите нямат име за себе си — рече Вольова. — Но ние ги наричаме „инхибиторите“. Това е името, което са си спечелили в дните на своя апогей.
	— И сте научили всичко това от наблюдения?
	— Не. Не точно.
	„Казвам му прекалено много“ — помисли си тя. Но Клавейн беше толкова убедителен, че тя не успяваше да се удържи. Ако не внимаваше, не след дълго щеше да му разкаже всичко случило се около Хадес: как Хури бе зърнала за миг тъмната история на галактиката преди появата на хората, изпълнена с безкрайни унищожителни походи и войни, простиращи се назад във времето до самото зараждане на разумния живот…
	Някои неща беше готова да обсъди с Клавейн, но други предпочиташе да запази за себе си, поне засега.
	— Загадъчна жена си ти, Иля Вольова.
	— Освен това съм жена, която я чака много работа, Клавейн. — Насочи зума на сферата към една тепърва създавана машина. — Инхибиторите строят някакво оръжие. Силно подозирам, че ще го използват, за да предизвикат някакъв звезден катаклизъм. Те са предизвикали взрив, изтрил от лицето на вселената амарантинците, но мисля, че това събитие ще бъде различно — много по-всеобхватно и вероятно — окончателно. И просто не мога да позволя да се случи. На Ризургам има двеста хиляди души и всички те ще умрат, ако това оръжие бъде използвано.
	— Напълно ти симпатизирам, повярвай ми.
	— Тогава ще разбереш защо няма да ти дам оръжията, сега, или в който и да е момент в бъдеще.
	За първи път Клавейн й се стори разгневен. Потърка с длан косите си, които щръкнаха като настръхнал бял таралеж.
	— Дай ми оръжията и аз ще се погрижа да бъдат използвани срещу вълците. Какво не ти харесва в това?
	— Нищо — отвърна жизнерадостно тя. — Само дето не ти вярвам. А ако тези оръжия са толкова мощни, колкото твърдиш, не съм сигурна, че бих искала да ги дам на когото и да било. Все пак ние се грижим за тях от векове. И досега с тях не е сторено нищо лошо. Според мен този факт ни представя в добра светлина, не мислиш ли? Проявихме се като добри пазачи. Би било проява на твърде голяма небрежност от наша страна да позволим сега да попаднат в ръцете на банда негодници. — Иля се усмихна. — Особено след като признаваш, че вие не сте законните им собственици.
	— Ще съжаляваш, когато дойде ред да имаш вземане-даване с конджоинърите, Иля.
	— Хмм! Е, поне ще имам вземане-даване с истинските им притежатели.
	Клавейн подпря чело върху пръстите на дясната си ръка, сякаш бе получил пристъп на мигрена.
	— Не, нищо подобно. Не в смисъла, който си мислиш. Те искат оръжията, за да могат да изчезнат в далечния Космос с тях.
	— А подозирам, че вашата цел е да ги използвате безкрайно по-великодушно?
	Клавейн кимна.
	— Точно така. Искам да ги върна в ръцете на човешката раса. Демаршисти… ултри… армията на Скорпион… Не ме интересува кой ще ги вземе, стига да ме убеди, че ще ги използва правилно.
	— И правилното използване е?
	— За борба срещу вълците. Те приближават. Конджоинърите го знаеха и случващото се го доказва. Следващите няколко столетия обещават да бъдат много интересни, Иля.
	— Интересни ли? — повтори тя.
	— Да. Но не по начина, по който ни се иска.


	Вольова изключи симулацията в бета-ниво. Образът на Клавейн се пръсна на милиони парченца и изчезна; остана само скелетоподобната форма на слугата. Преходът беше разтърсващ: беше усещала съвсем осезаемо неговото присъствие.
	— Иля? — обади се Капитанът. — Вече сме готови. Последното оръжие от скривалището е навън.
	Тя свали слушалките и заговори нормално.
	— Добре. Има ли нещо за докладване?
	— Нищо особено. Пет оръжия излязоха без инциденти. Колкото до останалите три, забелязах преходна аномалия с изтласкващата част на оръжие шест и периодични дефекти в управляващите подсистеми на оръжия четиринайсет и двайсет и три. Нито един от тях не се е появявал повече след изваждането им.
	Вольова запали цигара и изпуши една четвърт от нея, преди да отговори.
	— Не ми прилича на „нищо особено“.
	— Сигурен съм, че дефектите няма да се появят отново — избумтя гласът на Капитана. — Електромагнитното обкръжение в оръжейната е съвсем различно от това извън корпуса. Преходът вероятно е предизвикал известно объркване, това е всичко. Оръжията ще се приспособят към новата среда, след като вече са навън.
	— Приготви една совалка, ако обичаш.
	— Моля?
	— Чу ме. Излизам, за да проверя оръжията.
	— Не е необходимо, Иля. Мога да следя непрестанно състоянието им.
	— Може да си в състояние да ги контролираш, Капитане, но не ги познаваш така добре като мен.
	— Иля…
	— Няма да ми трябва голяма совалка. Бих излязла даже със скафандър, ако в него можеше да се пуши.
	Въздишката на Капитана приличаше на рухване на далечна сграда.
	— Добре тогава, Иля. Ще ти приготвя совалка. Ще внимаваш, нали? Ще се придържаш към страната на кораба, която инхибиторите не могат да видят.
	— На тях изобщо не им е до това да ни обръщат внимание. Положението няма да се промени през следващите пет минути.
	— Но разбираш притесненията ми.
	Дали Капитанът беше действително загрижен за нея? Не беше сигурна, че го вярва наистина. Е, несъмнено се чувстваше малко самотен тук и тя беше единственият му шанс да има човешка компания. Но тя бе също така жената, която беше изобличила престъплението му и го беше наказала с тази трансформация. Чувствата му към нея несъмнено бяха смесени.
	Беше изпушила достатъчно от цигарата си. Пъхна угарката в телената глава на слугата, между две тънки метални пръчки. Върхът й просветна в оранжев цвят.
	— Гаден навик — заяви Иля Вольова.


	Взе двуместната совалка със змийска глава, която Хури и Торн бяха използвали, за да изследват работата на инхибиторите около някогашния газов гигант. Капитанът вече я беше затоплил и закарал край един от люковете. Тя беше претърпяла известни увреждания при срещата с машините на инхибиторите в атмосферата на Рок, но повечето бяха поправени лесно със съществуващия запас от компоненти. Останалите дефекти не бяха пречка совалката да се използва в близост до кораба като в този случай. Вольова се настани на командното място и се взря в дисплеите. Капитанът беше свършил много добра работа: дори цистерните с гориво бяха пълни до ръба, въпреки че нямаше да се отдалечава на повече от неколкостотин метра.
	Нещо не й даваше мира, но не можеше да определи точно какво.
	Започна да изкарва совалката навън през бронираните врати, докато се озова в открито пространство. Излезе близо до значително по-големия отвор, през който бяха преминали оръжията. Те самите бяха изчезнали зад подобната на планина извивка на корпуса на кораба, така че бяха станали невидими за инхибиторите. Вольова следваше същия път, наблюдавайки как наподобяващата мъглявина маса на накълцаната планета остава зад острия хоризонт на корпуса.
	Сега осемте оръжия се появиха пред погледа й, подобни на чудовища. Различаваха се едно от друго, но очевидно бяха оформени от един и същ управляващ разум. Винаги беше подозирала, че са построени от конджоинърите, но сега, след като Клавейн го бе потвърдил, се чувстваше обезпокоена. Не виждаше причина да я е излъгал. Но защо конджоинърите бяха създали такива страховити неща? Имаше само едно обяснение — защото са възнамерявали в определен момент да ги използват. Ами ако мишената беше човечеството?
	Към всяко оръжие бяха прикрепени насочващи се ракети и подсистеми за прицелване, както и малък брой допълнителни оръжия, предназначени главно за защита на основните. Всяко разполагаше със самостоятелна система за движение, която можеше да ги заведе до всяка точка на системата, но те бяха прекалено бавни за изискванията на Иля. Затова наскоро им беше прикрепила по осем теглещи ракети, разположени на срещуположни ъгли. Така за придвижването на осемте оръжия до другия край на системата щяха да бъдат нужни по-малко от трийсет дни.
	Вольова насочи носа на совалката към групата оръжия. Усетили приближаването й, те промениха положението си. Тя се плъзна между тях, после се наклони, направи завой и забави скорост, за да огледа внимателно онези, за които Капитанът бе докладвал за затруднения. На гривната на китката и започнаха да текат диагностични обобщения, стегнати, но по същество. Извика информация за всяко едно от оръжията и я прегледа педантично.
	Сякаш имаше някаква грешка.
	Или по-скоро нямаше грешка. Не забелязваше нищо нередно с нито едно от осемте оръжия.
	Усети отново неопределеното настойчиво чувство, че нещо не е както трябва, че всъщност беше насочвана да прави нещо, което само й се струваше по неин избор. Оръжията бяха абсолютно здрави, не виждаше никакви признаци за проблеми, пък било то преходни или постоянни. Това означаваше само едно: че Капитанът я беше излъгал, че беше докладвал за несъществуващи проблеми.
	Наложи си да се успокои. Не трябваше да вярва на приказките му, а да провери сама, преди да напусне кораба…
	— Капитане… — започна неуверено тя.
	— Да, Иля?
	— Капитане, получавам странни резултати от проверката. Всички оръжия изглеждат здрави, без абсолютно никакви проблеми.
	— Сигурен съм, че имаше преходни грешки, Иля.
	— Сигурен ли си?
	— Да. — Но гласът му не прозвуча чак толкова убедено. — Да, Иля, съвсем сигурен. Защо иначе щях да докладвам за тях?
	— Не знам. Може би защото си искал да ме отдалечиш от кораба поради една или друга причина?
	— И защо ще го правя, Иля?
	Звучеше възмутено, но не чак толкова възмутено, колкото би й се искало.
	— Не знам. Имам обаче ужасното чувство, че ще разбера защо.
	Видя как едно от оръжията — беше номер трийсет и едно, оръжието с квинтесенциалната сила — се отдели от групичката. Плъзна се встрани, а от двигателите му изскачаха ярки искри. Изглеждаше невероятно, че тази огромна маса се движи толкова леко и гладко. Вольова се взря в гривната си. Жироскопите се въртяха, придвижвайки носещата част към центъра му на гравитация. Бавно, като голям железен показалец, който се готви да посочи обвиняемия, то избираше своята мишена.
	Завиваше обратно към „Носталгия по безкрая“.
	Със закъснение, като се проклинаше заради глупостта си, Иля разбра какво точно ставаше.
	Капитанът се опитваше да се самоубие.
	Трябваше да усети наближаването на тази криза. Изплуването от кататоничното му състояние беше само част от замисъла. Трябва да бе възнамерявал от самото начало да се довърши, да сложи край на мизерното си положение. И тя му беше осигурила идеалното средство. Беше го помолила да й позволи да използва тайните оръжия и той се бе съгласил, прекалено лесно, както виждаше сега.
	— Капитане…
	— Съжалявам, Иля, но трябва да го направя.
	— Не. Не трябва. Нищо не е задължително да се прави.
	— Ти не разбираш. Знам, че искаш и мислиш, че го правиш, но няма как да знаеш какво е това.
	— Капитане… чуй ме. Можем да поговорим. Каквото и да е това, което чувстваш и с което не си в състояние да се справиш, можем да го обсъдим.
	Оръжието забавяше въртенето си — подобното му на цвете дуло беше почти точно насочено към потъналия в мрака корпус на лайтхъгъра.
	— Времето за обсъждане е минало отдавна, Иля.
	— Ще намерим начин — възкликна отчаяно Вольова, но дори тя самата не си вярваше. — Ще намерим начин да те направим отново такъв, какъвто беше — човешко същество.
	— Не ставай глупава, Иля. Не можеш да поправиш онова, в което съм се превърнал.
	— Тогава ще намерим начин да го направим поносимо… да сложим край на болката или дискомфорта, които изпитваш. Ще намерим начин да постигнем дори нещо повече от това. Можем да се справим, Капитане. Няма нещо, което двамата с теб да не сме в състояние да постигнем, стига да го решим.
	— Казах, че не разбираш. И се оказах прав. Нима не усещаш, Иля? Не става дума за това в какво съм се превърнал или какво съм бил, а какво съм направил. Не съм в състояние да живея повече с осъзнаването на този факт.
	Оръжието спря. Сега вече беше насочено право към кораба.
	— Убил си човек — рече Вольова. — Убил си един човек и си взел тялото му. Това е престъпление, Капитане, ужасно престъпление. Саджаки не заслужаваше това, което направи с него. Но нима не разбираш? За престъплението вече е било платено. Саджаки умря два пъти: веднъж със своето съзнание в тялото си и веднъж — с твоето. Това беше наказанието и Господ е свидетел, че той страда заради извършеното. Няма никаква нужда от по-нататъшно изкупление, Капитане. То вече е факт. Ти също страда достатъчно. Всеки би се съгласил, че случилото се с теб е достатъчно справедливо възмездие. Ти плати за стореното хилядократно.
	— Все още помня какво направих с него.
	— Разбира се, че помниш. Но това не означава, че сега пък трябва да си причиниш това.
	Тя хвърли поглед към гривната си. Оръжието се зареждаше. След миг щеше да бъде готово за използване.
	— Напротив, трябва. Това не е някаква прищявка, както вероятно си даваш сметка. Планирам този момент много по-дълго, отколкото предполагаш. Във всеки наш разговор намерението да сложа край на живота си неизменно присъстваше.
	— Можеше да го направиш, докато бях на Ризургам. Защо избра точно сега?
	— Защо сега ли? — Това, което чу, почти можеше да мине за смях. Смразяващ кръвта смях. — Нима не е очевидно, Иля? Какъв смисъл има актът за възстановяване на справедливостта, ако няма свидетел?
	Гривната я информира, че оръжието беше вече в състояние на пълна бойна готовност.
	— И искаше аз да видя как става това?
	— Разбира се. Винаги си била нещо специално за мен, Иля. Най-добрият ми приятел; ти единствена разговаряше с мен, когато бях болен. Ти единствена разбра.
	— Но и аз те направих това, което си.
	— Беше необходимо. Не те обвинявам за това, наистина не те обвинявам.
	— Моля те, не го прави. Ще нараниш не само себе си. — Знаеше, че трябва да подбира внимателно всяка дума, че онова, което щеше да каже сега, беше решаващо. — Капитане, ние имаме нужда от теб. Имаме нужда от оръжията, които носиш, имаме нужда и от теб, за да ни помогнеш да избягаме от Ризургам. Ако сега се убиеш, ще убиеш още двеста хиляди души. Ще извършиш много по-голямо престъпление от онова, което искаш да изкупиш.
	— Но това ще бъде просто грях от пропуска да се извърши нещо, Иля.
	— Капитане, умолявам те… не прави това.
	— Отдалечи совалката си, моля те, Иля. Не искам да пострадаш от това, което ще се случи. Никога не съм имал подобно намерение. Исках само да бъдеш свидетел, някой, който може да разбере.
	— Но аз вече разбирам! Не е ли достатъчно?
	— Не, Иля.
	Оръжието се активираше. Лъчът, който излезе от дулото му, беше невидим, докато докосна корпуса. И тогава, сред буря от излизащ въздух и йонизирана броня, се прояви, премигвайки: дебел един метър сноп с изгаряща, разрушителна квинтесенциална сила, която неумолимо разяждаше кораба. Това оръжие, трийсет и едно, не беше сред най-разрушителните в нейния арсенал, но имаше огромен радиус на действие. Затова го беше избрала за атаката срещу инхибиторите. Квинтесенциалният лъч преминаваше през целия лайтхъгър и излизаше от другата му страна сред подобна вихрушка. Оръжието започна да се движи по дължината на корпуса, като буквално го изгризваше.
	— Капитане…
	— Съжалявам, Иля — дочу се гласът му. — Вече не мога да спра.
	Очевидно се измъчваше от болка. И в това нямаше нищо изненадващо. Нервните му окончания достигаха до всяка част на „Носталгия по безкрая“. Той усещаше пораженията на режещия лъч така агонизиращо, както би усетила и Вольова, ако започнеше да си реже ръката с трион. Тя го разбираше и сега. Това не трябваше да бъде бързо самоубийство. Тогава нямаше да бъде достатъчно възмездие за извършеното престъпление. Самоубийството трябваше да протече бавно, продължително, мъчително. Беше необходима екзекуция с фанфари, под погледа на прилежен свидетел, който би оценил и запомнил какво си бе причинил сам Капитанът.
	Лъчът беше направил в корпуса дълъг сто метра проход. От Капитана изтичаха въздух и течности.
	— Спри — възкликна Вольова. — За Бога, спри!
	— Остави ме да го довърша, Иля. Моля те да ми простиш.
	— Не. Няма да го позволя.
	Не си остави време, за да помисли какво трябва да се направи. Иначе надали щеше да намери смелост да действа. Никога не се беше смятала за смела и определено не беше проявявала желание за саможертва.
	Иля насочи совалката си към лъча, за да застане между оръжието и фаталната рана, която правеше в „Носталгия по безкрая“.
	— Не! — чу тя вика на Капитана.
	Но беше прекалено късно. Той не можеше да спре действието на оръжието за по-малко от секунда, нито да го придвижи достатъчно бързо, така че Вольова вече да не се намира на огневата линия. Совалката се сблъска с лъча — не се беше прицелила достатъчно точно — и краят му изпепели моментално цялата й дясна част. Броня, изолация, вътрешни укрепления, мембраната за налягането — всичко изчезна в един миг на безжалостно изтребление. Иля разполагаше само с частица от секундата, за да осъзнае, че не бе улучила точния център на лъча, и още миг, за да разбере, че това всъщност нямаше значение.
	Така или иначе щеше да умре.
	Зрението й се замъгли. В гръкляна си усети шокиращ, внезапен студ, сякаш някой бе излял в гърлото й течен хелий. Опита се да поеме въздух и студът нахлу в белите й дробове. Последва ужасното усещане, че в гърдите си има твърд гранит. Вътрешните й органи бяха смразени.
	Отвори уста, опитвайки се да каже нещо, да изрече последните си думи. Стори й се, че това е правилната постъпка.


>	Трийсет и първа глава

	— Защо, Вълк? — попита Фелка.
	Срещаха се сами на същите стоманеносиви камъни под сребърно небе, където вече бе срещнала Вълка по настояване на Скейд. Сънуваше в будно състояние; беше отново на кораба на Клавейн и Скейд беше мъртва, но Вълкът не изглеждаше по-малко реален от преди. Формата му се очертаваше едва-едва, като димен стълб, и от време на време придобиваше насмешливо подобие на човешка форма.
	— Защо какво?
	— Защо мразиш толкова живота?
	— Не го мразя. Не го мразим. Просто правим това, което трябва.
	Фелка коленичи върху камъка, заобиколена от животински части. Разбираше, че присъствието на вълците обясняваше една от големите космически загадки, парадокса, който вълнуваше човешките умове от самото начало на космическите полети. Галактиката беше пълна със звезди и около много от тях имаше светове. Наистина, много от тези светове не бяха на подходящо разстояние от своите слънца, за да благоприятстват появата на живот и не всички разполагаха с нужното съотношение на металите, за да позволят осъществяването на сложни химически реакции. Понякога звездите не бяха достатъчно стабилни за оцеляването на вече възникналия живот. Но всичко това беше без значение, защото те бяха стотици милиарди на брой. Достатъчно беше само малка част от тях да бъдат обитавани и щяха да са свидетели на шокиращо изобилие от живот в Галактиката.
	Нямаше обаче никакви доказателства, че някога разумният живот се бе разпространявал от звезда до звезда, въпреки че подобно нещо беше сравнително лесно. Вглеждащите се в звездите човешки философи бяха стигнали до извода, че разумният живот трябва да е изключително рядко явление, че може би човешкият род е единствената мислеща култура в Галактиката.
	Грешаха, но го разбраха едва в зората на междузвездното общество. Тогава експедициите започнаха да откриват свидетелства за изчезнали култури, за унищожени светове, за избити видове. И броят им беше смущаващо голям.
	Изглежда въпросът не беше там, че разумният живот е рядкост, а че бе изложен на голяма, много голяма опасност от изтребление. Сякаш нещо го унищожаваше умишлено.
	Вълците бяха липсващият елемент от пъзела, те носеха отговорността за унищожаването. Щом доловяха признаци за разумен живот, неумолимите, безкрайно търпеливи машини задействаха страшна, смазваща наказателна акция. Затова галактиката беше толкова мълчалива и самотна, патрулирана единствено от бдителните машини-часови.
	Това бе отговорът на загадката. Но той не обясняваше защо го правеха.
	— Но защо? — попита отново тя. — Какъв е смисълът да действате по този начин? След като мразите толкова много живота, защо не го прекратите веднъж завинаги?
	— Завинаги?
	Вълкът изглеждаше развеселен от нейните умувания, които явно предизвикаха любопитството му.
	— Вие можете да отровите всеки свят в галактиката или да го направите на пух и прах. Човек ще рече, че не ви достига смелост, за да сложите край на живота веднъж завинаги.
	Последва бавна, лавиноподобна въздишка на речни камъчета.
	— Не става въпрос за слагане на край на разумния живот — отвърна Вълкът.
	— Така ли?
	— Става дума точно за обратното, Фелка — за опазване на живота. Ние сме пазачи на живота, ръководим го през най-големите му кризи.
	— Но вие убивате. Избивате цели култури.
	Вълкът ту изчезваше, ту се появяваше отново в полезрението й. Когато отговори, гласът му заприлича мъчително на гласа на Галиана:
	— Понякога трябва да бъдеш жесток, за да бъдеш добър, Фелка.


	Почти никой не беше виждал Клавейн след смъртта на Галиана. Сред екипажа, включително и сред най-нископоставените членове на армията на Скорпион, съществуваше негласно споразумение, че не трябваше да го притесняват, освен при възникване на особено сериозни проблеми: не по-малки от свързани с кораба особено спешни въпроси. Не беше ясно дали това указание идваше от самия Клавейн или просто бе предположение на неговите помощници. Най-вероятно беше комбинация от двете. Той се превърна в мрачна фигура, която понякога виждаха, но никога не чуваха да говори, призрак, бродещ из коридорите на „Зодиакална светлина“ в часовете, когато другите спяха. От време на време, когато гравитацията в кораба нарастваше особено, чуваха ритмичното думкане на външния му скелет по плочите, когато прекосяваше някой коридор на горен етаж. Но самият Клавейн се беше превърнал в неуловима фигура.
	Говореше се, че прекарвал часове наред в наблюдателния купол, загледан в мрака зад тях, като хипнотизиран от лишеното от звезди пространство. Онези, които го бяха видели, отбелязваха, че изглеждал много по-стар, отколкото в началото на пътуването, сякаш по някакъв начин беше останал закотвен към по-бързия ход на планетарното време, вместо да възприеме по-забавеното му протичане на борда на кораба. Говореше се, че приличал на човек, който се е отказал от живота и в момента просто носеше бремето на последното си задължение.
	Всички признаваха, без да бъдат непременно наясно с подробностите, че Клавейн е бил принуден да вземе ужасно лично решение. Някои от членовете на екипажа смятаха, че Галиана беше „умряла“ много преди това и случилото се сега беше просто като тегленето на черта под вече приключено събитие. Според други обаче, ситуацията бе много по-лоша. Предишната смърт на Галиана беше само условна. Конджоинърите я пазеха в замразено състояние, мислейки, че в даден момент щеше да се изчисти от Вълка. Вероятността за подобно развитие беше малка, но в някакво ъгълче на съзнанието на Клавейн трябва да се бе загнездила надеждата, че Галиана, която бе обикнал още при първата им среща на Марс, може да му бъде върната, изцелена и възобновена. Но сега сам бе унищожил тази възможност завинаги. Говореше се, че основна роля за вземането на това решение бе изиграла Фелка, но окончателният избор все пак беше на Клавейн; неговите ръце бяха изцапани с кръвта от тази безмилостна екзекуция.
	Оттеглянето на Клавейн не се отрази толкова сериозно върху корабните дела, колкото би могло да изглежда. Той вече беше възложил голяма част от отговорността върху други, така че подготовката за предстоящата битка вървеше гладко и ефективно без ежедневната му намеса. Механичните производствени линии действаха с пълна мощност, бълвайки оръжие и брони. Корпусът на „Зодиакална светлина“ беше настръхнал от противокорабно оръжие. Специално подбраният тренировъчен режим превръщаше батальоните от армията на Скорпион в безупречна военна машина. Те започваха да си дават сметка, че успехите им досега се бяха дължали единствено на късмет, но в бъдеще определено нямаше да бъде така. Можеха да се провалят, но причината нямаше да бъде липса на тактическа подготовка или дисциплина.
	Сега, когато корабът на Скейд беше унищожен, нямаше защо да се тревожат толкова, че ще бъдат атакувани, докато са на път. Дълбоко проникващите скенери потвърждаваха, че ги следват други конджоинърски кораби, но те можеха само да достигнат ускорението на „Зодиакална светлина“, не и да го надминат. Очевидно никой нямаше желание да опита да премине в състояние четири след случилото се с „Куче грозде“.
	На половината път до Ризургам лайтхъгърът премина към режим на намаляване на скоростта, което незабавно го превърна в много по-трудна мишена за преследващата го флота, защото тя вече не можеше да разчита на главния си ориентир — релативистично усилените отработени газове. Рискът от атака намаля още повече и това даде възможност на екипажа да се съсредоточи върху главната цел на мисията си. Идващата от наближаваната система информация ставаше все по-разбираема и умовете се съсредоточаваха върху конкретните моменти на операцията по възвръщането на оръжията.
	Беше ясно, че около Делта Павонис става нещо извънредно странно. Сканирането на планетарната система свидетелстваше за необяснимото изчезване на три големи астрономически тела — все едно, че просто бяха изтрити. Още по-тревожно беше онова, което бе заместило най-големия газов гигант на системата: от металното му ядро бяха останали само някакви жалки останки, обвити в освободена материя, десетки пъти по-голяма от първоначалната планета. Натрапваше се мисълта за някакъв огромен механизъм, използван за завъртането на планетата до окончателното й разпадане: дъги, рогове и намотки, които в момента разглобяваха, за да ги трансформират след това в нова машинария. А в сърцето на облака се намираше нещо дори още по-голямо от въпросните второстепенни компоненти: широк две хиляди километра мотор, който не можеше да има човешки произход.
	Рьомонтоар помогна на Клавейн да направи сензори за улавяне на неутринните почерци на оръжията от адска класа. С наближаването на системата установиха, че трийсет и трите оръжия бяха горе-долу на същото място, докато други шест се намираха в спящо състояние и чакаха, докато обикаляха в орбита около неутронната звезда Хадес. За едно от оръжията нямаше никаква информация, но Клавейн бе запознат с този факт още от Майка Нест. По-детайлните сканирания, които станаха възможни, когато забавиха още, след като наближиха на четвърт светлинна година до целта си, показаха, че трийсет и трите оръжия почти със сигурност се намират на борда на кораб от същия базов тип като „Зодиакална светлина“. Корабът, който трябва да беше „Носталгия по безкрая“ на триумвир Иля Вольова, обикаляше в орбитата на Делта Павонис в точката на Лагранж между звездата и Ризургам.
	Сега най-сетне добиха известна представа за своя противник. Но какво беше положението със самия Ризургам? Нямаше никакъв радио- или какъвто и да било електромагнитен трафик, идващ от единствената обитавана планета на системата, но колонията явно все още съществуваше. Анализът на газовете, от които бе образувана атмосферата, показваше наличие на землепреобразуваща дейност, а по повърхността й вече се забелязваха значителни по размери водни пространства. Ледените шапки се бяха оттеглили към полюсите. Въздухът беше по-топъл и по-влажен откогато и да било досега от почти един милион години насам. Инфрачервените сигнатури на повърхностната флора отговаряха на моделите, които могат да се очакват от потомци на земния генофонд, модифицирани да оцеляват при студ, сухота и недостиг на кислород. Горещите термални петна обозначаваха местата, където действаха големите атмосферни процесори. Пречистените метали свидетелстваха за интензивна индустриализация на повърхността. При изключително силно увеличение се забелязваха дори намеци за пътища или тръбопроводи, а понякога се долавяше ехо от големи трансатмосферни товарни превозни средства като дирижабли. Планетата определено беше населена, дори сега. Но нейните обитатели очевидно не проявяваха особен интерес към осъществяването на връзки с външния свят.
	— Няма значение, Клавейн — рече Скорпион. — Ти си дошъл тук за оръжията, толкоз. Не е нужно да усложняваме нещата повече, отколкото трябва.
	Прасето беше заварило Клавейн сам.
	— Тоест, да мисля само как ще се справим с междузвездния кораб, така ли?
	— Можем да започнем преговорите незабавно, ако им изпратим посредник в бета-ниво. Тогава е възможно и да приготвят оръжията и като пристигнем да установим, че вече ни чакат. Бърза, чиста смяна на собствениците и се махаме оттук. Другите кораби дори още няма да са стигнали до системата.
	— Никога нищо не става така лесно, Скорп.
	Клавейн говореше с мрачно примирение, вперил очи в обсипания със звезди хоризонт зад прозореца.
	— Не мислиш, че от преговорите ще излезе нещо? Добре. Тогава да го пропуснем и да действаме направо с оръжието.
	— В такъв случай по-добре да се надяваме, че не знаят как да боравят с оръжията от адска класа. Защото, ако се стигне до битка, ние няма да имаме абсолютно никакъв шанс.
	— Мислех, че няма вероятност Вольова да обърне оръжията срещу нас.
	Клавейн се извърна от прозореца.
	— Рьомонтоар не може да ми обещае, че блокиращите кодове ще проработят. А ако ги изпробваме прекалено рано, ще дадем на Вольова време да намери алтернативен вариант за действие. Ако такова нещо съществува, убеден съм, че тя ще го открие.
	— Тогава продължаваме да залагаме на преговорите — заяви Скорпион. — Изпрати посредника, Клавейн. Това ще ни даде време и няма да ни струва нищо.
	Той не му отговори направо.
	— Мислиш ли, че те са наясно със ставащото в тяхната система, Скорпион?
	Прасето премигна. Понякога му беше трудно да следва острите завои и промени в настроенията на Клавейн. Той беше много по-сложен и многозначен от всяко друго човешко същество, с което се бе запознавал от времето си на борда на яхтата.
	— Наясно ли?
	— Че машините са вече там, че вече действат. Достатъчно е да погледнат към небето; няма как да не видят ставащото. И несъмнено ще си дадат сметка, че то не обещава нищо добро.
	— Какво друго могат да направят, Клавейн? Нали прочете резюметата от проучванията? Там вероятно не разполагат дори с една-единствена совалка. Какво друго им остава освен да се преструват, че не става нищо?
	— Не знам.
	— Нека изпратим трансмисия с посредника — настоя Скорпион. — Само до кораба, с тясно насочен лъч.
	Клавейн не отговори в продължение на повече от минута. Беше насочил отново вниманието си към прозореца, загледан в безкрая. Скорпион се запита какво ли очакваше да види там. Да не си въобразяваше, че може да развали проблясването на светлината, сигнализирала края на Галиана, ако се постарае достатъчно? Не познаваше Клавейн толкова отдавна, колкото някои от останалите членове на екипажа, но виждаше в него разумен човек. Предполагаше обаче, че скръбта, виещата, изпълнена с угризения скръб, бе в състояние да смаже логиката. Скорпион смяташе, че влиянието на една толкова разпространена емоция като тъгата върху хода на историята, никога не бе подобаващо изследвано. Мъката и угризенията, загубата и болката, тъгата и скръбта участваха поне толкова активно в оформянето на събитията, колкото гневът, алчността и отмъстителността.
	— Клавейн… — настоя той.
	— Никога не съм предполагал, че в живота може да се наложи да бъде направен толкова труден избор — промълви възрастният мъж. — Но X имаше право. Единствено трудният избор има значение. Мислех, че дезертирането бе най-трудното, което съм правил някога. Но то не беше нищо в сравнение с онова, което се наложи да направя по-късно. Аз убих Галиана, Скорпион. И най-лошото е, че го направих доброволно.
	— Но отново си върна Фелка. Винаги има и някаква утеха.
	— Да — съгласи се Клавейн, но приличаше на човек, който се хваща и за сламката, с надеждата да му донесе утеха. — Върнах си Фелка. Или поне си върнах някого. Но тя не е същата като преди. Сега тя носи Вълка, наистина само сянка от него, но когато разговарям с нея, не съм сигурен дали отговаря Фелка или той. Каквото и да стане отсега нататък, не мисля, че ще мога да приема казаното от нея за чиста монета.
	— Ти я обичаше достатъчно, за да рискуваш живота си, като опиташ да я спасиш. Това също беше труден избор. Но не те прави уникален. — Скорпион почеса подобния си на зурла нос. — Всички тук неведнъж сме правили труден избор. Да вземем Антоанет. Знам историята й. Тръгва да извърши едно добро дело, да погребе баща си така, както е искал той, но попада насред битка, решаваща бъдещето на целия човешки род. Прасета, хора… всички. Бас държа, че не е имала това предвид, когато е тръгнала да успокоява съвестта си. Ние обаче не можем да отгатнем къде ще ни отведат събитията, нито какви по-трудни въпроси ще изникнат от даден избор. Ти си мислел, че дезертирането е завършен акт сам по себе си, но той е просто начало на нещо много по-голямо.
	Клавейн въздъхна. Може би това се дължеше на въображението му, но на Скорпион му се стори, че настроението на възрастния човек мъничко просветля. Гласът му определено беше поомекнал, когато заговори отново.
	— Ами ти, Скорпион? На теб налагало ли ти се е да избираш?
	— Да. Когато тръгнах с вас, човешките кучи синове.
	— А последствията?
	— Някои от вас си остават кучи синове, заслужаващи да умрат по най-бавния и мъчителен начин, който мога да измисля. Но това не се отнася за всички.
	— Приемам го като комплимент.
	— Приемай го както искаш. Утре може да си променя мнението.
	Клавейн въздъхна отново, почеса се по брадата и каза:
	— Добре. Направи го. Изпрати посредника в бета-ниво.
	— Ще имаме нужда от някакво изявление, което да го съпровожда. Излагане на условията, ако искаш.
	— Направи каквото е необходимо, Скорпион. Каквото е необходимо.

M>	sujet2
	През своето дълго, съкрушително царуване, инхибиторите се научиха да убиват по петнайсет различни начина една звезда-джудже.
	Разбира се, мислеше си надзирателят, имаше и други методи, повече или по-малко ефективни, които може би щяха да бъдат изобретени или използвани в различни епохи на галактическата история. Галактиката беше много голяма, много стара, и познанията на инхибиторите за нея съвсем не бяха изчерпателни. Факт беше обаче, че през последните четиристотин и четирийсет милиона години към хранилището на техните знания не беше прибавена нито една нова техника за убиване на звезди. Галактиката бе направила две завъртания от последното осъвременяване на тяхната методология. Дори според ледените пресмятания на инхибиторите, това бе тревожно дълъг период да не научиш нито един нов трик.
	Макар методът, който прилагаха сега — разбиване на звезда чрез пеене — вече да бе използван преди четиристотин и четирийсет милиона години, надзирателят не можеше да не го наблюдава с известно упоение и любопитство. Точно така един възрастен касапин би се вторачил в някакво ултрамодерно съоръжение, предназначено да увеличи продуктивността на кланицата. Сегашната чистка щеше да изиграе ролята на важен тест за техниката, да даде възможност да бъде окончателно оценена. Ако не останеше доволен, надзирателят щеше да остави в архивите препоръка при следващите чистки да се приложи някой от четиринайсетте по-стари методи за унищожаване на звезди. Но засега щеше да се довери на ефикасността на певеца.
	Всички звезди вече си пееха. Външните слоеве на всяка звезда звънтяха постоянно на различни честоти, като вечно ехтящ звънец. Огромните сеизмични модели създаваха вибрации, които навлизаха дълбоко в звездата, до химическата сърцевина, непосредствено над разтопеното ядро. Тези колебания бяха умерени в звезда с размери на джудже като Делта Павонис. Но певецът се настройваше към тях, залюлявайки се около звездата в областта на въртене на екватора, напомпвайки я с гравитационна енергия в тези резониращи честоти, които биха увеличили интензивността на вибрациите. Певецът беше това, което бозайниците биха нарекли гравьор, гравитационен лазер.
	В сърцето на певеца микроскопична космическа струна, малка реликва от бързо изстиващата ранна Вселена, беше издърпана от кипящата пяна на квантовия вакуум. Струната беше нищожна на фона на космическите размери, но беше достатъчна за целите на певеца. Тя се издърпваше и удължаваше като конец от топъл карамел, надувана от енергията на същата вакуумна фаза, от която певецът черпеше за всичките си нужди, докато достигне макрокосмически размери и макроскопична плътност на маса-енергията. Тогава струната се връзваше умело в сложна конфигурация и се дърпаше, за да генерира тесен конус от пулсиращи гравитационни вълни.
	Амплитудите на колебанията нарастваха, бавно, но сигурно. Същевременно, предизвиквайки гравитационни пулсации с точност и елегантност, певецът извайваше самите модели, вкарвайки в играта нови вибрационни режими, като подсилваше едни и потискаше други. Въртенето на звездата вече бе унищожило сферичната симетрия в първоначалните начини на вибриране, но те бяха все така симетрични по отношение на оста на въртене. Сега певецът работеше върху въвеждането на още по-асиметрични режими в звездата, фокусирайки своите усилия върху една екваториална точка непосредствено между самия себе си и центъра на масата на звездата. Той увеличаваше своята мощ и фокус, а космическата струна вибрираше все по-силно. Непосредствено под певеца, на външната обвивка на звездата, потоците маса се стесняваха и отразяваха, загрявайки и компресирайки водорода на повърхността до близки до предизвикването на ядрени реакции условия. И те действително избухваха във вид на три-четири концентрични пръстена звездна маса, но това беше инцидентно. Онова, което имаше значение, онова, към което се стремеше певецът, беше нагъването и изкривяването на обвивката. Във врялата повърхност на звездата се появяваше нещо като пъп, трапчинка, достатъчно голяма, за да погълне цяла скалиста планета. Концентрични пръстени, ослепително ярки кръгове, се разпространяваха във всички посоки от „трапчинката“, изхвърляйки в пространството рентгенови лъчи и неутрино. Певецът продължаваше да помпа звездата с гравитационна енергия, изчислявайки моментите с хирургическа точност, „трапчинката“ ставаше все по-дълбока, сякаш невидим пръст натискаше повърхността на балон. Около нея звездата се издуваше все по-навън в пространството, успоредно с преразпределянето на материята. Материята трябваше да отиде някъде, защото певецът изравяше дълбока дупка в звездата.
	И щеше да го прави, докато достигне горящото й ядро.
M$

	Пътуването от орбитата на Ризургам до „Носталгия по безкрая“ траеше петнайсет часа и Хури прекара всяка минута от него в огромно напрежение. И то не само заради странното и тревожно нещо, което започваше да става с Делта Павонис. Беше видяла как инхибиторското оръжие започна да действа. Как се насочи като голям ловджийски рог към повърхността на звездата, както и реакцията на звездата, изразена в появата на изпепеляващо око на повърхността й. Увеличението показа, че окото представлява зона на топене, всъщност няколко зони, заобиколили непрекъснато задълбочаващата се яма в обвивката на звездата. Това ставаше върху страната, която бе обърната към Ризургам, и този факт несъмнено не беше случаен. Каквото и да правеше оръжието, определено го правеше с учудваща бързина. Приготвянето му бе отнело доста време и Хури бе стигнала до погрешния извод, че и окончателното разрушаване на Делта Павонис щеше да бъде извършено със същия спокоен ритъм. Но очевидно този път случаят нямаше да бъде такъв. Беше си мислила за нещо като екзекуция, за която се говори много и която се бави от всевъзможни правни спънки и протакания, но бива осъществена внезапно с изстрелването на един-единствен куршум. Същото щеше да стане и със звездата: дълга, сериозна подготовка, последвана от изключително бърза екзекуция.
	А бяха евакуирали едва две хиляди души. Всъщност положението беше още по-обезкуражаващо: бяха извозили две хиляди души от повърхността на Ризургам, но никой от тях все още не беше видял „Носталгия по безкрая“ нито пък имаше представа какво щеше да завари, когато стъпи на борда й. Хури се надяваше, че нервността й не се забелязва, защото пасажерите и без това бяха достатъчно експанзивни.
	И не само поради факта, че корабът бе предназначен за превозване на много по-малко хора и затова бяха принудени да изтърпят пътуването натъпкани като сардели, докато поддържащите системи работеха с максимален капацитет, само за да осигуряват достатъчно въздух, вода и охлаждане. Тези хора бяха поели огромен риск, доверявайки се на сили, които не контролираха. Единствено присъствието на Торн ги крепеше, но дори той изглеждаше на ръба на нервното изтощение. Из кораба непрестанно избухваха дребни свади и пререкания и Торн неизменно се озоваваше там, за да успокои положението, след което трябваше незабавно да тича другаде, за да прави същото. Обаянието му се изчерпваше. Той трябваше да прекара буден не само цялото пътуване, но и деня преди последното излитане на совалката и шестте часа, които бяха необходими, за да намерят места за петстотинте новодошли.
	Цялата тази работа се проточваше прекалено дълго, Хури нямаше как да го отрече. А за осъществяването на цялата операция по евакуацията трябваше да бъдат осъществени още деветдесет и девет такива полета и следователно щеше да има още деветдесет и девет възможности нещата да се провалят. Може би щеше да стане по-лесно, когато из Ризургам плъзнеше мълвата, че в края на пътуването действително ги чакаше междузвезден кораб, а не някакъв дяволски капан на правителството. От друга страна, не беше изключено, когато точната природа на лайтхъгъра се изяснеше, нещата да се влошат още повече. А по всичко личеше, че оръжието щеше скоро да завърши онова, което бе започнало да прави около Делта Павонис.
	Поне бяха почти в края на това пътуване.
	Междинният кораб не беше предназначен за трансатмосферни полети. Той представляваше некрасива сфера с купчина мотори на единия полюс и отделение за пасажерите на другия. Първите петстотин пътници бяха прекарали много дни на борда, изследвайки всеки сантиметър от спартанския интериор. Но поне разполагаха с известно пространство. След пристигането на следващата партида нещата се поусложниха. Водата и храната трябваше да се разпределят строго, на порциони, и за всеки пасажер да се определи местенце. Но положението беше все още търпимо. Децата все още имаха възможност да тичат насам-натам и да досаждат, а възрастните все още можеха да се усамотят, ако имат нужда. Но с пристигането на следващите петстотин души цялата атмосфера в кораба се промени, и то към лошо. Правилата трябваше да се налагат, вместо да се обявяват любезно. На борда бе създадено нещо много близко до миниатюрна полицейска държава с безмилостна таблица от наказания за различните престъпления. Засега имаше много малко нарушения на новите драконовски закони, но Хури се съмняваше, че всяко пътуване щеше да преминава така гладко. Рано или късно най-вероятно щеше да й се наложи да накаже някого за назидание на другите.
	Последните петстотин предизвикаха най-големи главоболия. Разполагането им наподобяваше събиране на някакъв пъклен пъзел: каквото и да направеха, в совалката все оставаха петдесет чакащи човека, даващи си мрачно сметка, че са се превърнали в досаден остатък в задача, която щеше да бъде разрешена много по-лесно, ако не бяха съществували.
	В крайна сметка, неизвестно как, беше намерен начин всички да бъдат натъпкани на борда. Това поне щеше да бъде осъществено по-лесно следващия път, но правилникът за дисциплината вероятно щеше да бъде дори още по-строг. На хората нямаше как да бъдат давани права, докато се намираха в трансферния кораб.
	След тринайсетия час на полета в кораба се възцари спокойствие, дължащо се единствено на изтощението. Ана се срещна с Торн край един страничен отвор, достатъчно далече, за да не бъдат чути от най-близко стоящите пасажери. На пепелявата светлина лицето му наподобяваше статуя. Стори й се обезсърчен, лишен от каквато и да било радост от постигнатото.
	— Справихме се — рече тя. — Каквото и да се случи сега, ще сме спасили поне две хиляди души.
	— Дали? — попита той, като се стараеше да говори достатъчно тихо, за да не го чуят.
	— Те няма да се върнат на Ризургам, Торн.
	Разговаряха като бизнес сътрудници, избягвайки всякакъв физически контакт. Торн все още беше „гост“ на правителството и не трябваше да изглежда, че зад сътрудничеството му се крият задни мисли. Заради тази необходима дистанция, която трябваше да поддържат през цялото време в совалката, желанието й да спи с него беше по-силно от всякога досега. Знаеше, че се бяха сближили много на борда на кораба след срещата с инхибиторските кубове сред атмосферата на Рок. Но не го бяха направили тогава, нито докато бяха на Ризургам. Еротичното напрежение, което съществуваше помежду им от този момент, беше едновременно вълнуващо и мъчително. Никога досега не й се бе струвал така привлекателен, а знаеше също, че той я желае поне толкова силно. Знаеше и че щеше да се случи. Просто трябваше да приеме нещо, което отдавна бе наясно, че се налага да приеме. А трябваше да приеме, че с предишния й живот беше приключено и бе дошъл моментът да започне нов. Въпросът беше да избере да остави миналото там, където му беше мястото, и да приеме, да си наложи да повярва, че не накърнява честта на съпруга си като нарушава дадения обет. Надяваше се само, че където и да се намираше, жив или мъртъв, Фазил Хури беше стигнал до същия извод и бе намерил сили да затвори главата към тази част от своя живот, която включваше Ана Хури. Двамата бяха влюбени, отчаяно влюбени, но Вселената не се интересуваше от превратностите на човешкото сърце. Сега всеки от двамата трябваше да следва собствения си път.
	Торн нежно докосна ръката й. Жестът бе скрит в увисналите помежду им сенки.
	— Не — отвърна той. — Няма да ги върнем на Ризургам. Но можем ли да признаем с ръка на сърцето, че ги водим на по-добро място? Ами ако просто ги водим на друго място, където да умрат?
	— Това е космически кораб, Торн.
	— Да, който не се е разбързал да ходи никъде.
	— Засега — допълни тя.
	— Искрено се надявам, че си права.
	— Иля осъществи известен напредък с Капитана — рече Хури. — Той започна да излиза от черупката си. Щом успя да го убеди да извади тайните оръжия, ще успее да го уговори и да тръгне.
	Той се обърна; острите сенки подчертаваха лицето му.
	— И тогава?
	— Друга система. Няма значение коя. Ще изберем. Всичко е за предпочитане пред оставането тук.
	— За известно време, може би. Но не трябва ли поне да проверим какво би могъл да стори за нас Силвест?
	Тя издърпа дланта си от ръката му и попита предпазливо:
	— Силвест ли? Сериозно ли говориш?
	— Той прояви интерес към ставащото с нас на Рок. Или поне нещо прояви интерес. Ти разпозна в него Силвест или копие на неговата личност. И обектът, каквото и да представлява, се върна на Хадес.
	— Какво предлагаш?
	— Да помислим за немислимото, Ана: да потърсим неговата помощ. Ти ми каза, че матрицата Хадес е по-стара от инхибиторите. И може би е по-силна от тях. Поне така изглеждаше на Рок. Не е ли редно да разберем какво има да каже по въпроса Силвест? Може би няма да има възможност да ни помогне директно, но нищо чудно да разполага с информация, която би ни свършила работа. Той е прекарал там субективни вечности и има достъп до архивите на цяла, пътуваща сред звездите култура.
	— Ти не разбираш, Торн. Мисля, че ти казах, но очевидно не е стигнало до теб. Няма лесен достъп до матрицата на Хадес.
	— Спомням си много добре. Но все пак има начин, дори това да означава, че човек трябва да умре, нали?
	— Имаше и друг начин, но няма гаранция, че все още действа. Умирането е единственият начин, който знам аз. И няма да отида отново там, нито в този, нито в следващия живот.
	Торн сведе поглед. Лицето му се беше превърнало в маска, която й бе трудно да разчете. Разочарован ли беше или изпълнен с разбиране? Той нямаше представа какво е да падаш към Хадес със съзнанието, че те очаква сигурна смърт. Беше възкресена веднъж, след срещата си със Силвест и Паскал, но нямаше гаранция, че щеше да има същия шанс втори път. Самият този акт бе консумирал значителна част от изчислителните ресурси на Хадес и те, които и да бяха агентите, ръководещи безкрайните му изчисления, може би нямаше да наредят отново същото нещо. На Торн му беше лесно — той нямаше представа какво е това.
	— Торн… — започна тя.
	Но в този момент лицето му се освети от розови и сини светлини.
	Хури се намръщи.
	— Какво беше това?
	Той се обърна така, че да вижда навън.
	— Светлини. Проблясващи като далечни светкавици. Виждам ги всеки път, когато преминавам край някой прозорец. Изглежда се намират близо до еклиптичната равнина, в същата половина на небето като машината на инхибиторите. Не бяха там, когато напуснахме орбита. Каквото и да е това, трябва да е започнало през последните дванайсет часа. Не мисля, че има нещо общо с оръжието.
	— Тогава трябва да са нашите оръжия — възкликна Ана. — Иля трябва да е започнала да ги използва.
	— Тя каза, че ще ни даде гратисен период.
	Наистина беше така. Иля Вольова им беше обещала да не вкарва в употреба нито едно от тайните оръжия в продължение на трийсет дни, след което щеше да преразгледа решението си в зависимост от успеха на операцията по евакуирането.
	— Трябва да се е случило нещо — каза Ана.
	— Или ни е излъгала — добави Торн.
	Под прикритието на тъмнината хвана отново ръката й и прокара с пръст линия от китката до мястото, където се свързваха показалецът и средният й пръст.
	— Не. Не би ни излъгала. Случило се е нещо, Торн. Планът се е променил.


	Гледката изплува от мрака два часа по-късно. Нищо не можеше да бъде направено някои от пасажерите в трансферния кораб да не видят отвън „Носталгия по безкрая“. На Хури и Торн не им оставаше друго освен да чакат с надеждата реакцията да не бъде прекалено крайна. Ана бе поискала да поставят прегради на прозорците — корабът беше прекалено стар, за да дава възможност прозорците му просто да бъдат свити, докато изчезнат. Торн обаче я предупреди да не прави нищо, което би намекнало, че гледката по някакъв начин е странна или обезпокоителна.
	— Може да не е толкова зле, колкото очакваш — прошепна той. — Ти знаеш как би трябвало да изглежда един лайтхъгър и този кораб те смущава, защото трансформациите на Капитана са го превърнали в нещо чудовищно. Но повечето от хората, които превозваме, са родени на Ризургам и не са виждали никога космически кораб, нито дори снимки, така че нямат представа как би трябвало да изглежда. Имат просто някаква неопределена представа въз основа на старата документация и на космическите опери, с които са отхранени от Дома за излъчване на емисиите. „Носталгия по безкрая“ може да им се стори малко… необичаен… но няма непременно да направят извода, че е заразен от чума.
	— А когато се качат на борда му — попита Хури.
	— Тогава вече положението няма да бъде същото.
	Оказа се обаче, че Торн е повече или по-малко прав. Шокиращите израстъци и архитектурни завъртулки на мутиралата външност на кораба изглеждаха патологични за Хури, но тя знаеше за чумата повече от когото и да било на Ризургам. В крайна сметка се оказа, че сравнително малка част от пасажерите се притесниха така, както бе очаквала. Повечето бяха готови да приемат, че причинените от болестта завъртулки изпълняваха някакви неясни военни функции. Все пак те вярваха, че това бе именно корабът, изтрил цяла колония от лицето на Ризургам. Нямаха почти никаква предварителна представа как би трябвало да изглежда, освен че поради самата си природа, трябва да е извънредно злокобен.
	— Те усещат най-вече облекчение, че изобщо има кораб — обясни Торн. — А и повечето от тях няма как да се доберат до прозорец. Приемат това, което им се казва, или то изобщо не ги интересува.
	— Как може да не ги интересува, когато изоставиха досегашния си живот, за да дойдат тук.
	— Уморени са. Толкова са уморени, че не са в състояние да се интересуват от нищо друго освен от възможността да излязат оттук.
	Трансферният кораб мина бавно покрай едната страна на „Носталгия по безкрая“. Хури беше виждала достатъчно пъти това приближаване, за да го наблюдава без какъвто и да било интерес. Сега обаче нещо я накара да се намръщи.
	— Това преди го нямаше тук — обяви тя.
	— Кое?
	Като се стараеше да говори тихо и да не сочи, Ана обясни:
	— Ето този белег. Виждаш ли го?
	— Онова нещо ли? Няма как да го пропусна.
	Белегът представляваше прорез, лъкатушещ в продължение на неколкостотин метра по дължината на корпуса. Изглеждаше дълбок, много дълбок, и достигаше много навътре в кораба, освен това по всичко личеше, че е съвсем скорошен: краищата му бяха остри и нямаше следи от опити за ремонтиране. Стомахът на Хури се сви мъчително.
	— Нов е — каза тя.



>	Трийсет и втора глава

	Трансферната совалка се плъзгаше край лайтхъгъра, подобна на самотно въздушно мехурче, носещо се покрай хълбока на огромен кит. Хури и Торн се насочиха към рядко използваната кабина за управление на полета, затвориха херметически вратата след себе си и наредиха да бъдат включени част от прожекторите. Светлинните струи обляха странично корпуса, откроявайки топологията на особения му релеф. Странните трансформации се виждаха до най-малките подробности — гънки, издатини и акри от нещо като гущерови люспи — но не се виждаха следи от по-големи поражения.
	— Е? — прошепна Торн. — Какво смяташ?
	— Не знам — отвърна тя. — Едно обаче е сигурно. Ако всичко беше нормално, Иля вече щеше да се е обадила по един или друг начин.
	Торн кимна.
	— Мислиш, че се е случило нещо катастрофално, така ли?
	— Видяхме някаква битка или нещо подобно. Няма как да не започна да си правя някакви изводи.
	— Беше много далече.
	— Можеш ли да бъдеш сигурен в това?
	— Ами, честно казано — да. Светкавиците не бяха разпределени случайно по небето. Бяха струпани на едно място и лежаха в близост до еклиптичната равнина. Това означава, че видяното, каквото и да е било то, е било далече, на десетки светлинни минути, може би дори на цели светлинни часове оттук. Ако този кораб се намираше в центъра на събитията, видените от нас светкавици щяха да се простират на много по-големи пространства.
	— Добре. Извини ме, ако не се изпълвам с особено облекчение.
	— Пораженията, които виждаме тук, няма как да са свързани с въпросните светкавици, Ана. Ако те наистина са се намирали в далечния край на системата, тогава отделената енергия трябва да е била ужасяваща. Този кораб явно е понесъл някакъв удар, но не може да е било директно попадение от същите оръжия, иначе сега тук изобщо нямаше да има кораб.
	— Значи е бил улучен от шрапнел или нещо подобно.
	— Малко вероятно…
	— Торн, абсолютно ясно е, че се е случило нещо.
	Дисплеите върху конзолата се оживиха. Никой от тях не бе направил нищо. Хури се приведе напред и запита нещо совалката, като прехапа устна.
	— Какво има — поинтересува се Торн.
	— Канят ни на дока — отвърна тя. — Нормален вектор за приближаване. Все едно, че не се е случило нищо необичайно. Но ако е така, защо Иля не разговаря с нас.
	— На нас разчитат две хиляди души. По-добре първо да се уверим, че там не ни чака капан.
	— Напълно ми е ясно.
	Ана прокара пръст по конзолата, като от време на време натискаше някой бутон, предизвиквайки съответната реакция от страна на системата.
	— И какво правиш сега? — попита Торн.
	— Приземявам совалката. Ако лайтхъгърът искаше да направи някоя гадост, вече имаше предостатъчно възможности да го стори.
	Торн се нацупи, но не каза нищо. Усетиха подръпването на микрогравитацията, когато трансферната совалка превключи в режим на приближаване за паркиране, преминавайки под директния контрол на по-големия кораб. Корпусът му надвисна над тях и после в него се появи отвор, даващ им достъп до хангара. Хури затвори очи — отворът изглеждаше точно толкова голям, колкото голяма беше трансферната совалка — но преминаха без сблъсък. Совалката се задвижи върху колесниците си и миг по-късно се намести на едно от местата за паркиране. В последния момент усетиха лек тласък, последван от едва доловимо потрепване при осъществяването на контакта със задържащите елементи. И тогава дисплеите върху конзолата се промениха отново, за да обозначат, че совалката бе осъществила здравото си свързване с кораба. Всичко беше абсолютно нормално.
	— Това не ми харесва — промълви Хури. — Не е типично за Иля.
	— Не може да се каже, че тя беше особено благо настроена при последната ни среща. Може би просто сръднята й е продължила прекалено дълго.
	— Не е в нейния стил — сопна се Ана, но веднага съжали. — Нещо не е наред. Само дето не знам точно какво.
	— Какво ще правим с пасажерите?
	— Ще ги задържим тук, докато разберем какво става. След петнайсетте часа все ще могат да издържат още един-два.
	— Това няма да им хареса.
	— Налага се. Някой от твоите хора може да измисли някакво извинение, а?
	— Несъмнено сме стигнали до положение, когато една лъжа повече или по-малко няма да промени нищо. Ще измисля нещо… може би проблем в напасването на атмосферното налягане.
	— Това ще свърши работа. Не е нужно да бъде нещо кардинално, само основателно, за да ги задържи на борда на совалката няколко часа.
	Торн отиде да уреди въпроса с помощта на своите сътрудници. „Няма да бъде особено трудно“ — помисли си Хури Повечето пътници така или иначе не очакваха да излязат от совалката през следващите няколко часа и следователно нямаше да си дадат веднага сметка, че нещо не е наред. Стига да не се разчуеше, че все още никой не е слязъл, бунтът можеше да бъде отложен с няколко часа.
	Зачака връщането на Торн.
	— Сега какво — попита той. — Не можем да излезем през главния люк, иначе хората ще станат подозрителни, ако не се върнем.
	— Тук има второстепенен люк — каза Хури и кимна към бронираната врата в едната стена на кабината. — Поисках да ни осигурят свързваща тръба от хангара. Така ще можем да влизаме и излизаме от кораба без никой да разбере.
	Тръбата вече висеше от едната страна на корпуса. Засега лайтхъгърът беше изключително послушен. Хури и Торн си облякоха скафандри, макар от индикациите да ставаше ясно, че съставът и налягането на въздуха в тръбата са нормални. Приближиха се до вратата, отвориха я и влязоха в камерата от другата й страна. Външната врата се отвори почти веднага, защото нямаше нужда от изравняване на налягането.
	Нещо ги чакаше в тунела.
	Хури трепна и усети как Торн реагира по същия начин. От войнишките години й беше останала непоносимост към роботите. На Края на небето роботът често беше последното нещо, което виждаш. Беше се научила да потиска тази фобия, откакто се движеше сред други култури, но все още се стряскаше при неочаквана среща с някой робот.
	Този слуга обаче не й беше познат. Имаше човешка форма и същевременно нямаше човешки вид. Беше предимно кух, буквално скеле от тънки като тел стави и сухожилия и нямаше почти никакви солидни части. В скелетоподобната му форма се забелязваха механизми от различни сплави, жужащи сензори и артериални връзки. Очакващият ги слуга беше запречил коридора с протегнатите си крайници.
	— Не изглежда обещаващо — прошепна Хури.
	— Здравейте — обади се слугата или по-скоро излая с грубовато синтезирания си глас.
	— Къде е Иля? — попита Ана.
	— Неразположена е. Имате ли нещо против да натоварите скафандрите си с тълкуването на фактите от околната среда и предаването им по визуален и аудио път. Това ще улесни значително нещата.
	— Какви ги говори — учуди се Торн.
	— Иска да го оставим да манипулира видяното от нас чрез скафандрите.
	— Може ли да го направи?
	— Всяко нещо на кораба може, ако го оставим. Повечето ултри имат импланти за постигане на същия ефект.
	— А ти?
	— Моите ги махнаха преди да сляза на Ризургам. Не исках някой да успее набързо да установи връзката ми с „Носталгия по безкрая“.
	— Разумно.
	Слугата се обади отново.
	— Уверявам ви, че няма да има никакви трикове. Както виждате, аз съм безопасен. Иля нарочно ми избра такова тяло — за да не мога да пакостя.
	— Иля ли го избра?
	Слугата кимна с теленото си подобие на череп. Нещо се заклати в отворената клетка — между два тела висеше бяло парченце, което приличаше много на угарка от цигара.
	— Да. Тя ме изобрети. Аз съм симулацията в бета-ниво на Невил Клавейн. Е, не съм картина, излязла изпод четката на някой художник, но определено не приличам на това тук. Но ако все пак искате да ме видите такъв, какъвто съм в действителност…
	Слугата направи подканващ жест с едната си ръка.
	— Внимавай — прошепна Торн.
	Хури даде на скафандъра си беззвучни команди да приема и тълкува информацията за заобикалящите я полета. Промяната се осъществи меко. Слугата избледня и изчезна от зрителното й поле. Скафандърът й запълни празнините, където трябваше да се намира той, базирайки се върху догадки и върху задълбочените си познания за триизмерното обкръжение. Всички защити останаха по местата си. Ако се раздвижеше бързо или направеше нещо подозрително според скафандъра, слугата щеше да се появи отново в зрителното й поле.
	Сега обаче на мястото му се появи солидната фигура на мъж. Съществуваше леко несъответствие между него и обкръжението му — той беше прекалено остро фокусиран, прекалено ярък, а сенките не падаха върху му както трябваше — но тези грешки бяха умишлени. Скафандърът можеше да го направи да изглежда абсолютно реален, но се смяташе за разумно образът да не се предава абсолютно реалистично. Така нямаше опасност в някой момент наблюдателят да забрави, че всъщност общува с машина.
	— Така е по-добре — каза фигурата.
	Пред Ана стоеше възрастен човек, хилав, с бяла брада и коса.
	— Вие ли сте Невил… как казахте е второто ви име?
	— Невил Клавейн. А вие трябва да сте Ана Хури.
	Сега вече гласът му беше почти човешки. Оставена беше, пак умишлено, съвсем лека изкуствена нишка.
	— Никога не съм чувала за вас — отвърна тя и погледна към Торн.
	— Нито пък аз — додаде той.
	— Няма как да сте чували — съгласи се Клавейн. — Току-що пристигам. Или по-скоро, все още не съм пристигнал, но съм на път да го направя.
	Хури можеше да чуе подробностите по-късно.
	— Какво се е случило с Иля?
	Лицето му се изопна.
	— Страхувам се, че новините не са добри. По-добре елате с мен.
	Клавейн се обърна и се запъти към другия край на коридора; очевидно очакваше да го последват.
	Хури погледна към Торн. Той кимна, без да каже нито дума.
	Двамата тръгнаха след него.
	Той ги поведе из катакомбите на „Носталгия по безкрая“. Ана си повтаряше непрестанно, че слугата не може да й направи нищо, че Иля вече беше взела нужните предпазни мерки, за да не допусне подобно нещо. След като бе инсталирала симулация в бета-ниво, със сигурност бе ограничила възможностите и действията му. Симулацията само се водеше на слугата; софтуерът — непрекъснато си напомняше, че това не е нищо повече от софтуер, много умен софтуер — се пресъздаваше на някоя от корабните мрежи.
	— Кажи ми какво се е случило, Клавейн — рече тя. — Каза, че си на път да пристигнеш. Какво означава това?
	— Корабът ми се намира в последната си фаза на намаляване на скоростта. Нарича се „Зодиакална светлина“. Ще пристигне в тази система съвсем скоро и ще спре до вашия кораб. Физическото ми съответствие се намира на него. Подканих Иля да инсталира тази симулация в бета-ниво, защото изоставането след светлината не ни позволява да осъществим нещо подобно на значими преговори. Иля се съгласи… и ето ме тук.
	— И къде е Иля?
	— Мога да ви кажа къде е тя — отвърна Клавейн. — Но не съм съвсем сигурен какво се случи. Беше ме изключила.
	— Тогава трябва да те е включила отново — обади се Торн.
	Ходеха — или по-скоро газеха — в стигаща до коленете им корабна тиня с цвят на жлъчка. Откакто бяха напуснали хангара се движеха из въртящи се около оста си части, но постигнатата в резултат гравитация варираше в зависимост от пътя, който следваха.
	— Всъщност не тя ме включи — отговори Клавейн. — Ето това е необичайното. Дойдох на себе си, би могло да се каже, и открих… е, започвам да тичам като пърле пред майка си.
	— Мъртва ли е тя, Клавейн?
	— Не — отвърна с известно натъртване той. — Не, не е мъртва. Но и не е добре. Добре е, че дойдохте. Предполагам, че на тази совалка имате пасажери.
	Нямаше смисъл да го лъже.
	— Две хиляди човека — призна Хури.
	— Иля каза, че ще трябва да осъществите общо сто пътувания в двете посоки. И това е едва първото, нали?
	— Дай ни време и ще се справим с всичките — обади се Торн.
	— Твърде възможно е времето вече да е непостижим лукс. Съжалявам, но такова е положението.
	— Спомена за някакви преговори — намеси се Ана. — За какво, по дяволите, трябва да се преговаря?
	Старческото лице насреща й се разпъна в изпълнена със симпатия усмивка.
	— За доста много, страхувам се. Вие имате нещо, което моят прототип желае изключително силно.
	Слугата познаваше кораба. Клавейн ги водеше из лабиринт от коридори и шахти, наклонени проходи и канали, камери и преддверия, прекосяваше райони, които Хури познаваше съвсем повърхностно. Някои участъци на лайтхъгъра не бяха посещавани от десетилетия световно време. Дори Иля бе проявявала подчертана неохота да ходи там. Корабът беше огромен и заплетен, топологията му беше неразгадаема като изоставено метро на запустяла столица. Обитаваха го множество призраци, като не всички имаха непременно кибернетичен или въображаем произход. Ветровете въздишаха из дългите му километри празни коридори. Гъмжеше от плъхове, в сенките му дебнеха машини и побъркани хора. Той имаше своите настроения и трескави състояния, също като някоя стара къща.
	Но сега нещо се бе променило неуловимо. Напълно възможно беше всичките му някогашни обитатели и заплашителни места все още да съществуваха. Сега обаче се усещаше един всеобхватен дух, разумно присъствие, проникващо във всеки кубически сантиметър, което обаче не можеше да бъде локализирано в определена точка на кораба. Където и да отидеха, бяха заобиколени от Капитана. Той ги усещаше и те го усещаха, дори само като настръхване на космите на тила от острото чувство, че ги наблюдават. И от това целият кораб изглеждаше едновременно и повече, и по-малко заплашителен от преди. Всичко зависеше от това на чия страна беше Капитанът.
	Хури не знаеше отговора на този въпрос. Не мислеше, че дори Иля можеше да каже със сигурност.
	Най-сетне Ана започна да разпознава района, през който се движеха. Той бе сред най-малко променените от претърпяната от Капитана трансформация. Стените имаха червеникавокафявия цвят на стари ръкописи, в коридорите преобладаваше характерният за манастирите полумрак, нарушаван единствено от премигващите като свещи охреножълти светлинки по стените. Клавейн ги водеше към болничното отделение.
	Стаята, в която се озоваха, беше с нисък таван и без прозорци. Слугите от медицинския персонал представляваха клекнали по ъглите части от машини, сякаш имаше малка вероятност да се появи нужда от тях. Единственото легло беше разположено почти в центъра на помещението, обслужвано от ансамбъл тумбести съоръжения. В леглото лежеше по гръб жена, ръцете й бяха скръстени на гърдите, а очите — затворени. Графиките на биомедицинските й показатели проблясваха над нея като зора.
	Хури се приближи до леглото. В него несъмнено лежеше Вольова. Но изглеждаше като неин вариант, подложен на някакъв ужасен експеримент за ускорено стареене, нещо свързано с лекарства, засмукващи кожата до самите кости и други лекарства, превръщащи я в безжизнена мембрана. Изглеждаше учудващо крехка, сякаш щеше да се разсипе на прах всеки момент. Ана не виждаше за първи път Иля тук, в болничното отделение. Беше се лекувала и след престрелката на повърхността на Ризургам, когато плениха Силвест. Тогава Вольова бе ранена, но изобщо не бе ставало и дума, че може да умре. Сега беше необходимо да се вгледаш много внимателно в нея, за да се увериш, че вече не е мъртва. Иля изглеждаше изсушена като чироз.
	Хури се обърна ужасена към симулацията.
	— Какво се е случило?
	— Все още не знам точно. Преди да ме приспи й нямаше нищо. А когато после дойдох на себе си, се озовах в тази стая. Тя лежеше в леглото. Машините бяха стабилизирали състоянието й, но това е всичко, което са в състояние да направят. В крайна сметка тя пак умира. — Клавейн кимна към дисплеите над Иля. — Виждал съм подобни рани и преди, по време на войните. Вдишала е вакуум без никаква защита срещу загубата на влага на вътрешните органи. Въздухът трябва да е излязъл бързо, но не достатъчно, за да я убие мигновено. Уврежданията са най-вече в белите й дробове — пострадали са всички алвеоли, където са се образували ледени кристалчета. Ослепяла е и с двете очи, има увреждания и на мозъчните функции. Уврежданията на трахеята пък затрудняват говора й.
	— Тя е ултра — възкликна отчаяно Торн. — Ултрите не умират, само защото са глътнали малко вакуум.
	— Тя не прилича особено на другите ултри, които съм срещал — отвърна Клавейн. — В нея нямаше импланти. Ако е имала, явно ги е махнала. Иначе медишинките можеха да предотвратят удара срещу главния й мозък. Но тя няма нищо подобно в себе си. Доколкото разбирам, самата мисъл да позволи нещо да нахлуе в нея я е отблъсквала.
	Хури погледна симулацията.
	— Ти какво направи, Клавейн?
	— Каквото трябваше. Бях помолен да направя каквото мога. Очевидното беше да инжектирам доза медишинки.
	— Чакай — вдигна ръка Хури. — Кой те помоли за това?
	Симулацията се почеса по брадата.
	— Не съм сигурен. Просто се почувствах длъжен да го направя. Трябва да разберете, че съм просто един софтуер. Не претендирам да съм повече от това. Напълно е възможно нещо да се е намесило в моите действия, принуждавайки ме да постъпя по един или друг начин.
	Хури и Тори се спогледаха. Ана разбра, че и двамата мислеха едно и също. Единственият, който би могъл да включи отново симулацията и да я помоли да помогне на Вольова, беше Капитанът. Хури усети, че настръхва. Прекрасно си даваше сметка, че я наблюдават.
	— Клавейн — рече тя. — Чуй ме. Не знам какво си в действителност. Но трябва да разбереш: тя би предпочела да умре, вместо да те остави да направиш това, което си сторил.
	— Знам — промълви Клавейн, като протегна безпомощно дланите си напред. — Но трябваше да го направя. Така щях да постъпя и ако самият аз бях там.
	— Да пренебрегнеш най-съкровеното й желание, това ли имаш предвид?
	— Да, може да се каже и така. Защото някога един човек направи същото за мен. Намирах се в същото положение като нея. Ранен… всъщност умиращ. Бях ранен, но определено не желаех никакви гадни машини в черепа си. Предпочитах да умра, но не и да допусна подобно нещо. Но един човек ги вкара там въпреки всичко. И сега съм му благодарен. Това ми подари четиристотин години живот, от който иначе щях да се лиша.
	Хури погледна към леглото, към лежащата в него жена, и отново към мъжа, който, ако не беше спасил живота й, поне бе отложил момента на смъртта.
	— Клавейн… — започна тя. — Кой, по дяволите, си ти?
	— Клавейн е конджоинър — промълви тих като полъх глас. — Добре е да го слушаш много внимателно, защото той знае какво говори.
	Беше Вольова, но фигурата на леглото така и не помръдна. Единственият показател, че сега, за разлика от момента на пристигането им, бе дошла в съзнание, бяха променените графики за състоянието й върху апаратурата над нея.
	Ана свали шлема си. Привидението на Клавейн изчезна, заместено от машината-скелет. Тя постави шлема на пода и коленичи до леглото.
	— Иля?
	— Да, аз съм.
	Гласът напомняше триене на шкурка. Хури забеляза съвсем леко движение на устните на Вольова при оформянето на думите, но звуците идваха някъде отгоре.
	— Какво стана?
	— Злополука.
	— На идване видяхме повредите по корпуса. Това…
	— Да. Вината беше моя. Както всичко останало. Грешката е винаги моя. _Скапаната вина винаги е моя._
	Ана погледна към стоящия отзад Тори.
	— Твоя ли?
	— Бях надхитрена. — Устните й се разтегнаха в нещо, което почти можеше да мине за усмивка. — От Капитана. Реших, че най-сетне е възприел моя начин на мислене. Че ще използваме тайните оръжия срещу инхибиторите.
	Хури почти беше в състояние да си представи какво се бе случило.
	— И как те надхит…
	— Извадих осем от оръжията извън корпуса. Той докладва за някаква лека функционална повреда. Повярвах, че е така. Оказа се, че това е било просто начин да ме накара да изляза вън от кораба.
	— Искал е да те убие? — понижи глас Ана.
	Това бе абсурдна постъпка — от Капитана вече не можеше да се скрие нищо, — но не успя да се овладее.
	— Не — изсъска в отговор Иля. — Искаше да убие себе си, не мен. Но аз трябваше да бъда там, за да го видя. Трябваше да бъда свидетел на ставащото.
	— Но защо?
	— За да разбера угризенията му. За да разбера, че е умишлено, а не инцидентно. 
	Торн се приближи до тях. Той също бе свалил шлема си и го бе стиснал уважително под едната си ръка.
	— Но корабът е все още тук. Какво стана, Иля?
	Отново се появи уморената полуусмивка.
	— Насочих совалката си към лъча. Помислих, че така мога да го накарам да спре.
	— И изглежда си успяла.
	— Не очаквах да оцелея. Но не улучих както трябва целта си.
	Слугата се приближи на свой ред до леглото. Освободени от образа на Клавейн, движенията му автоматично придобиваха по-машинен и заплашителен вид.
	— Те знаят, че инжектирах медишинки в главата ти — обяви той. Гласът му бе загубил човешкото си звучене. — А сега пък знаят, че ти знаеш.
	— Клавейн… бета-нивото… нямаше избор — промълви Вольова преди някой от посетителите и да успее да каже нещо. — Без медишинките вече щях да бъда мъртва. Дали ме ужасяват? Да. Безкрайно, до самата сърцевина на цялото ми същество. Изпълва ме отвращение при мисълта, че сега пълзят из черепа ми като легион от паяци и змии. Но същевременно приемам, че са необходими. Все пак те са инструментите, с които работя открай време. И знам много добре, че не могат да правят чудеса. Пораженията са прекалено сериозни. Не подлежа на ремонт, така да се каже.
	— Ще намерим някакъв начин, Иля — каза Хури. — Раните ти не може да са…
	Шепотът на Вольова я прекъсна.
	— Забрави за мен. Аз съм без значение. Сега единствено оръжията имат значение. Те са мои деца, и колкото и зли, колкото и лоши да са, няма да позволя да попаднат в неподходящи ръце.
	— Сега явно се приближаваме до проблема — обади се Торн.
	— Клавейн… истинският Клавейн иска оръжията — продължи Иля. — Според собствената му преценка той разполага с необходимите средства да ни ги вземе. — Гласът й стана по-силен. — Така ли е, Клавейн?
	Слугата се поклони.
	— Бих предпочел многократно да се договорим по този въпрос, както добре знаеш, Иля, особено сега, след като инвестирах време, за да ти помогна. Но не си прави илюзии. Моят първообраз е способен да действа доста безжалостно, когато става дума за справедлива кауза. Той вярва, че правдата е на негова страна. А хората, които смятат, че правдата е на тяхна страна, са най-опасните.
	— Защо ни казваш това — попита Хури.
	— Това е в негов… в наш интерес — отвърна любезно слугата. — Предпочитам да предадете оръжията без бой. Така най-малкото ще избегнем всякакъв риск да увредим проклетите предмети.
	— Не ми приличаш на чудовище — заключи Ана.
	— И не съм — отговори слугата. — Нито пък моето физическо съответствие. Той винаги избира пътя на най-малкото кръвопролитие. Но ако се налага да се пролее кръв… е, моят първообраз няма да се откаже заради хирургическото пускане на кръв. Особено пък сега.
	Изрече последните думи така натъртено, че Торн попита:
	— Какво му е особеното на сега?
	— Ами всичко, което трябваше да направи, за да стигне дотук. — Слугата направи пауза, отворената му глава ги огледа един подир друг. — Предаде всичко, в което е вярвал през последните четиристотин години. Не му беше леко, уверявам ви. Наложи се да излъже приятелите си и да изостави любимите си хора, защото знаеше, че няма друг начин да извърши необходимото. А напоследък му се наложи да вземе ужасно решение. Унищожи нещо, което обичаше безкрайно. И това му донесе непоносима болка. В този смисъл аз не съм точно копие на истинския Клавейн — личността ми беше оформена преди извършването на този ужасен акт.
	Гласът на Вольова застърга отново, като привлече незабавно вниманието им.
	— Истинският Клавейн не е като теб?
	— Аз съм скеч, направен преди животът му да бъде затъмнен от ужасен мрак, Иля. Мога само да правя предположения до каква степен се различаваме. Но не бих желал да се шегувам с физическото си съответствие в сегашното му душевно състояние.
	— Психологическа война — изсъска тя.
	— Моля?
	— Затова си дошъл, нали? Не да ни помогнеш да се договорим за нещо разумно, а за да всееш в душите ни страх.
	Слугата се поклони отново, със същата механична скромност.
	— Ако можех да го постигна, щях да смятам, че съм си свършил добре работата — отвърна той. — Възможно най-малко кръвопролитие, нали си спомняте?
	— Щом искаш кръвопролитие — заяви Иля Вольова, — значи си дошъл точно при когото трябва.



	Малко след това тя изпадна в друго състояние на съзнанието, може би не твърде различно от съня. Дисплеите се успокоиха, синусоидните вълни и хармоничните хистограми на Фурие отразяваха сеизмична промяна в основната нервна активност. Посетителите й я наблюдаваха няколко минути в това състояние, като се чудеха дали спеше или правеше някакъв номер, и дали това изобщо имаше значение.
	Следващите шест часа минаха бързо. Торн и Хури се върнаха в трансферната совалка и се посъветваха с преките си подчинени. Научиха с благодарност, че по време на посещението им при Вольова не бяха възникнали никакви кризи. Не липсваха дребни пререкания, но в по-голямата си част двете хиляди пасажери бяха приели измислената история за възникването на проблем с атмосферната съвместимост между двата кораба. Сега вече увериха пътниците, че техническото затруднение е било преодоляно и всъщност е ставало дума просто за неправилно функциониране на сензор. Слизането от совалката можеше да започне по вече определения ред. Те щяха да бъдат настанени на неколкостотин метра от хангара, в част на кораба, която бе сравнително незасегната от причинените от чумата трансформации на Капитана. Хури и Вольова се бяха постарали здраво да прикрият по един или друг начин най-смущаващите места.
	Там беше студено и усойно и макар да бяха сторили всичко възможно да го направят по-удобно, атмосферата все още наподобяваше крипта. Бяха добавени междинни прегради, за да бъде разделено пространството на по-малки помещения, като всяко едно бе в състояние да побере стотина човека, и тези помещения на свой ред бяха снабдени с допълнителни прегради, за да се осигури известна интимност на отделните семейства. Този район можеше да побере десет хиляди пасажери, тоест пристигналите и при следващите четири курса на трансферната совалка, но след шестия курс щеше да се наложи да започнат да пръскат новодошлите в главния корпус на кораба. И тогава неизбежно истината щеше да изплува: не само че бяха доведени на борда на поразен от страшната Смесена чума кораб, ами този кораб се беше превърнал в част от собствения си капитан, който го трансформираше непрекъснато и сега се намираха, във всякакъв смисъл, вътре във въпросния Капитан.
	Хури очакваше осъзнаването на този факт да бъде съпроводено с паника и ужас. Най-вероятно щеше да се наложи да прибегнат до налагането на военно положение, дори още по-строго от съществуващото в момента на Ризургам.
	Но дори това нямаше да струва пукнат грош, когато изплуваше другата истина, а именно, че Иля Вольова, мразеният от всички триумвир, е все още жива и е инициатор и осъществител на цялата тази евакуация.
	Тогава вече щяха да започнат истинските неприятности.
	Ана наблюдаваше как трансферната совалка се отдели от мястото си в хангара и се устреми обратно към Ризургам. Трийсет часа за полет плюс, ако имаха късмет, не повече от половината от това време за качването и настаняването на хората. След два дни Торн щеше да се върне. Ако успееше да задържи нещата дотогава, щеше да се чувства така, сякаш бе изкачила цяла планина.
	Но след това трябваше да се справят с още деветдесет и осем полета…
	Едно по едно — помисли си тя. На това я бяха научили през войнишките й дни — да разгражда всеки проблем на малки, осъществими части. Тогава, колкото и зашеметяващ да изглежда, проблемът може да бъде разрешен малко по малко. Съсредоточи се върху детайлите и се притеснявай за общата картина след това.
	Навън далечната космическа битка продължаваше да бушува. Светкавиците наподобяваха пробягване на синаптични сигнали в напречен разрез на мозък. Беше сигурна, че Вольова знае нещичко за ставащото, симулацията на Клавейн вероятно също бе осведомена. Но Иля спеше, а Хури не вярваше, че слугата ще й каже нещо друго освен майсторски скроени лъжи. В такъв случай оставаше Капитанът, който също знаеше нещо.
	Ана тръгна сама. Слезе с раздрънкания асансьор до оръжейната, както бе правила стотици пъти досега в компанията на Вольова. Преследваше я странното чувство, че върши нещо нередно, като отива там без придружител.
	Помещението беше тъмно и в безтегловност, също както го помнеше. Хури спря асансьора на нивото на водещата към оръжейната херметична камера и си сложи скафандър с двигател. След малко вече беше вътре, носейки се в безтегловност в мрака. Отблъсна се от стената, опитвайки да не обръща внимание на смущението, което я обземаше винаги в присъствието на тайните оръжия. Направи нужните корекции на навигационната система на скафандъра и изчака, докато се настрои. Сиво-зелените форми се изправяха пред прозорчето на скафандъра й, отстоящи на разстояние от десетина до неколкостотин метра. Подобната на паяжина решетка на системата от една релса представляваше серии от линии, пресичащи помещението под всевъзможни ъгли. Все още се виждаха оръжия, но не толкова, колкото беше очаквала.
	Преди да тръгне за Ризургам броят им беше трийсет и три. Вольова беше извадила осем от тях, преди Капитанът да опита да се самоунищожи. Но формите, които виждаше в момента бяха прекалено малко, и в никакъв случай не бяха двайсет и пет. Започна да ги брои. Подозренията й се оказаха верни. На борда на „Носталгия по безкрая“ бяха останали само тринайсет оръжия. Двайсет от проклетите неща бяха в неизвестност.
	Но всъщност знаеше съвсем точно къде са, нали? Осем бяха някъде навън, както най-вероятно и останалите дванайсет, които липсваха. Най-вероятно вече бяха прекосили половината система и това обясняваше поне отчасти светкавиците, които беше видяла от совалката.
	Вольова — или някой друг — бе хвърлил двайсет от тайните оръжия в битката срещу инхибиторите.
	Оставаше да се отгатне кой щеше да победи.


	„Опознай врага си“ — помисли си Клавейн.
	Само дето той изобщо не познаваше врага.
	Беше сам на мостика на „Зодиакална светлина“, потънал в размисъл. С почти затворени очи и загрижено сбърчено чело, приличаше на гросмайстор, който се готви да направи върху шахматната дъска най-важния ход в своята кариера. Пред него висеше прожектирана форма: изображение на лайтхъгъра, в който се намираха отдавна изгубените оръжия.
	Спомни си какво му беше казала Скейд още в Майка Нест. Доказателствата сочеха, че този кораб е „Носталгия по безкрая“, чийто командир беше най-вероятно някоя си Иля Вольова. Спомняше си дори снимката на жената, която му беше показала Скейд. Но дори всички тези предположения да бяха верни и той да имаше вземане-даване с въпросната Вольова, това не му говореше почти нищо. Единственото, на което можеше да има доверие, бе наученото благодарение на разширените си сетива в настоящето.
	Изображението пред него обединяваше цялата тактическа информация за кораба, получена по логически път. Детайлите се доуточняваха и се променяха непрекъснато, защото събиращите информация системи на „Зодиакална светлина“ подобряваха точността на предположенията си. Дългата интерферометрия на базовата линия противоречеше на електромагнитния профил на кораба в целия спектър, от меките гама-лъчи до нискочестотните радиовълни. На всички дължини на вълната отразяването на радиацията беше объркващо, в резултат на което тълкуващият софтуер се проваляше напълно или правеше нелогични предположения. Налагаше се Клавейн да се намесва всеки път, когато софтуерът даваше поредната си абсурдна интерпретация. Неизвестно поради каква причина програмата продължаваше да настоява, че лайтхъгърът наподобява особена смесица между кораб, катедрала и морски таралеж. Клавейн виждаше намиращата се в основата форма на напълно правдоподобен кораб и трябваше непрестанно да отклонява софтуера от по-чудатите му предположения. Можеше само да предполага, че лайтхъгърът се бе обвил в черупка от объркващ материал, като объркващите облаци, които използваше от време на време Ръждивият пояс.
	Алтернативата, а именно, че софтуерът е прав и той само му налагаше собствените си очаквания, беше прекалено изнервяща, за да я приеме.
	В този момент на вратата се почука.
	Клавейн се обърна с вдървено движение на външния си скелет.
	— Да?
	В стаята влезе Антоанет Бакс, следвана от Зейвиър. Двамата също носеха външни скелети, но ги бяха орнаментирали със светеща боя. Това бе доста разпространено сред екипажа на „Зодиакална светлина“, особено сред хората от армията на Скорпион, но Клавейн не беше сметнал за необходимо да наложи по-строга дисциплина. Той лично приветстваше всяко нещо, което спомагаше за създаването на чувство за другарство и целенасоченост.
	— Какво има, Антоанет? — попита Клавейн.
	— Искаме да обсъдим нещо, Клавейн.
	— Става въпрос за атаката — добави Зейвиър Лиу.
	Клавейн кимна и направи усилие да се усмихне.
	— Ако сме големи късметлии, няма да има такава. Екипажът ще се вразуми и ще предаде оръжията, и ще можем да се приберем без нито един изстрел.
	Разбира се, вероятността за подобно разрешение изглеждаше все по-малка с всеки следващ час. Вече беше научил от оставените от оръжията следи, че двайсет от тях бяха пръснати извън кораба и на борда му бяха останали само тринайсет. Още по-зле, шаблоните за диагностициране показваха, че някои от тях даже бяха активирани. Три от шаблоните даже бяха изчезнали през последните осем часа корабно време. Нямаше представа какви изводи да прави от всичко това, но имаше гадното усещане, че знае какво означава то.
	— А ако не ги предадат? — попита Антоанет, като се отпусна на един от столовете.
	— Тогава може би ще се наложи да прибегнем до силови методи — отвърна Клавейн.
	Зейвиър кимна.
	— И ние така си помислихме.
	— Надявам се, че ще бъде кратко и решително — додаде Клавейн. — И има всички основания да бъде така. Скорпион се зае изключително сериозно с подготовката. Техническата помощ на Рьомонтоар е безценна. Разполагаме с добре тренирани хора за осъществяването на атаката и оръжия, които да ги подкрепят.
	— Но така и не си помолил за нашата помощ — заяви Зейвиър.
	Клавейн се обърна отново към изображението на кораба, за да види дали през последните минути бяха настъпили нови промени. За негова досада, софтуерът беше започнал да изгражда подобни на струпеи израстъци и шипове с необясним произход от едната страна на лайтхъгъра. Той изруга под нос. Все едно, че гледаше някоя от поразените от чума сгради в Казъм сити. Тази тревожна мисъл заседна в ума му.
	— Какво каза? — попита той, като насочи вниманието си отново към младите хора.
	— Искаме да помогнем — каза Антоанет.
	— Вече помагате — увери я Клавейн. — Без вашата помощ най-вероятно сега изобщо нямаше да бъдем в този кораб. Да не говорим, че именно вие ми помогнахте при дезертирането.
	— Това беше преди. Имаме предвид да помогнем в предстоящата атака — уточни Зейвиър.
	— Ааа. — Клавейн се почеса по брадата. — Искаш да кажеш да помогнете във военен смисъл.
	— Корпусът на „Буревестник“ може да поеме още оръжия — рече Антоанет. — Корабът е бърз и маневрен. Трябваше да бъде такъв, за да ни прехранва.
	— Освен това е брониран — допълни Зейвиър. — Видя какви поражения направи, когато се наложи да напусне екстремно карусел Ню Копенхаген. А вътре в него има доста място. Вероятно би могъл да пренесе половината армия на Скорпион и пак да остане място.
	— Не се съмнявам.
	— Какви са тогава възраженията ти? — попита Антоанет.
	— Това не е вашата битка. Помогнахте ми и аз съм ви благодарен. Но ако познавам добре ултрите, а мисля, че случаят е такъв, те няма да ни върнат нищо, без да създадат неприятности. Вече бе пролята предостатъчно кръв, Антоанет. Оставете аз да се оправям с останалото.
	Двамата млади хора — Клавейн се питаше дали и преди му се бяха сторили наистина толкова млади — се спогледаха. Имаше чувството, че бяха запознати с някакъв неизвестен нему сценарий.
	— Ще направиш грешка, Клавейн — каза Зейвиър.
	Клавейн го погледна право в очите.
	— Добре ли си обмислил това, Зейвиър?
	— Разбира се…
	— Наистина не смятам, че трябва да го правите. — Клавейн върна вниманието си към изображението на чуждия лайтхъгър. — А сега, ако нямате нищо против… чака ме доста работа.


>	Трийсет и трета глава

	— Иля. Събуди се.
	Хури стоеше край леглото й и наблюдаваше диагностичните показатели, за да разбере, че Вольова идва в съзнание. Вероятността да е умряла не трябваше да се изключва — визуалната индикация, че е жива, беше наистина доста ограничена, — но показанията бяха горе-долу същите, както ги бе видяла преди да се отправи към тайната оръжейна.
	— Мога ли да помогна с нещо?
	Хури се обърна, едновременно стресната и засрамена. Скелетоподобният слуга стоеше в очакване на отговора й.
	— Клавейн… Не мислех, че си все още включен.
	— Не бях допреди един миг.
	Слугата се отдели от тъмния ъгъл, където се намираше, и спря от другия край на леглото, до обслужващия го тумбест апарат. После протегна ръка и направи някакви настройки по него.
	— Какво правиш? — попита Ана.
	— Издигам я към съзнателно състояние. Нали това искаше?
	— Аз… не съм сигурна дали трябва да ти се доверя или не трябва просто да те смажа.
	Слугата отстъпи от апарата.
	— Определено не трябва да ми се доверяваш, Ана. Основната ми цел е да ви убедя да ми предадете оръжията. Не мога да използвам сила, но мога да прибягна до убеждение и дезинформация.
	После бръкна под леглото и й подхвърли нещо с широко движение на единия си крайник.
	Хури хвана чифт очила, оборудвани със слушалки. Изглеждаха доста използвани, протрити и загубили цвета си. Сложи ги и видя как човешката форма на Клавейн обгърна скелетоподобния робот. Гласът, който достигна до нея през слушалките, имаше човешки тембър и модулация.
	— Така е по-добре — заяви той.
	— Кой те пуска и спира, Клавейн?
	— Иля ми разказа нещичко за вашия Капитан — обясни слугата. — Засега той не ми се е представил, нито ми е казал нещо, но ми се струва, че ме използва. Включи ме, когато Иля бе ранена, и така успях да й помогна. Но аз съм просто една симулация в бета-ниво. Притежавам познанията на Клавейн, а той е преминал доста задълбочено медицинско обучение. Предполагам обаче, че Капитанът има възможност да прибегне и до много други източници за тази цел, включително собствените си спомени. Единственото ми заключение е, че той не желае да се намесва директно, затова предпочита да използва мен като посредник. Аз съм негова марионетка, в по-голяма или по-малка степен.
	Ана изпита желание да не се съгласи с него, но нищо в поведението му не я навеждаше на мисълта, че той лъже или си дава сметка за по-правдоподобно обяснение. Капитанът бе излязъл от своята самоизолация, само за да оркестрира самоубийството си, но след като опитът се беше провалил и на всичкото отгоре Иля бе пострадала, той се бе оттеглил и изпаднал в дори още по-мрачна психоза. Не беше сигурна само дали всичко това превръщаше Клавейн в негова марионетка или в оръжие.
	— Какво _бих могла_ да ти поверя да свършиш в такъв случай? — Хури премести поглед от Клавейн към Вольова. — Ами ако я убиеш?
	— Не. — Той заклати енергично глава. — Вашият кораб или вашият Капитан не би го допуснал, убеден съм. А и аз не бих си и _помислил_ да извърша подобно нещо. Аз не съм хладнокръвен убиец, Ана.
	— Ти си просто софтуер. А един софтуер е способен на всичко.
	— Не бих я убил, уверявам те. Искам тези оръжия, защото вярвам в единството на човечеството и в хуманността. Никога не съм смятал, че целта оправдава средствата. Нито в тази, нито в която и да било друга от проклетите войни, в които съм участвал. Ако се наложи да убия, за да постигна каквото искам, ще го направя. Но не и преди да съм направил всичко възможно, за да го избегна. Иначе с нищо няма да бъда по-добър от другите конджоинъри.
	Без никакво предупреждение Иля Вольова се обади от леглото си.
	— Защо са ти тези оръжия, Клавейн?
	— Аз бих могъл да ти задам същия въпрос.
	— Това са моите оръжия.
	Хури се взираше в лицето на ранената, но тя не й изглеждаше по-будна, отколкото преди пет минути.
	— Те всъщност не принадлежат на вас — каза Клавейн. — Собственост са на конджоинърите.
	— И сега си посвещаваш скапаното време да си ги искаш обратно, така ли?
	— Не съм аз този, който си ги иска обратно, Иля. Аз съм добрият, дошъл да те отърве от тях, преди да са пристигнали лошите. Тогава оръжията ще бъдат моя, а не твоя грижа. А като казвам „лоши“, говоря напълно сериозно. По-добре да си имаш вземане-даване с мен, защото съм разумен човек. Конджоинърите обаче дори няма да си направят труда да преговарят. Просто ще си вземат оръжията, без да питат.
	— Все още ми е трудно да повярвам на онази история с дезертирането, Клавейн.
	— Иля… — Ана се надвеси над леглото. — Иля, остави Клавейн засега. Има нещо, което трябва да знам. Какво направи с тайните оръжия? Преброих само тринайсет в оръжейната.
	Вольова се засмя преди да отговори. Като че ли се радваше на собствения си ум.
	— Разпръснах ги. Убих два заека с един куршум. Сега са навсякъде из системата, така че Клавейн няма как да се добере лесно до тях. Същевременно ги програмирах да стрелят автоматично срещу машините на инхибиторите. Как са моите красавици, Хури? Впечатляващи ли са фойерверките тази нощ?
	— Фойерверки наистина има, Иля, но нямам абсолютно никаква представа кой побеждава.
	— Е, значи, поне битката все още продължава. Това трябва да е добър знак, а?
	Вольова не направи нищо видимо, но над главата й се появи сплескана сфера, приличаща на мехурче-мисъл от карикатура. Макар да беше ослепена при атаката на оръжието, сега носеше малки сиви очила, които бяха във връзка с инсталираните от посредника на Клавейн импланти в главата й. „В някои отношения сега тя има по-добро зрение отпреди“ — помисли си Хури. Така беше в състояние да вижда на всички дължини на вълната и ленти извън електромагнитния диапазон, които предлагаха очилата, и можеше да черпи от генерираните от машината полета със значително по-голяма яснота, отколкото беше възможно преди. И въпреки всичко, присъствието на чуждите машини в черепа й несъмнено я изпълваше с нямо отвращение. Подобни неща винаги я бяха възмущавали и сега ги приемаше единствено поради нуждата.
	Проектираната сфера беше по-скоро всеобща халюцинация, отколкото холограма. Беше цялата осеяна със зелени линии на екваториална координатна система, леко изпъкнала на екватора и стесняваща се на полюсите. Еклиптиката на системата представляваше млечнобял диск, обхващащ мехура от едната до другата страна, осеян с множество символи. В средата светеше оранжевото око на звездата Делта Павонис. Яркочервено петно обозначаваше разрушения Рок, а по-тъмночервеното ядро представляваше огромното оръжие на инхибиторите, което сега се движеше в ротационна фаза със звездата. Самата звезда беше очертана с блестящи лилави контурни линии. Петното на повърхността й, непосредствено под оръжието, навлизаше навътре в нея, като стигаше до една осма от диаметъра й, тоест една четвърт от разстоянието до ядрото, където се осъществяваше ядрено горене. Разбеснели се виолетово-бели пръстени разтопена материя се разпространяваха от ямата, замръзнали като вълнички на повърхността на езеро, но те бяха само искри в сравнение с експлозивната мощ на ядрото. Но колкото и смущаваща да беше тази информация, звездата не беше непосредствено привличащата вниманието точка. Хури преброи двайсетина триъгълничета в същия квадрант на еклиптиката, в който се намираше и инхибиторското оръжие, и реши, че това са оръжията от тайната оръжейна.
	— Такова е състоянието на играта — обяви Вольова. — В реално време. Не ми ли завиждаш за играчките, Клавейн?
	— Нямаш представа колко са важни тези оръжия — отвърна слугата.
	— Така ли мислиш?
	— От тях зависи дали целият човешки род ще оцелее или ще бъде затрит. Ние също знаем за инхибиторите, Иля, и знаем какво могат да направят те. Видяхме го в послания от бъдещето: човешката раса се намира на ръба на пълното унищожение от машините на инхибиторите. Нарекохме ги вълците, но няма съмнение, че говорим за един и същ враг. Ето затова не трябва да разпиляваш оръжията.
	— Да ги разпилявам ли? Аз _не_ ги разпилявам. — Звучеше смъртно обидена. — Използвам ги тактически, за да забавя действията на инхибиторите. Осигурявам безценно време за Ризургам.
	— И колко оръжия изгуби откакто започна кампанията?
	— Нито едно.
	Слугата се наклони над нея.
	— Иля… слушай ме внимателно. Колко оръжия изгуби?
	— Какво имаш предвид под „изгуби“? Три оръжия дадоха функционален дефект. Толкова за конджоинърското майсторство. Две други са предназначени да бъдат използвани само веднъж. Надали това може да бъде определено като „загуби“, Клавейн.
	— Значи нито едно оръжие не е било унищожено от ответен огън от страна на инхибиторите?
	— Две оръжия бяха донякъде повредени.
	— Бяха унищожени напълно, нали?
	— Все още получавам телеметрична информация от тях. Няма да знам какви точно са пораженията, преди да огледам бойната сцена.
	Образът на Клавейн отстъпи от леглото. Беше станал една степен по-блед, ако такова нещо изобщо беше възможно. Затвори очи и измърмори нещо под носа си, нещо, което приличаше най-вече на молитва.
	— В началото ти разполагаше с четирийсет оръжия. Досега, доколкото разбирам, си изгубила девет. Още колко си изгубила, Иля?
	— Толкова, колкото трябва.
	— Не можеш да спасиш Ризургам. Опитваш да се бориш с невъобразима сила. Така само хабиш оръжията. Трябва да ги опазим, докато ни се удаде възможност да ги използваме подобаващо, по начин, който би променил нещо. Това е просто авангард на вълците, тепърва ще дойдат още много. Но ако имаме възможност да изследваме оръжията, може би ще бъдем в състояние да произведем още хиляди като тях.
	Вольова се усмихна отново. Хури беше убедена в това.
	— А ти, Клавейн, вярваш ли поне на дума от всички тези красиви приказки за това как целта не оправдавала средствата?
	— Знам само, че ако разпилееш оръжията, всички на Ризургам пак ще умрат. Единствената разлика ще бъде може би, че ще умрат по-късно, но заедно с милиони други хора. Но предадеш ли оръжията веднага, може би все още ще има достатъчно време да променим нещо.
	— Да оставя двеста хиляди да умрат, за да могат милиони да живеят в бъдеще?
	— Не милиони, Иля. Милиарди.
	— Почти успя да ме заблудиш, Клавейн. Почти бях започнала да си мисля, че с теб може да се свърши някаква работа. — Тя се усмихна така, сякаш това щеше да бъде последната усмивка в живота й. — Но съм се излъгала, нали?
	— Аз не съм лош човек, Иля. Просто знам точно какво е необходимо да се направи.
	— Както каза, винаги най-опасното.
	— Моля те, не ме подценявай. Ще взема тези оръжия.
	— Ти си на седмици оттук, Клавейн. Докато пристигнеш, ще бъда напълно готова да те посрещна.
	Фигурата на Клавейн не отговори. Хури нямаше представа какво означаваше липсата на отговор, но тя определено силно я смути.



	Корабът й се извисяваше над нея, побирайки се с мъка в монтажното скеле. Светлините вътре в „Буревестник“ бяха запалени и в най-горните прозорци Антоанет виждаше силуета на Зейвиър, увлечен в работа. В ръцете си държеше лаптоп, а между зъбите стискаше писец, очевидно записваше усърдно нещо. „Вечният счетоводител“ — помисли си тя.
	Младата жена отпусна външния си скелет и седна. От време на време Клавейн даваше възможност на екипажа си да пребивава в продължение на няколко часа в условия на нормална гравитация и инерция, но това не беше един от тези периоди. Външният скелет правеше десетки постоянни ранички там, където поддържащите подплънки и дактилните сензори се допираха до кожата й. Изпитваше почти перверзното желание най-после да стигнат до Делта Павонис, защото тогава щеше да може да се отърве от външния скелет.
	Вгледа се продължително в „Буревестник“. Не го беше виждала откакто си бе тръгнала оттук, отказвайки да влезе в това, което вече не чувстваше като своя собствена територия. Струваше й се, че оттогава са минали месеци и част от гнева й, но не целия, беше отзвучал.
	Беше наистина много ядосана.
	Корабът й определено беше готов за полет. Необученото око нямаше да забележи кой знае какви промени във външния му вид. Допълнителните оръжия, които бяха закрепени за корпуса му, се изразяваха в появата на още няколко подутини, шипове и асиметрии към вече присъстващите. Тъй като фабриките бълваха оръжия с тонове, не беше проблем част от продукцията им да бъде отклонена насам, и Скорпион прояви готовност да се направи, че не забелязва. Рьомонтоар и Зейвиър дори бяха работили заедно, за да свържат някои от по-екзотичните оръжия към контролната мрежа на „Буревестник“.
	Известно време се беше чудила откъде идваше подтикът й да се включи в битката. Не се смяташе за привърженик на насилието или на героичните жестове. Безсмислените, глупави жестове, като например да погребе баща си на газов гигант, бяха съвсем друго нещо.
	Започна да се изкачва вътре в кораба, докато стигна до кабината за управление на полета. Зейвиър продължи работата си и след нейното влизане. Беше погълнат от нея и трябва да бе свикнал с факта, че тя вече не се появява в кораба.
	Антоанет се настани на мястото до него, очаквайки да усети присъствието й и да вдигне поглед. Когато го направи, той само кимна, като й даде възможност и време да каже каквото има нужда. Тя оцени жеста му.
	— Бийст — повика тихо Антоанет.
	Паузата преди отговорът на Лайл Мерик да дойде, вероятно не беше по-дълга от обикновено, но й се стори цяла вечност.
	— Да, Антоанет?
	— Върнах се.
	— Да… така подразбрах. — Последва ново дълго прекъсване. — Приятно ми е, че се върна.
	Гласът звучеше както и преди, но все пак _нещо_ се бе променило. Антоанет предположи, че Лайл просто вече не беше длъжен да имитира старата субперсона, която бе заместил преди шестнайсет години.
	— Защо? — попита остро тя. — Да не би да ти липсвах?
	— Да — отвърна Мерик. — Да, липсваше ми.
	— Не мисля, че някога ще мога да ти простя, Лайл.
	— Никога не бих поискал или очаквал прошката ти, Антоанет. Определено не я заслужавам.
	— Така е, не я заслужаваш.
	— Но все пак разбираш, че съм дал обещание на баща ти?
	— Така каза Зейвиър.
	— Баща ти беше добър човек, Антоанет. Той искаше само най-доброто за теб.
	— Както и за теб, Лайл.
	— Задължен съм му. Не мога да го оспорвам.
	— Как живееш с това, което си направил?
	Последва нещо, което можеше да бъде смях или дори самоосъдително кикотене.
	— Онази моя част, която имаше най-голямо значение, не е особено смутена от този въпрос. Моето аз от плът и кръв беше екзекутирано. Аз съм просто сянка, единствената сянка, която пропуснаха изтривачите на глави.
	— Сянка със силно развито чувство за самосъхранение.
	— Не бих се опитал да отрека и това.
	— Иска ми се да те мразех, Лайл.
	— Тогава давай. Милиони вече го правят.
	Младата жена въздъхна.
	— Но не мога да си го позволя. Това е все още моят кораб. А ти все още го управляваш, независимо дали ми харесва или не. Така ли е, Лайл?
	— Вече съм бил пилот, госпож… искам да кажа Антоанет. Бях запознат отблизо с космическите операции преди злощастната случка. Затова не ми беше трудно да се интегрирам в „Буревестник“. Съмнявам се, че една истинска субперсона би могла да ми бъде адекватен заместник.
	Тя изпръхтя пренебрежително.
	— О, не се притеснявай. Нямам подобно намерение.
	— Така ли?
	— Да. Но поради напълно прагматични причини. Не мога да си го позволя, не и без да влоша сериозно възможностите на кораба си. Не искам да преминавам отново през обучението на ново гама-ниво, особено пък сега.
	— Тази причина е достатъчна за мен.
	— Не съм свършила. Баща ми се е споразумял нещо с теб. Това означава, че ти си се споразумял със семейство Бакс. Не мога да не изпълня това задължение, дори да исках. Няма да бъде добре за бизнеса.
	— Малко сме отдалечени от каквито и да било възможности за бизнес, Антоанет.
	— Е, може би. Но има още нещо. Слушаш ли ме?
	— Разбира се.
	— Предстои ни битка. Ти ще ми помогнеш. Под тези думи разбирам, че ще управляваш този кораб и ще го караш да изпълнява всичко, което поискам. Ясно? _Всичко._ Независимо на каква опасност ме излага.
	— Обетът да те пазя бе също част от договорката ми с баща ти, Антоанет.
	Тя сви рамене.
	— Било е между вас двамата, не с мен. Отсега нататък аз ще поемам собствените си рискове, дори да са такива, които могат да ми струват живота. Разбра ли?
	— Да… Антоанет.
	Младата жена стана.
	— А, и още едно нещо.
	— Да?
	— Никакви „госпожички“ повече.


	Хури беше слязла при евакуираните, като правеше всичко възможно, за да ги успокои, че не са забравени, когато усети как целият кораб се наклони на една страна. Движението беше силно и внезапно, достатъчно, за да я събори и да я запрати в най-близката стена. Ана изруга, през ума й преминаха като светкавица хиляда възможности, но мислите й бяха удавени незабавно под паническия рев, издаден от две хиляди пасажери. Чу викове и писъци и трябваше да минат безкрайно дълги секунди, преди звукът да започне постепенно да замира и да премине в неспокойно буботене. Движението не се повтори, но ако някой все още бе хранил илюзии, че корабът е нещо солидно и непроменливо, от тях не бе останала и следа.
	Хури премина незабавно в режим на ограничаване на щетите. Тръгна измежду преградите, разделящи обширното помещение, без да предлага нищо повече освен успокоително махване с ръка на хората, които опитваха да я спрат и да я питат какво се е случило. Все още не беше намерила отговора за себе си.
	Вече се бяха договорили преките й помощници да се съберат в случай че възникне нещо неочаквано. Завари десетина от тях, които я чакаха, и всички изглеждаха почти толкова паникьосани, колкото и поверените на грижите им хора.
	— Вюйомие… — възкликнаха почти в хор те, щом я видяха.
	— Какво, по дяволите, се случи току-що? — попита един от тях. — Имаме хора със счупени кости, други не могат да си кажат името от уплаха. Не беше ли редно някой да ни предупреди?
	— Избягване на сблъсък — отвърна тя. — Корабът засече носещ се към нас скален блок. Нямаше време да го разбие, затова се наложи да се отклони сам. — Това беше лъжа, при това дори не й звучеше убедително, но все пак представляваше опит за логическо обяснение. — Затова нямаше предупреждение — додаде тя. — Но това всъщност е добър признак: означава, че осигурителните подсистеми все още действат.
	— Никога не е ставало дума, че няма да действат — измърмори някой от групата.
	— Е, сега вече знаем със сигурност, нали така?
	После им каза да съобщят на хората, че внезапното движение не е причина за тревоги и да се погрижат за ранените.
	За щастие нямаше убити, а всички фрактури се оказаха чисти счупвания, които можеха да се оправят с прости процедури, така че нямаше да се наложи да водят никой в медицинското отделение. Мина час, после — два, и се възцари нервно спокойствие. Очевидно мнозинството евакуирани бяха приели обяснението й.
	„Страхотно — помисли си тя. — Сега остава само да убедя и самата себе си.“
	Но след още един час корабът се размърда отново.
	Този път не така силно като първия и единственият ефект беше, че накара Хури да изгуби равновесие и да побърза да се хване за нещо. Тя изруга, но този път не толкова от изненада, колкото от досада. Нямаше представа какво щеше да каже сега на пасажерите, а последното й обяснение щеше да им се стори изведнъж далече не толкова убедително. Реши засега да не дава никакво обяснение и да остави помощниците си да се справят сами. Ако им дадеше време, може би щяха да измислят нещо по-добро от онова, което бе способна да съчини тя самата.
	Насочи се отново към болничното отделение, където лежеше Иля Вольова, като през цялото време си мислеше, че нещо не е наред, изпитвайки особено чувство на объркване, без да може обаче да посочи точно за какво става въпрос. Струваше й се, че всички вертикални повърхности в кораба бяха леко наклонени на една страна. Подът не беше вече абсолютно равен, така че отпадъчните течности в наводнените зони се събираха повече в едната страна на коридорите. Когато пък се процеждаха от стените, не падаха отвесно, а под изразен ъгъл. Когато стигна при Вольова, повече нямаше как да не обръща внимание на промените. Вървеше изправена с цената на усилие и й се струваше по-лесно и безопасно да се движи край една от стените.
	— Иля.
	Слава Богу тя беше будна, погълната от мехура на дисплея, където бе изобразена битката. До нея стоеше симулацията на Клавейн. Слугата бе скръстил замислено пръсти под носа си, загледан в същото абстрактно изображение.
	— Какво има, Хури? — прозвуча стържещият глас на Иля.
	— Нещо става с кораба.
	— Да, знам. И аз го усетих. Както и Клавейн.
	Ана си сложи очилата и видя и двамата както трябва: болната жена и възрастния белокос мъж, който стоеше търпеливо край леглото й. Изглеждаха така, сякаш се бяха познавали цял живот.
	— Мисля, че се движим — обяви Хури.
	— Повече от това, бих казал — отвърна Клавейн. — Ускоряваме, нали? Местният вертикал е променлив.
	Той имаше право. Когато бе паркиран някъде в орбита, корабът генерираше гравитация като въртеше отделни части от интериора си около осите им. Намиращите се вътре хора се чувстваха така, сякаш нещо ги изхвърляше навън, по-далече от дългата ос на кораба. Но когато „Носталгия по безкрая“ ускоряваше, възникваше друг източник на фалшива гравитация, точно под прави ъгли спрямо генерираната от въртенето около оста псевдосила. Комбинирани, двата вектора даваха сила, която действаше под ъгъл спрямо тях.
	— Около една десета гравитационна константа — добави Клавейн, — или нещо от този род. Достатъчно, за да изкриви местния вертикал с пет-шест градуса.
	— Никой не е казвал на кораба да се движи — каза Хури.
	— Изглежда го е решил сам — отвърна Вольова. — Предполагам, точно поради това усетихме друсането по-рано. Финият контрол на нашия домакин е поръждясал. Така ли е, Капитане?
	Но Капитанът не й отговори.
	— Защо се движим? — попита Ана.
	— Според мен сигурно има нещо общо с _това_ — каза Иля.
	Мехурът, където бе изобразена битката, се увеличи. На пръв поглед изглеждаше така, както бе изглеждал и преди. Останалите оръжия от тайната оръжейна бяха все още разпръснати около съоръжението на инхибиторите. Виждаше се обаче нещо ново: икона, която не си спомняше да бе стояла преди там. Тя се носеше към бойната арена под остър ъгъл спрямо еклиптиката, сякаш идваше от междузвездното пространство. Край нея проблясваха символи и цифри.
	— Корабът на Клавейн? — възкликна Хури. — Но това не е възможно. Не очаквахме да го видим преди още няколко седмици…
	— Явно сме грешили — отвърна Вольова. — Нали, Клавейн?
	— Не бих могъл да давам предположения по въпроса.
	— Синьото му отместване се извършваше прекалено бързо — рече Иля. — Аз обаче не повярвах на доказателствата, които ми даваха моите сензори. Нищо, способно да извършва междузвездни полети, не би могло да намалява скоростта така бързо, както явно я намалява корабът на Клавейн. И въпреки това…
	— Го прави — довърши вместо нея Хури.
	— Да. И вместо _един месец_, от нас го делят само два-три дни, ако не и по-малко. Умно, Клавейн, признавам ти го. Как успя да направиш този номер, ако смея да попитам?
	Симулацията поклати глава.
	— Не знам. Тази информация бе извадена от личността ми, преди да бъда изпратен тук. Но и аз като теб, Иля, имам своите предположения. Или моят първообраз разполага с по-мощни двигатели от всичко, познато на конджоинърите, или разполага с нещо тревожно близко до технология за потискане на инерцията. Избирай. Но какъвто и да е случаят, не бих казал, че новините са добри.
	— Да не искаш да кажеш, че Капитанът е забелязал пристигането на другия кораб — попита Ана.
	— Можеш да си сигурна в това — отвърна Вольова. — Всичко, което виждам аз, вижда и той.
	— Защо тогава се движим? Не _иска_ ли да умре?
	— Не тук, както изглежда — отговори Клавейн. — И не сега. Тази траектория ще ни върне в пространството на Ризургам, нали така?
	— След около дванайсет дни — потвърди Иля. — Което ми се вижда прекалено дълго, за да бъде от полза. Разбира се, това е при положение, че през цялото време се придържа към една десета от гравитационната константа… което в крайна сметка не му е нужно. При една гравитационна константа той ще стигне до Ризургам за два дни, преди Клавейн.
	— И каква ще бъде ползата — попита Хури. — Там сме също толкова уязвими колкото и тук. Клавейн може да стигне до нас, където и да отидем.
	— Изобщо не сме уязвими — отвърна Вольова. — Все още разполагаме с тринайсет от проклетите тайни оръжия и волята да ги използваме. Няма да гадая какъв е по-дълбокият мотив на Капитана за това придвижване, но знам едно: това улеснява значително операцията по евакуирането, нали?
	— Мислиш, че в крайна сметка опитва да помогне?
	— Не знам, Хури. Признавам, че това е далечна теоретична възможност, нищо повече. При всяко положение е по-добре да съобщиш на Торн.
	— Какво да му съобщя?
	— Да започне да ускорява нещата. Може би отсега нататък операцията ще се осъществява по-гладко.


>	Трийсет и четвърта глава

	Фигурата придоби плътност с примигване в цилиндъра за изображенията на „Зодиакална светлина“. Клавейн, Рьомонтоар, Скорпион, Блъд, Крус и Фелка седяха в полукръг около апарата, докато човешката фигура ставаше все по-ясна и най-сетне започна да се раздвижва.
	— Е — обади се симулацията на Клавейн, — ето, че се върнах.
	Клавейн имаше смущаващото усещане, че гледа собственото си отражение, където всички неуловими асиметрии на лицето му бяха придобили подчертан релеф. Той не харесваше симулациите в бета-ниво, особено на самия себе си. Цялата идея да бъдеш имитиран му се струваше неестествена и колкото по-точна беше имитацията, толкова по-малко му допадаше. „Трябва ли да се почувствам поласкан, че същината ми е доловена толкова лесно от сбор лишени от разум алгоритми“ — помисли си той.
	— Подложили са те на хакерство — каза Клавейн на изображението си.
	— Моля?
	Рьомонтоар се приведе напред към цилиндъра и заговори:
	— Вольова е махнала големи части от теб. Почеркът й се вижда ясно, както и пораженията, които е нанесла, но не можем да кажем точно какво е направила. Най-вероятно е успяла само да изтрие блокажи на сензитивната памет, но тъй като няма как да разберем със сигурност, ще трябва да те третираме като потенциален преносител на вируси. Това означава, че ще бъдеш изолиран, щом приключи този разговор. Спомените ти няма да бъдат смесени по невронен път със спомените на Клавейн поради опасност от заразяване. Ще бъдеш замразен до твърдо състояние на субстрата на паметта и архивиран. Фактически ще бъдеш мъртъв.
	Изображението на Клавейн сви извинително рамене.
	— Нека тогава се надяваме, че преди това ще успея да бъда от помощ.
	— Научи ли нещо — попита Скорпион.
	— Научих много, струва ми се. Разбира се, не мога да бъда сигурен кои от спомените ми са истински и кои — присадени.
	— Остави тази грижа на нас — каза Клавейн. — От теб се иска само да ни разкажеш какво си открил. Командирът на кораба наистина ли е Вольова?
	Симулацията закима енергично.
	— Да, тя е.
	— И знае ли за оръжията? — попита Блъд.
	— Да, знае.
	Клавейн погледна хората си, после се взря отново в цилиндъра.
	— А смята ли да ни ги предаде без бой?
	— Не мисля, че можете да разчитате на това, не. Според мен по-скоро приемете, че е възможно да усложни нещата.
	Сега заговори Фелка:
	— Какво знае тя за произхода на оръжията?
	— Не много, струва ми се. Може да има някакви подозрения, но не мисля, че това я интересува особено. Знае обаче нещичко за вълците.
	Фелка се намръщи.
	— Как така?
	— Не знам. Не сме говорили по този въпрос. По-добре просто да приемем, че Вольова вече е имала някакво вземане-даване с тях… и е оцеляла, както надали трябва да отбележа. Това според мен я прави най-малкото достойна за нашето уважение. Тя ги нарича инхибиторите. Така и не разбрах точно _защо_.
	— Аз знам защо — промълви едва чуто Фелка.
	— Не е задължително да е била замесена директно с тях — обади се Рьомонтоар. — В тази система вече се наблюдава активност от страна на вълците и явно не е от вчера. Напълно вероятно е просто да е направила някои проницателни умозаключения.
	— Мисля, че опитът й не се ограничава единствено с това — отвърна симулацията на Клавейн, но не доуточни защо.
	— Съгласна съм — потвърди Фелка.
	— Подчерта ли пред нея колко сериозни са нашите намерения — попита Клавейн, като насочи отново вниманието си към своето бета-ниво. — Даде ли и да разбере, че е много по-добре за нея да има вземане-даване с нас, отколкото с останалите конджоинъри?
	— Мисля, че го разбра.
	— И?
	— Не, благодаря, такава беше основната идея.
	— Тази Вольова трябва да е много глупава — заяви Рьомонтоар. — Жалко. Щеше да бъде толкова по-лесно, ако имахме възможност да действаме по мирен начин, без да се налага да прибягваме до грубата сила.
	— Има още нещо — додаде симулацията. — Върви някаква операция по евакуиране. Вече видяхте какво прави със звездата машината на вълците, как я гризе с някаква сонда с фокусирани гравитационни вълни. Скоро ще стигне до ядрото, където се извършва атомно горене, и ще освободи енергията в сърцевината на звездата. Все едно ще пробие дупка в основата на бент и водата ще рукне под огромно налягане. Само дето в този случай няма да бъде вода. Ще бъде течен водород, с температурата и налягането, съществуващи в ядрото на звездата. Според мен това ще превърне звездата в огнехвъргачка, така да се каже. Енергията на ядрото ще изтече навън много бързо, след като сондата достигне до него, и звездата ще умре… или най-малкото ще стане много по-мъждива и студена. Но същевременно ще се превърне в оръжие, способно да изпепели всяка планета, намираща се на разстояние от няколко светлинни часа от Делта Павонис, просто като облее с този течен огън лицето на планетата. Предполагам, че по този начин от атмосферата може да изчезне газов гигант, а скалист свят да се превърне в метална лава. Те не знаят какво точно ще се случи с Ризургам, но можете да бъдете убедени, че най-голямото им желание е да се махнат оттам възможно най-бързо. На борда на кораба вече има хора, докарани от повърхността на планетата. Поне няколко хиляди.
	— И ти имаш доказателства за това, нали? — осведоми се Скорпион.
	— Не, нищо, което съм в състояние да докажа.
	— Тогава ще приемем, че не съществуват. Това очевидно е неумел опит да ни убедят да не атакуваме.


	Торн стоеше на повърхността на Ризургам, закопчал всички копчета на палтото си, за да се предпази от силния полярен вятър, който дереше всеки изложен сантиметър на кожата му. Не беше като някогашните пясъчни бури, но пак достатъчно неприятно, когато нямаше къде да се скриеш. Намести не особено качествените си очила, предпазващи от прахта, като премигваше на звездната светлина и следеше с поглед миниатюрната светеща точица на трансферния кораб.
	Беше привечер. Небето над него приличаше на тъмнопурпурно кадифе, което на юг преминаваше постепенно в черно. През очилата си виждаше само най-ярките звезди, но от време на време дори те изчезваха, когато очите му се настройваха към внезапната светкавица, произведена от някое от воюващите оръжия. На север и достигайки донякъде на изток и запад, на невидимия вятър потрепваха меките розови завеси на зората. Светлинното шоу можеше да се възприеме като красиво, само ако човек нямаше представа какво го причинява и следователно — колко е злокобно в действителност. Горивото на тази зора представляваха йонизираните частици, издълбавани от повърхността на звездата от оръжието на инхибиторите. Влизащата навътре издатина, тунелът, който оръжието пробиваше в звездата, вече заемаше половината разстояние до горящото й ядро. Около неговите стени, задържани встрани една от друга от напомпваната гравитационна енергия, вътрешният строеж на звездата бе претърпял драстични промени, тъй като нормалните конвекционни процеси опитваха да се приспособят към нашествието на оръжието. Ядрото вече започваше да променя формата си поради трансформацията в плътността на обгръщащата го маса. Песента на потока от неутрино, струящ от сърцето на звездата, бе променила тоналността си, което бе сигнал за предстоящия пробив в ядрото. Все още нямаха ясна представа какво щеше да стане, когато оръжието завърши работата си, но Торн беше убеден, че не беше препоръчително да останат, за да видят резултата.
	Той чакаше да приключи качването на хората за последния за деня полет на совалката. Елегантният кораб беше паркиран под него, заобиколен от вълнуващата се маса кандидати за евакуиране. Непрекъснато избухваха свади, защото хората се опитваха да минат по-напред. Сбирщината го отвращаваше, макар да изпитваше само възхищение и симпатия към отделните й елементи. През всичките си години на агитация беше общувал единствено с малък брой доверени хора, но от самото начало беше наясно, че рано или късно щеше да се стигне до това. Сбирщината беше свойство, произлизащо от тълпата, и той имаше заслуга за съществуването на тази конкретна сбирщина. Но не беше задължително да харесва това, което бе направил.
	„Достатъчно“ — помисли си Торн. Сега не беше моментът да започне да презира хората, които бе спасил, просто защото позволяваха на страховете си да излязат навън. Ако беше сред тях, надали и той самият би се държал много по-добре. Главното му желание щеше да бъде да изведе семейството си от тази планета и ако това означаваше да провали нечии планове, щеше да го стори.
	Но той не беше сред тълпата, нали така? Той беше човекът, намерил начин да напусне тази планета. Именно той беше направил това възможно.
	Вероятно това все пак означаваше нещо.
	В този момент трансферният кораб се появи в небето. Пресече зенита му и се гмурна в мрака. Изпита облекчение, че той бе все още тук. Орбитата му беше точно определена и всяко отклонение от нея най-вероятно щеше да предизвика атака от страна на защитните системи от повърхността. Макар Хури и Вольова да бяха пуснали пипалата си в много клонове на правителството, все още имаше министерства, върху които бяха успели да повлияят единствено индиректно. Едно от тях беше Министерството за гражданска защита. Същевременно то бе и едно от тези, които създаваха най-големи притеснения, защото бе натоварено със задачата да осигури защита за предотвратяване на нещо подобно на инцидента с Вольова. Министерството разполагаше с ракети за бързо реагиране, обхващащи областта от повърхността на Ризургам до неговата орбита, снабдени с бойни глави с антиматерия. Целта им беше свалянето на движещ се в орбита кораб, преди да се е превърнал в заплаха за колонията като цяло. По-малките кораби на ултрите успяваха да се гмурнат под мрежата от радари, но трансферната совалка беше прекалено голяма за подобни хитрини. Беше се наложило да се водят преговори и да се дърпат определени лостове зад кулисите. Резултатът беше, че ракетите щяха да си останат по местата, ако трансферният кораб и трансатмосферните совалки не се отклоняваха от строго определените си въздушни коридори. Торн знаеше това и се надяваше, че управляващите системи на корабите също го знаеха, но въпреки всичко изпитваше необяснимо облекчение всеки път, когато видеше отново трансферния кораб.
	Мобилният му телефон звънна. Торн го измъкна от джоба на палтото си и натисна нужните бутони, движенията му бяха непохватни заради дебелите ръкавици.
	— Торн.
	Беше гласът на един от операторите от Дома на инквизицията.
	— Записано е съобщение от „Носталгия по безкрая“, сър. Да ви свържа ли или ще приемете обаждането, когато се качите в орбита?
	— Свържи ме, ако обичаш.
	Изчака момент, заслушан в лекото тракане на електромеханичните релета и съскането на аналоговата лента. Представяше си как тъмната телефонна машина на Дома на инквизицията се задвижва, за да го обслужи.
	— Торн, Вюйомие е. Слушай ме внимателно. Има известна промяна в плана. Дълга история, но с две думи — приближаваме се към Ризургам. Ще изпратя новите навигационни координати за трансферния кораб, така че не трябва да се тревожиш за това. Сега вече пътуването в двете посоки на совалката ще отнема много по-малко от трийсет часа. Възможно е да успеем да се доближим дори толкова, че да нямаме нужда повече от трансферния кораб и просто да закарваме хората направо с трансатмосферните совалки на борда на „Носталгия по безкрая“. Това означава да ускорим времето за полетите от повърхността до орбита. Ще ни бъдат необходими само петстотин полета със совалка в двете посоки, за да евакуираме цялата планета. Торн, внезапно започва да изглежда, че ще имаме късмет. Ще можеш ли да уредиш нещата при теб?
	Торн погледна към вълнуващата се тълпа. Хури изглежда очакваше отговора му.
	— Оператор, запиши и предай това, ако обичаш. — Изчака малко, преди да отговори. — Тук е Торн. Посланието е разбрано. Ще сторя каквото мога, за да ускоря процеса на евакуиране, след като знам, че има смисъл да се прави. Но междувременно бих искал да вметна едно предупреждение. Ако успеете да намалите трийсетчасовото пътуване в двете посоки, ще бъде страхотно. Подкрепям го с двете си ръце. Но корабът не трябва да се приближава прекалено много до Ризургам. Дори да не успеете да уплашите до смърт половината планета, няма да убегнете от вниманието на Министерството за гражданска защита. А това е достатъчен повод за тревога. Ще поговорим по-късно, Ана. Страхувам се, че ме чака работа. — Погледна надолу към тълпата и забеляза вълнение там, където само допреди миг всичко изглеждаше спокойно. — Може би дори малко повече, отколкото се опасявах.
	Торн каза на оператора да изпрати съобщението и да го предупреди, ако пристигне отговор. Прибра телефона в джоба си и той легна там, тежък и инертен като жезъл. И веднага забърза обратно към тълпата, вдигайки прах при слизането си.


	— По-далече от „Зодиакална светлина“, Антоанет.
	— Добре — отвърна тя. — Мисля, че мога да започна да дишам отново.
	Зад прозорците лайтхъгърът се издигаше все така огромен, подобен на висока тъмна скала, по която тук-там се очертаваха ясно странни механистични оголвания, дефилета и възвишения. Мястото за паркиране, което бе освободил току-що „Буревестник“, представляваше непрестанно смаляващ се четириъгълник от златна светлина в най-близката част на скалата; огромните зъбчати врати вече се плъзгаха една към друга. Но все още имаше достатъчно място за излизането на по-малки кораби. Тя ги видя със собствените си очи и на различните тактически дисплеи и радарни сфери, с които бе пълна кабината за ръководене на полета. Докато бронираните челюсти продължаваха да се доближават с плъзгане, между зъбите им успяха да се промушат малки, скелетоподобни кораби, не много по-големи от велосипеди. Профучаваха, яхнали леки ядрени ракети, катализирани от антиматерия. Те караха Антоанет да се сеща за паразитите, почистващи устата на някое огромно подводно чудовище. В сравнение с тях „Буревестник“ беше порядъчно голяма риба.
	Потеглянето беше най-трудното в техническо отношение в практиката й. Изненадващата атака на Клавейн изискваше „Зодиакална светлина“ да поддържа намаляване на скоростта от три гравитационни константи, докато се приближи на десет светлинни секунди от „Носталгия по безкрая“. В резултат всички атакуващи кораби бяха принудени да излетят също при три гравитационни константи. Излизането от пристанищната част на голям кораб беше достатъчно деликатна в техническо отношение операция само по себе си, още повече, когато излитащите съдове пренасяха оръжие и големи запаси от гориво. Трудността нарастваше значително, когато трябваше да се поддържа определена мощност. Напрежението щеше да бъде предостатъчно, ако Клавейн бе изискал да го направят при половин гравитационна константа — условията, при които излитаха и се приземяваха в рамките на карусел Ню Копенхаген. Но три гравитационни константи? Това беше направо садизъм. Въпреки всичко Антоанет се справи. Сега на стотици метри във всички посоки беше заобиколена от празно пространство; разстоянията в повечето посоки всъщност бяха несравнимо по-големи.
	— Спри токамака, когато кажа, Корабе. Пет… четири… три… две… давай.
	Цялото й тяло се напрегна в очакване на лекия тъп удар в седалката, който винаги възвестяваше преминаването от ядрените ракети към чистото ядрено горене.
	Но удар така и не последва.
	— Ядреното горене е стабилно. Три гравитационни константи, Антоанет.
	Тя повдигна изненадано вежди и кимна.
	— По дяволите, колко гладък беше преходът.
	— Можеш да благодариш на Зейвиър за това, и може би — на Клавейн. Те откриха някакъв дефект в един от най-старите подрежими за управление на двигателите. Той беше отговорен за лекото несъответствие в мощностите при преминаването от един режим в друг.
	Тя премина към по-малко увеличение на образа на лайтхъгъра, за да може да го вижда в цялата му дължина. Поток от импровизирани атакуващи кораби, предимно с големина на велосипеди, но някои достигащи размерите на малки совалки, излизаха от петте различни пристанищни палуби на „Зодиакална светлина“. Много от тях бяха просто примамки и разполагаха с гориво, колкото да се доближат на една светлинна секунда от „Носталгия по безкрая“. Но гледката беше впечатляваща дори за запознатия с този факт човек. От лайтхъгъра като че ли изтичаха потоци светлина.
	— И ти нямаш нищо общо с това?
	— Всеки се старае винаги да даде най-доброто от себе си.
	— Никога не съм си мислила нещо друго, Корабе.
	— Съжалявам за случилото се, Антоанет…
	— Вече го надмогнах, Корабе.
	Вече не можеше да го нарича „Бийст“. И в никакъв случай не беше в състояние да се насили да го назове „Лайл Мерик“.
	„Корабе“ щеше да свърши работа.
	Превключи дори към още по-малко увеличение, за да вижда множеството атакуващи летателни тела, давайки им кодово обозначение според типа, екипажа и оръжието, и разделяйки ги според вектора им на движение. Започваше да добива известна представа за мащабите на атаката. Корабите бяха общо около сто. Шейсетина от тях бяха велосипеди и в около трийсет от тях имаше членове на щурмовия отряд. Това обикновено беше едно тежковъоръжено прасе, но имаше също така един-два тандемни велосипеда за специални операции. Всички, в които имаше екипаж, носеха някакво оръжие, от гразери за еднократна употреба до Брайтенбахови бузери с измерващ се с гигаватове коефициент на полезно действие. Екипажът носеше допълнителна защитна броня и лично оръжие или щеше да отдели оръжието от съответния велосипед, когато стигнеше до вражеския кораб.
	Корабите със средни размери бяха около трийсет: дву- или триместни совалки. Всичките бяха с граждански дизайн, или приспособени от корабите, които се намираха на борда на „Зодиакална светлина“ при пленяването му, или бяха осигурени от X от собствената му флота. Бяха оборудвани с подобен спектър оръжия като велосипедите, но носеха и по-тежко въоръжение като ракетни установки. И най-накрая имаше девет средно големи до големи совалки и корвети, в състояние да пренасят поне двайсет тежковъоръжени човека, чиито корпуси бяха достатъчно дълги, за да носят най-малките видове тежки космически оръдия. Три от тези кораби носеха машини за потискане на инерцията, което увеличаваше възможностите им за ускоряване от четири на осем гравитационни константи. Набитите им форми и асиметричен дизайн показваха, че не са предназначени за летене при атмосферни условия, но това нямаше да представлява проблем при предстоящата битка.
	„Буревестник“ беше много по-голям от останалите кораби, достатъчно голям, за да носи в трюма си три совалки и дузина велосипеди заедно с техния екипаж. Той не разполагаше с машина за потискане на инерцията — беше се оказало, че технологията не може да се повтаря масово на борда на „Зодиакална светлина“, но като компенсация имаше повече оръжие и защитна екипировка от който и да било друг кораб от щурмовата флота. Сега вече това не беше търговски, а боен кораб, помисли си Антоанет, и по-добре беше да започне да свиква още сега с тази идея.
	— Госпожи… искам да кажа, Антоанет?
	— Да? — отвърна тя, като стисна зъби.
	— Исках просто да кажа… сега… преди да е станало прекалено късно…
	Тя натисна бутона, който караше гласа да замлъкне, после стана от мястото си и се освободи от външния скелет.
	— По-късно, Корабе. Трябва да огледам войската.


	Сам и стиснал здраво ръце зад гърба си, Клавейн стоеше в здравата прегръдка на външния си скелет и наблюдаваше излитането на атакуващите кораби от един от наблюдателните куполи. Роботите, примамките, велосипедите и корабите образуваха истински ескадрон. Специалното стъкло на купола предпазваше очите му от ослепителния блясък на излизащите от двигателите пламъци, така че виждаше само виолетовите им краища. В далечината, зад рояка излитащи кораби, се виждаше сиво-кафявият сърп на Ризургам. Цялата планета изглеждаше колкото топче за игра на една ръка разстояние. Имплантите му показваха позицията на лайтхъгъра на Вольова, макар да се намираше прекалено далече, за да бъде видян с невъоръжено око. Една-единствена невронна команда обаче, беше достатъчна да накара купола да увеличава избирателно тази част от картината, така че от мрака изплува приемливо ясен образ на „Носталгия по безкрая“. Корабът на триумвира беше действително на десет светлинни секунди разстояние, но пък беше много голям, така че се намираше в оптичните възможности и на най-малките телескопи на „Зодиакална светлина“. Лошото в случая беше, че Вольова имаше също толкова добра гледка към неговия кораб. Ако беше насочила вниманието си към него, нямаше как да не забележи излитането на щурмовия отряд.
	Сега вече, подпомогнат от съответния софтуер, Клавейн знаеше, че странните трансформации, които бе видял преди и отхвърлил като фантомни, бяха реални; че нещо учудващо и странно се бе случило с кораба на триумвира. Той се бе превърнал във варварска карикатура на това, което би трябвало да представлява един космически кораб. Можеше само да предполага, че заслуга за това има Смесената чума. Подобни фантасмагорични промени беше виждал само на едно друго място — в разкривената архитектура на Казъм сити. Беше чувал за заразени от чумата кораби. Понякога тя засягаше механизмите за монтаж и трансформация, която им позволяваше да еволюират. Никога обаче не беше чувал някой кораб да е обезформен до такава степен като този и въпреки това, доколкото виждаше, да е в състояние да продължава да функционира като такъв. Беше достатъчно да погледне към него, за да настръхне. Надяваше се нито едно живо същество да не е засегнато от трансформациите.
	Бойната сфера щеше да обхване десетте светлинни секунди между двата лайтхъгъра, но фокусът й щеше да се определя от действията на Вольова. Това бе добро пространство за война. Тактически важен беше не толкова мащабът, колкото типичното време за кръстосване на пътищата на различните кораби и оръжия.
	При три гравитационни константи, сферата можеше да бъде прекосена за четири часа, и за малко повече от два от най-бързите кораби във флотата. За свръхбързата ракета бяха необходими по-малко от четирийсет минути, за да я пресече. Клавейн вече бе преровил спомените си от предишни военни кампании, търсейки тактически паралели. Битката за Англия — объркан диспут по въздух от една от ранните транснационални войни, проведен със самолети, движещи се с по-малка от звуковата скорост с двигатели с бутала — беше включила същия обем от гледна точка на времето за прекосяването му, въпреки че триизмерният елемент съвсем не беше чак толкова важен. Глобалните войни от двайсет и първи век имаха по-малко съответствия. При наличието на подорбитални, яздещи вълните кораби без екипаж, нямаше точка на планетата, която да отстои на повече от четирийсет минути от унищожението. Клавейн размишлява и над последвалата криза Земя-Луна, и върху битката за Меркурий, припомняйки си победите и провалите и причината за всеки един от тях. После дойде ред на спомените му за Марс, за битката срещу конджоинърите в края на двайсет и втори век. Сферата на битката се бе разпростряла далече отвъд Фобос и Деймос, така че ефективното време за прекосяване за най-бързите едноместни бойни самолети беше между три и четири часа. Съществуваха също така проблеми поради различните часови зони, тъй като визуалната комуникация бе блокирана в резултат на пясъчните облаци.
	Имаше и други кампании, други войни. Не беше нужно да си ги спомня всичките. Логическите уроци вече бяха налице. Беше наясно с допуснатите от другите грешки, както и със собствените си грешки в ранния етап на своята кариера. Грешките му никога не бяха сериозни, иначе сега нямаше да бъде тук. Всеки урок обаче беше безценен.
	По стъклото на купола се плъзна бледо отражение.
	— Клавейн.
	Той се обърна рязко и външният му скелет издаде особено бръмчене. Мислеше, че е сам.
	— Фелка… — възкликна изненадано той.
	— Дойдох да наблюдавам ставащото — обясни тя.
	Външният й скелет я придвижваше към него с вдървени, маршируващи движения, сякаш беше ескортирана от часови. Двамата впериха погледи в остатъците от атакуващия ескадрон, които се появиха на сферата.
	— Ако човек не знаеше, че това е война… — започна той.
	— … би било почти красиво — довърши Фелка. — Да, съгласна съм.
	— Постъпвам правилно, нали? — попита Клавейн.
	— Защо ме питаш?
	— Ти си най-близкото подобие на съвест, което ми е останало. Непрекъснато се питам как би постъпила Галиана, ако беше тук сега…
	— Щеше да се притеснява, точно както се притесняваш и ти — прекъсна го Фелка. — Именно хората, които не се притесняват и никога нямат съмнения дали онова, което правят, е правилно, причиняват проблемите. Хора като Скейд.
	Той си спомни ослепителната светкавица, когато бе унищожил „Куче грозде“.
	— Съжалявам за онова, което се случи.
	— Аз ти казах да го направиш, Клавейн. Знам, че това бе желанието на Галиана.
	— Да я убия ли?
	— Тя умря още преди години. Просто не беше… довършена. Ти само затвори книгата.
	— Лиших я завинаги от възможността някога да се върне отново към живота.
	Фелка хвана осеяната му със старчески петна ръка.
	— Тя би направила същото за теб, Клавейн. Убедена съм.
	— Може би. Но все още не си ми отговорила дали си съгласна с това.
	— Съгласна съм, че притежанието на тези оръжия ще послужи за осъществяването на краткосрочните ни цели. Не съм сигурна за нищо повече от това.
	Клавейн я изгледа внимателно.
	— Тези оръжия са ни нужни, Фелка.
	— Знам. Ами ако и тя, триумвирът, също се нуждае от тях? Твоят пълномощник каза, че опитвала да евакуира населението на Ризургам.
	Той подбираше грижливо думите си.
	— Това не е… непосредствената ми грижа. Ако тя се е заела да евакуира планетата, а аз нямам доказателство за това, тогава има още една причина да ми даде каквото искам, за да не се намеся в евакуацията.
	— А не ти ли е минало за момент през ума да й помогнеш?
	— Тук съм, за да взема онези оръжия. Всичко друго, колкото и добронамерено да е, е просто подробност.
	— Така си и мислех — промълви Фелка.
	Клавейн усети, че е по-добре да не отговаря.
	Двамата наблюдаваха в мълчание как виолетовите пламъци на корабите от щурмовия отряд приближаваха към Ризургам и лайтхъгъра на триумвира.


	Щом приключи отговора си на последното послание на Торн, Хури достигна до смущаващо заключение. Ходенето бе станало дори още по-трудно отпреди, видимият наклон на пода бе още по-голям. Ставаше точно така, както бе предсказала Вольова: Капитанът беше увеличил скоростта, защото очевидно една десета от гравитационната константа вече не му се струваше достатъчна. Според Ана, и симулацията на Клавейн се бе съгласила с нея, скоростта вече беше двойно по-голяма и вероятно нарастваше. До неотдавна хоризонталните повърхности сега като че ли бяха наклонени под ъгъл от дванайсет градуса, достатъчно, за да затрудни сериозно прекосяването на по-хлъзгавите места. Но не това я тревожеше.
	— Иля, чуй ме. Имаме извънредно шибан проблем.
	Вольова изплува от съзерцанието на бойния си пейзаж.
	Иконките плуваха в сплесканата сфера на проекцията като ярки, замразени рибки. Картината се беше променила от последния път, когато Ана я беше видяла.
	— Какво има, дете?
	— Става въпрос за района, където държим евакуираните.
	— Продължавай.
	— Не е предназначен за обитаване, когато корабът ускорява. Приспособихме го за временно обитаване, докато бяхме неподвижни. Този регион се върти около оста си, заради създаването на гравитация, така че силата се разпространява равномерно във всички посоки, независимо от дългата ос на лайтхъгъра. Но сега положението се промени. Вече имаме нов източник, въздействащ по дължината на оста. За момента става дума само за една пета от гравитационната константа, но можеш да се обзаложиш, че ситуацията ще се влоши. Дори да спрем въртенето на района около собствената му ос, нещата няма да се променят. Стените се превръщат в под.
	— Това е лайтхъгър, Хури, и преходът е нормален при преминаване в режим на междузвезден полет.
	— Не ме разбра, Иля. Натъпкали сме две хиляди души в едно помещение, но те не могат да останат повече там. Вече започват да нервничат, защото подът се наклони прекалено много. Имат чувството, че се намират на палубата на потъващ кораб, но никой не им казва, че има някакъв проблем. — Ана замълча за момент; беше малко задъхана. — Иля, ето какво предлагам. Ти се оказа права относно бързината на евакуирането. Казах на Торн да ускори нещата на Ризургам. Това означава, че съвсем скоро ще пристигнат още хиляди хора. Винаги сме знаели, че ще трябва да започнем да изпразваме хангара. Сега се налага просто да се захванем с тази работа малко по-рано.
	— Но това би означавало…
	Вольова като че ли не беше в състояние да довърши мисълта си.
	— Да, Иля. Ще им се наложи да видят повечко неща от кораба. Независимо дали им харесва или не.
	— Но това би могло да завърши твърде зле, Хури. Наистина твърде зле.
	Ана погледна някогашната си наставница.
	— Знаеш ли какво ми харесва в теб, Иля? Смразяващ оптимист си.
	— Млъкни и хвърли един поглед към дисплея с битката, Хури. Атакуват ни… или ще ни атакуват съвсем скоро.
	— Клавейн ли?
	Иля кимна почти незабележимо.
	— От „Зодиакална светлина“ излетя цял щурмови ескадрон, около стотина кораба. Насочили са се насам, повечето със скорост от три гравитационни константи. Няма да им бъдат необходими повече от четири часа, за да стигнат до нас, каквото и да правим.
	— Клавейн не може да вземе тези оръжия, Иля.
	Триумвирът, която изглеждаше много по-стара и хилава откогато и да било досега, откакто я познаваше Ана, поклати едва забележимо глава.
	— Няма да ги вземе. Не и без бой.


	Размениха ултиматуми. Клавейн даде на Иля Вольова последна възможност да предаде оръжията от адска класа; ако го направеше, той щеше да призове обратно бойната си флота. Триумвирът каза на Клавейн, че ако не отзове флотата си незабавно, ще насочи тринайсетте останали оръжия срещу него.
	Клавейн бе подготвил отговора си — Съжалявам. Неприемливо. Тези оръжия ми трябват страшно много.
	Изпрати го и почти не се изненада, когато отговорът на Вольова пристигна само три секунди по-късно. Беше същият като неговия. Не беше разполагала с достатъчно време, за да види неговия отговор.


>	Трийсет и пета глава

	Вольова наблюдаваше как пет от тринайсетте останали оръжия от тайната оръжейна заемат позиция за атака извън „Носталгия по безкрая“. Цветните им иконки се носеха над леглото й като дрънкулките, които поставяха над кошчетата, за да забавляват малките деца в тях. От време на време Иля протягаше ръка и разместваше позицията на оръжията спрямо кораба си, като при възможност винаги използваше корпуса му като камуфлаж. Иконките се движеха упорито, отразявайки мудните движения в реално време на самите оръжия.
	— Веднага ли смяташ да ги използваш? — попита Хури.
	Вольова премести погледа си към нея.
	— Не. Не още. Не и преди той да ме е принудил да го направя. Не ми се иска инхибиторите да разберат, че разполагаме с още тайни оръжия освен двайсетте, за които вече знаят.
	— В крайна сметка ще се наложи да ги използваш.
	— Освен ако Клавейн не се вразуми и не осъзнае, че няма как да победи. Може би ще го направи. Все още не е късно.
	— Но ние нямаме представа с какво оръжие разполага той. Ами ако има нещо също толкова мощно?
	— Това няма да промени абсолютно нищо, Хури. Той иска нещо от мен, нали разбираш? Аз не искам нищо от него. Това ми дава явно предимство.
	— Не…
	Вольова въздъхна, разочарована, че се налага да изрече дума по дума това.
	— Ударът му срещу нас трябва да бъде хирургически. Иначе рискува да увреди оръжията, които иска толкова силно. Ако искаш да ограбиш някого, няма да хвърлиш отгоре му бомба, нали? Аз обаче не съм вързана от подобни ограничения. Клавейн няма нищо, което да искам.
	„Е — помисли си триумвирът, — почти нищо.“ Изпитваше известно любопитство, свързано с онова, което му позволяваше да намалява така бързо скоростта. Дори да не беше нещо толкова екзотично като технология за потискане на инерцията… но не. Това не беше нещо, от което имаше отчаяна нужда. Следователно можеше да използва цялата си огнева мощ срещу него. Можеше да го зачеркне от лицето на света и единствената й загуба щеше да бъде нещо, в чието съществуване даже не беше сигурна.
	Смущаваше я обаче и друго. Клавейн определено можеше да си дава сметка за всичко това. Особено ако това бе същият онзи Клавейн, Палачът на Тарзис. Нямаше да оцелее в продължение на повече от четиристотин толкова опасни години от човешката история, ако допускаше трагично елементарни грешки.
	Ами ако Клавейн знаеше нещо, което тя не знаеше?
	Прокара пръсти през проекцията, променяйки нервно конфигурацията на иконките, като се питаше кои от тях би трябвало да използва първо. Минаваше й през ума също, че като имаше предвид ограниченията на Клавейн, щеше да бъде по-интересно да остави битката да ескалира, вместо да свали незабавно кораба му.
	— Някакви вести от Торн? — попита тя.
	— На път е от Ризургам с други две хиляди пътници.
	— И знае ли за малките ни затруднения с Клавейн?
	— Казах му, че се приближаваме към Ризургам. Не виждам причина да му давам повече поводи за тревога.
	— Така е — съгласи се веднъж с нея Вольова. — Хората са поне в същата безопасност в Космоса, както биха били и на Ризургам. Поне веднъж щом са се отделили от планетата, имат някаква надежда за оцеляване. Не кой знае каква, но…
	— Сигурна ли си, че няма да използваш тайните оръжия?
	— _Ще_ ги използвам, Хури, но нито миг по-рано, отколкото се налага. Никога ли не си чувала израза „да видиш бялото на очите им“? Може би не си; само един войник би могъл да знае подобни неща.
	— Аз съм забравила за войниклъка повече неща, отколкото ти някога ще научиш, Иля.
	— Просто ми се довери. Толкова много ли искам?


	Двайсет и две минути по-късно битката започна. Салютът, с който я откри Клавейн, беше почти обидно неточен. Вольова беше доловила почерка на тежките космически оръжия, вълните от електромагнитна енергия, предназначени да запратят снаряд с огромна плътност със скорост от една-две хиляди километра в секунда. Щеше да им бъде нужен един час, за да стигнат до нея от мястото си на изстрелване близо до „Зодиакална светлина“. На самата граница на различителната способност на своите телескопи тя успя да види скелетоподобната форма на оръдията и после да наблюдава пулсациите на последователните експлозии материя-антиматерия, които ускоряваха снарядите до максималната им скорост, като при този процес унищожаваха самите оръдия. Клавейн не разполагаше с достатъчно от тях, за да обхване непосредственото пространство около „Носталгия по безкрая“, следователно можеше да избегне попадението, като се погрижеше — или по-скоро Капитанът се погрижеше — лайтхъгърът да поддържа произволен модел на движение, без никога да влиза в границите на пространство, в което се е намирал преди час, където щеше да бъде насочен всеки пристигащ снаряд.
	В началото точно това и стана. Дори не се наложи да казва на Капитана какво да прави. Той разполагаше със същата тактическа информация като Вольова и очевидно бе в състояние да достигне до същите изводи. Усещаше леко полюшване, сякаш леглото й се намираше на сал в морето при леко вълнение, сякаш „Носталгия по безкрая“ се движеше с кратка, буреносни изблици на множеството двигатели по корпуса си.
	Тя обаче можеше да направи нещо още по-добро.
	Благодарение на електромагнитните сигнатури на оръдията Вольова можеше да определи точната посока на прицелване на всеки един снаряд. Съществуваше известна вероятност за грешка, но тя не беше голяма, и Иля се забавляваше като оставаше на мястото си до последния възможен момент и едва тогава преместваше кораба. Преглеждаше симулациите на тактическия дисплей, показваше на Капитана проекцията на точката на попадение на всеки новоизстрелян снаряд и, за нейна радост, той преразгледа досегашната си стратегия. Така й харесваше повече. Беше много по-елегантно и икономисваше гориво, а и се надяваше, че Клавейн ще получи нужния урок.
	Искаше той да действа по-умно, за да може и тя самата да действа по-умно.


	Клавейн наблюдаваше как последното от тежките му космически оръдия стреля и се самоунищожава сред водопад от бързи, ярки експлозии.
	Беше започнал атаката преди един час и не очакваше тя да има друг ефект освен да запълни свободното време на триумвира, отвличайки вниманието й от другите елементи на щурма. Ако един от снарядите улучеше лайтхъгъра, щеше да се освободи около един килотон кинетична енергия, достатъчна, за да осакати кораба, може би дори да го пробие, но не и за да го унищожи напълно. Все още оставаше някаква вероятност за успех — четири снаряда още летяха натам, — но триумвирът бе показал, че е в състояние да се справи с тази заплаха. Клавейн не изпитваше почти никакво съжаление, а по-скоро облекчение, че бяха приключили стадия на преговорите и бяха навлезли в по-почтената арена на битката. Подозираше, че Вольова се чувства по същия начин.
	Фелка и Рьомонтоар се носеха във въздуха край него в наблюдателния купол, който беше откачен от въртящата се около оста си част на кораба. Сега, след като „Зодиакална светлина“ бе спрял на края на бойното пространство, вече нямаха нужда от външните си скелети и Клавейн се чувстваше странно уязвим.
	— Разочарован ли си, Клавейн? — обади се Рьомонтоар.
	— Не. Всъщност съм успокоен. Ако всичко изглежда прекалено лесно, започвам да се опасявам, че има някакъв капан.
	Рьомонтоар кимна.
	— Тя не е глупава, това е ясно, независимо какво е направила с кораба си. Ти все още не вярваш на историята за опита за евакуиране, доколкото разбирам?
	— Сега имаме по-голямо основание да й повярваме, отколкото имахме преди — обади се Фелка. — Нали така, Клавейн? Видяхме движещи се между повърхността и орбита совалки.
	— Но това е всичко, което сме видели.
	— И един по-голям кораб, движещ се между орбита и лайтхъгъра — продължи тя. — Какво по-убедително доказателство ни е нужно за това, че тя казва истината?
	— Това не е непременно индикатор за програма за евакуиране — отвърна той през стиснати зъби. — Може да е предизвикано от още безброй причини.
	— Тогава поне я оправдай поради липса на доказателства — рече Фелка.
	Клавейн се обърна към нея, внезапно кипнал от неудържим гняв. Все пак се надяваше, че не му личи.
	— Това е нейният избор. Оръжията са в нея, а те са единственото, което искам.
	— Оръжията няма да променят нищо в дългосрочен план.
	Сега вече той не направи опит да скрие гнева си.
	— Какво, по дяволите, трябва да означава това?
	— Точно каквото казах. Знам го, Клавейн. Знам, че всичко ставащо тук, всичко, което означава толкова много за тебе, за нас, не означава абсолютно нищо в дългосрочен план.
	— И тази перла на мъдростта дължим на Вълка, така ли?
	— Знаеш, че донесох част от него от кораба на Скейд.
	— Да. И това означава, че имам още по-основателна причина да не обръщам внимание на това какво казваш, Фелка.
	Тя се придвижи, изтегляйки се с ръце, до едната страна на купола, и изчезна през отвора за излизане. Клавейн отвори уста, за да я повика, за да произнесе някакво извинение. Не излезе никакъв звук.
	— Клавейн?
	Той погледна към Рьомонтоар.
	— Какво, Рем?
	— Първите свръхбързи ракети трябва да пристигнат след минута.


	Антоанет видя как първата вълна от свръхбързи ракети прелетя покрай „Буревестник“ с разлика в скоростта почти хиляда километра в секунда. Ракетите бяха четири и макар да преминаха от четирите страни на кораба й, миг по-късно се събраха пред него и пламъците от двигателите им се сляха.
	Две минути по-късно друга вълна премина от дясната страна, последвана от трета, след още три минути, този път доста по-далече вляво.
	— Дяволите да го вземат — промърмори под носа си тя. — Май не си играем на война, а?
	— Уплашена ли си? — попита Зейвиър, който бе заел мястото зад нея.
	— Повече от уплашена. — Вече се беше върнала от инспекцията на бронирания щурмови ескадрон, който носеше в товарния трюм на кораба си. — Но това е хубаво. Татко винаги е казвал…
	— „… Бъди уплашен, ако не си уплашен.“ Да — кимна Зейвиър. — Това беше един от неговите лафове.
	— Всъщност…
	И двамата погледнаха към контролното табло.
	— Какво, Корабе? — попита Антоанет.
	— Всъщност беше един от моите лафове. Но баща ти го харесваше достатъчно, за да ми го открадне. Приемам го като комплимент.
	— Значи всъщност Лайл Мерик казваше… — започна Зейвиър.
	— Да.
	— Не ни ли поднасяш? — попита младата жена.
	— Не ви поднасям, госпожичке.


	Последната вълна от снаряди беше все още на път, когато Клавейн премина към следващото ниво на атаката си срещу Вольова. Отново нямаше момент на изненада. Но той почти винаги липсваше в космическите битки, където местата за криене и възможностите за камуфлаж бяха изключителна рядкост. Човек можеше да планира и да изготвя стратегии с надеждата, че от вниманието на врага ще убегнат очевидните или коварни капани, намиращи се в разположението на силите, но във всяко друго отношение войната в Космоса беше напълно прозрачна. Всяка от страните можеше да предположи почти със сигурност, че неприятелят й е всезнаещ. Подобно на игра на шахмат, изходът често можеше да се отгатне само след няколко хода, особено ако опонентите бяха неравностойни.
	Вольова проследяваше траекториите на свръхбързите ракети, летящи от тежките оръдия на „Зодиакална светлина“. Те ускоряваха със сто гравитационни константи, като ги поддържаха в продължение на четирийсет минути, преди да придобият чисто балистични свойства. Движеха се малко по-бавно от един процент от скоростта на светлината, което ги правеше трудни мишени, но все пак във възможностите на автономната защита на корпуса на „Носталгия по безкрая“. Всеки междузвезден кораб би трябвало да бъде в състояние да проследява и унищожава бързо движещи се обекти като нормална част от процедурите си за избягване на сблъсък, затова не се налагаше Вольова да обновява съществуващите охранителни мерки на лайтхъгъра си.
	Това бе въпрос на числа. Всяка ракета ангажираше определена част от оръжията по корпуса, с които разполагаше корабът, но статистически винаги съществуваше макар и малка вероятност по едно и също време да пристигнат твърде много ракети, за да може Капитанът, който всъщност се занимаваше със защитата, да се справи с тях.
	Такова нещо обаче така и не се случи. Иля направи анализ на изстреляните ракети и заключи, че Клавейн не се опитва да я улучи. Във възможностите му беше да го направи. Той имаше известен контрол над ракетите до момента, в който престанеха да ускоряват, достатъчно, за да коригира траекторията им при всяка малка промяна в позицията на „Носталгия по безкрая“. А директното попадение на свръхбърза ракета, дори с бутафорна бойна глава, би изкарало светкавично от строя цял кораб. Траекториите на всички ракети обаче бяха такива, че профучаваха неизменно покрай лайтхъгъра, на десетки километри от него, и само една от двайсет се взривяваше малко по-близо до Ризургам. Сигнатурите им говореха за малки експлозии материя-антиматерия: или остатъчно гориво, или бойни глави с размери на връхчета на игла. Другите деветнайсет бяха всъщност бутафорни.
	Една по-близка детонация несъмнено щеше да увреди „Носталгия по безкрая“. Петте извадени навън тайни оръжия бяха достатъчно здрави, за да не се притеснява за тях, но близкият взрив материя-антиматерия бе в състояние да извади от строя оръжията по корпуса и да остави кораба почти беззащитен срещу по-концентрирана атака. Тя нямаше намерение да позволи да се случи подобно нещо, но за тази цел трябваше да използва доста голяма част от своите ресурси. Най-досадното бе, че повечето ракети, които се налагаше да унищожава, не представляваха реална опасност: те или се движеха по взаимно пресичащи се траектории, или изобщо не носеха боен заряд.
	Вольова не стигна чак дотам да поздрави Клавейн. Той не беше направил нищо повече от дословното изпълнение на учебников подход за щурмуване чрез насищане, ангажиращ защитните й системи със заплаха от типа ниска вероятност/значителни последствия. Това не беше нито умно, нито оригинално, но в по-голяма или по-малка степен тя щеше да постъпи точно така при същите обстоятелства. Можеше да му признае поне едно: не я беше разочаровал.
	Иля реши да му даде последна възможност, преди да сложи край на забавленията му.
	— Клавейн — каза тя, излъчвайки на същата честота, която вече бе използвала, за да изпрати ултиматума си. — Клавейн, чуваш ли ме?
	Изминаха двайсет секунди и тогава чу гласа му.
	— Слушам, триумвир. Може би това е предложение да се предадете?
	— Предлагам ти една възможност, Клавейн, преди да приключа с тази работа. Възможност да си тръгнеш и да насочиш усилията си срещу не толкова ентусиазиран противник.
	Изчака, докато отговорът му пропълзи до нея. Забавянето може би беше изкуствено, но едно бе сигурно — той все още се намираше на борда на „Зодиакална светлина“.
	— И защо искаш да ми дадеш тази възможност, триумвир?
	— Ти не си лош човек, Клавейн. Просто… заблуден. Мислиш, че се нуждаеш повече от мен от тези оръжия, но грешиш, бъркаш. Няма да те виня за това. Все още никой не е пострадал сериозно. Обърни флотата си и ще определим станалото като „недоразумение“.
	— Говориш така, сякаш вярваш, че предимството е на твоя страна, Иля. На твое място не бих бил толкова сигурен.
	— Оръжията са в _мен_, Клавейн. — Усети, че едновременно се усмихва и мръщи. — Този факт променя значително нещата, не мислиш ли?
	— Съжалявам, Иля, но мисля, че един ултиматум е достатъчен за когото и да било.
	— Голям глупак си, Клавейн. Тъжното е, че никога няма да разбереш колко голям глупак си.
	Той не отговори.
	— Е, Иля? — обади се Хури.
	— Дадох на онова копеле шанс. Настъпи моментът да прекратим игричките. — Повиши глас. — Капитане? Чуваш ли ме? Искам да ми дадеш пълен контрол над оръжие седемнайсет. Съгласен ли си да го направиш?
	Не последва отговор. Моментът се проточи. Космите на тила й настръхнаха в очакване. Ако Капитанът не беше готов да й позволи да използва петте извадени навън оръжия, тогава всичките й планове отиваха на кино и внезапно Клавейн вече нямаше да изглежда чак толкова глупав.
	Тогава забеляза почти недоловима промяна в статуса на оръжейните иконки, означаваща, че сега тя имаше пълен военен контрол над тайното оръжие седемнайсет.
	— Благодаря, Капитане — каза ласкаво Вольова. После се обърна към оръжието. — Здравей, Седемнайсети. Приятно ми е, че ще работя отново с теб.
	Пъхна длан в проекцията и стисна плуващата иконка на оръжието между пръстите си. И този път реакцията беше мудна, отражение на тежестта на оръжието, което изваждаха от сензорната сянка, хвърляна от корпуса на „Носталгия по безкрая“. Докато се придвижваше, то насочваше дулото си към вече не толкова далечната си цел — „Зодиакална светлина“. Във всеки момент информацията на Иля за позицията на Клавейн имаше давност от двайсет секунди, но това не беше кой знае какъв проблем. Дори да решеше да се раздвижи внезапно, пак щеше да бъде улучен. Убийствената ос на оръжието щеше да премине през заемания от него обем, действителен и предполагаем, и със сигурност щеше да го улучи в една или друга точка. Вольова щеше да разбере, когато се случи това: детонацията на конджоинърските двигатели щеше да освети цялата система. Ако имаше нещо, което гарантирано би привлякло интереса на инхибиторите, това щеше да бъде точно този взрив.
	Въпреки това нямаше избор, трябваше да го направи.
	Но Иля бе обхваната от трепет, когато моментът наближи. Нещо не й се струваше както трябва, прекалено окончателно беше и неспортсменско. Този извод я изненада. Чувстваше, че е длъжна да му даде последна възможност да се откаже, да му даде финално, настойчиво предупреждение. „Клавейн… Клавейн… — мислеше си тя. — Не трябваше да става така…“
	Но беше станало и тя нямаше друг избор.
	Натисна иконката, като бебе, което смушква с пръст играчката си.
	— Довиждане — прошепна Вольова.
	Моментът отмина. Индикаторите и символите в близост до иконката на оръжие седемнайсет се промениха, признак за значителна промяна в състоянието му. Тя погледна към изображението на лайтхъгъра на Клавейн в реално време, като отброяваше на ум двайсетте секунди, които щяха да изминат, преди корабът да бъде взривен от лъча на оръжие седемнайсет. То щеше да направи рана с размерите на каньон в „Зодиакална светлина“, ако не предизвикаше незабавно и фатално избухване на конджоинърските двигатели.
	След десет секунди Клавейн все още не бе помръднал. Тогава тя разбра, че се е прицелила добре, че попадението ще бъде точно и опустошително. Той така и нямаше да разбере, че умира, нямаше да усети настъпващата забрава.
	Вольова изчака да изминат останалите десет секунди, предвкусвайки горчивия триумф, който щеше да съпровожда унищожението на неприятеля.
	Времето минаваше. Тя неволно премигна, за да закрие очи от предстоящата ослепителна светлина, като дете, очакващо детонацията на фойерверки.
	Двайсетте секунди станаха двайсет и една… двайсет и двете се превърнаха в двайсет и три… в трийсет. Измина половин минута. После — минута.
	Корабът на Клавейн бе все така невредим.
	Не се беше случило нищо.


>	Трийсет и шеста глава

	Чу отново гласа му. Тонът му беше спокоен, любезен, почти извинителен.
	— Знам какво опита да направиш току-що, Иля. Но не мисли, че вече не бях се сетил за вероятността да насочиш срещу мен оръжията си.
	Тя заекна в отговор.
	— Ти… какво… направи?
	Двайсетте секунди й се сториха цяла вечност.
	— Всъщност, нищо. Просто казах на оръжието да не стреля. Те са наша собственост, Иля, не твоя. Не ти ли мина за момент през ума, че може би имаме начин да се предпазим от тях?
	— Лъжеш — заяви тя.
	Реакцията й като че ли го развесели, сякаш се беше надявал тайно тя да поиска повече доказателства.
	— Мога да ти го покажа отново, ако искаш.
	Каза й да насочи вниманието си към тайните оръжия, които вече беше хвърлила срещу инхибиторите.
	— А сега би ли се съсредоточила върху онова, което е най-близо до останките от Рок? Ще видиш как то ще престане да стреля.


	После характерът на войната се промени. След един час първата вълна от щурмовата сила на Клавейн щеше да пристигне в непосредственото пространство около „Носталгия по безкрая“. Той наблюдаваше от разстояние десет светлинни секунди, чувствайки се толкова далече от предизвиканата от него самия битка, сякаш бе застанал на върха на някакво възвишение античен генерал, съзерцаващ армията си през бинокъл, така че глъчката и яростта на битката да няма как да достигат до него.
	— Хубав номер беше — рече Вольова.
	— Не беше никакъв номер. Просто предпазна мярка от наша страна. И никога не предполагай, че няма да вземаме предпазни мерки. Те все пак са нашите оръжия, Иля.
	— Това някакъв сигнал ли е, Клавейн?
	— Кодиран неутринен взрив. Не можеш да го блокираш, нито да го заглушиш, така че изобщо не се опитвай. Няма да излезе нищо.
	Въпросът, който му зададе, бе напълно неочакван за него и му напомни да не я подценява нито за момент.
	— Чудесно. Но, след като имате начин да не им позволявате да действат, би трябвало да разполагате с начин и да ги разрушавате.
	Въпреки часовата разлика той беше наясно, че има само една-две секунди за обмислянето на отговора си.
	— И каква ще бъде ползата от това за мен, Иля? Така ще унищожа онова, за което съм дошъл чак дотук.
	Отговорът на триумвира достигна до него двайсет секунди по-късно.
	— Не непременно, Клавейн. Можеше просто да заплашиш, че ще ги унищожиш. Предполагам, че унищожението на едно от тези оръжия ще бъде истинско зрелище, независимо по какъв начин ще подходиш към него. Всъщност не е нужно да предполагам нищо. Вече съм виждала как става това и да, наистина беше зрелищно. Защо не заплаши, че ще взривиш едно от оръжията, които все още се намират в кораба ми, и да чакаш да видиш къде ще те отведе това?
	— Не би трябвало да ми даваш идеи — отвърна той.
	— Защо? Защото можеш да ги приложиш ли? Аз обаче не мисля, че можеш, Клавейн. Не мисля, че имаш възможност да направиш нещо друго освен да ги спреш да не стрелят.
	Беше го отвела до самия капан. Сега вече не му оставаше нищо друго, освен да я последва.
	— Имам…
	— Тогава докажи го. Изпрати разрушителен сигнал на едно от другите оръжия, едно от онези, които са пръснати из системата. Защо не разрушиш онова, което вече спря?
	— Би било глупаво да разруша едно незаменимо оръжие, само за да докажа някаква теза, нали така?
	— Зависи какво искаш да покажеш.
	Клавейн осъзна, че не печели нищо, като я лъже. Въздъхна и усети как от раменете му пада огромна тежест.
	— Не мога да унищожа нито едно от оръжията.
	— Добре… — измърка Вольова. — Единствената цел на преговорите е прозрачността, нали разбираш. Кажи ми, могат ли оръжията _изобщо_ да бъдат унищожени от разстояние?
	— Да — отвърна той. — Има код, уникален за всяко оръжие.
	— И?
	— Аз не знам тези кодове. Но ги търся, опитвам различни варианти.
	— Значи все пак може и да ги откриеш?
	Клавейн се почеса по брадата.
	— Теоретично. Но не бързай да затаяваш дъх.
	— Но все пак ще продължаваш да търсиш?
	— Бих искал да ги знам. Ти не би ли искала?
	— На мен не ми е нужно, Клавейн. Аз съм прикрепила към всяко едно от оръжията своя система за унищожение, напълно независима от онова, което твоите хора са инсталирали в тях.
	— Струваш ми се предпазлива жена, Иля.
	— Гледам на работата си много сериозно, Клавейн. Но същото се отнася и за теб.
	— Да — съгласи се той.
	— И така, какво ще правим сега? Все още не смятам да ти ги дам. Все още разполагам с _други_ оръжия.
	Клавейн наблюдаваше битката при огромно увеличение; пространството около кораба на триумвира беше осеяно с премигващи светлинки. Вече бяха регистрирани първите смъртни случаи. Петнайсет от прасетата на Скорпион бяха убити от защитната система в корпуса на „Носталгия по безкрая“, преди да успеят да се приближат на повече от трийсет километра от лайтхъгъра. Други щурмови екипи трябваше вече да се намират по-близо, като един от тях вече трябваше дори да е достигнал до кораба, но какъвто и да бъдеше изходът, вече нямаше вероятност кампанията да мине без кръвопролитие.
	— Знам — отговори Клавейн, преди да сложи край на разговора.
	Предаде пълния контрол над „Зодиакална светлина“ на Рьомонтоар и след това взе един от малкото останали кораби в хангара на лайтхъгъра. Това бе една от бившите граждански совалки на X. Разпозна бляскавите дъги и линии на баншите, когато светнаха. Корабът със снага на оса беше малък и с лека броня, но разполагаше с последното съоръжение за потискане на инерцията; затова го беше пазил досега. На подсъзнателно ниво вероятно бе знаел през цялото време, че ще се присъедини към битката и този кораб щеше да го отнесе там за по-малко от час.
	Вече беше сложил скафандъра и се провираше през люка, който осигуряваше връзката със совалката, когато тя го настигна.
	— Клавейн.
	Обърна се, стиснал шлема под мишница.
	— Фелка.
	— Не ми каза, че тръгваш.
	— Нямах смелост.
	Тя кимна.
	— Щях да се опитам да те разубедя. Но те разбирам. Трябва да го направиш.
	Той кимна, без да каже нищо.
	— Клавейн…
	— Фелка, толкова съжалявам за това, което…
	— Няма значение — отвърна тя и направи още една стъпка към него. — Искам да кажа — има значение… разбира се, че има значение, но можем да поговорим за него по-късно. По пътя.
	— По пътя за къде? — попита глуповато той.
	— За битката, Клавейн. Идвам с теб.
	Едва сега си даде сметка, че тя също носеше скафандър, който стискаше като вързоп под мишница, а шлемът й се поклащаше от него като презрял плод.
	— Защо?
	— Защото ако ти умреш, искам да умра и аз. Съвсем просто е, Клавейн.



	Отдалечаваха се от „Зодиакална светлина“. Клавейн наблюдаваше как лайтхъгърът се смалява и се питаше дали щеше някога да го види отново.
	— Няма да е комфортно — предупреди той, като увеличи мощността до краен предел.
	Мехурът за потискане на инерцията погълна четири пети от масата на совалката, но ефективният й радиус не обхващаше кабината за управление на полета. Клавейн и Фелка усетиха смазващия натиск на осемте гравитационни константи, който се увеличаваше, сякаш върху гърдите им поставяха една след друга все нови и нови тежести.
	— Ще го понеса — увери го тя.
	— Все още не е прекалено късно да се върнеш.
	— Идвам с теб. Имаме да обсъждаме много неща.
	Клавейн веднага повика изображение на битката и направи преценка на промените, станали, докато не бе имал възможност да наблюдава. Корабите му се тълпяха около „Носталгия по безкрая“ като разгневени стършели, като непрекъснато затягаха примката си около нея. Двайсет и трима членове от армията на Скорпион, повечето от които — прасета, вече бяха мъртви, но голяма част от щурмовия рояк вече се намираше само на километри от корпуса на лайтхъгъра.
	От толкова близко разстояние те бяха изключително трудни мишени за защитната система със среден радиус на действие, с която разполагаше Вольова. „Буревестник“, който се отличаваше поради по-едрата си иконка, приближаваше към края на бойния рояк. Триумвирът беше изтеглила отново всичките си оръжия адска класа, освен едно, обратно зад прикритието на лайтхъгъра. На друг дисплей, където бе изобразена общата картина на системата, оръжието на вълците продължаваше да впива единствения си гравитационен зъб в плътта на звездата. Клавейн сви изображението и те се смалиха съвсем.
	— Страхувам се, че няма да бъде лесно да разговаряме — обърна се той към Фелка.
	[В такъв случай няма да говорим, нали?]
	Той я погледна, изненадан, задето го бе заговорила по конджоинърския начин, отваряйки прозорец между главите им, като пъхаше в черепа му думи и нещо много повече от думи. „Фелка…“
	[Всичко е наред, Клавейн. Фактът, че не правех това много често не означава, че не бих могла…]
	„Никога не съм мислил, че не би могла… просто…“ Общуването им бе почти равностойно на конджоинърската мисъл, макар в кораба си да нямаха конджоинърска машина. Генерираните от имплантите им полета бяха достатъчно силни, за да си влияят едно на друго, без помощта от допълнително подсилване на сигналите, стига да не бяха на повече от няколко метра един от друг.
	[Имаш право. Обикновено не искам да го правя. Но ти не си кой да е.]
	„Не си длъжна да го правиш, ако…“
	[Клавейн, едно предупреждение. Можеш да гледаш в главата ми колкото си искаш. Там няма бариери, няма прегради, няма мнемонични блокажи. Поне не за теб. Но не гледай прекалено дълбоко. Не защото ще видиш нещо лично или нещо, от което се срамувам… просто…]
	„Може би няма да бъда в състояние да го приема?“
	[Понякога аз самата не мога да го приема, а живея с него от раждането си.]
	„Разбирам.“
	Можеше да вижда повърхностните слоеве на личността й, да усеща повърхностния трафик на мислите й. Информацията беше спокойна. Нямаше нищо, което да не е в състояние да изследва; нямаше сензорен опит или спомен, който да не може да разкрие и отвори, сякаш е негов собствен. Но под спокойния повърхностен слой като зад опушено стъкло прозираше виеща буря на съзнателност. Тя беше неистова и непрестанна, като машина, която непрекъснато е на ръба на разпадането, но която никога няма да намери покой в собственото си разрушение.
	Клавейн се отдръпна, ужасен да не попадне в нея.
	[Сега разбра ли какво имам предвид?]
	„Винаги съм знаел, че живееш с нещо от този род. Но все пак не…“
	[Вината не е твоя. Не е ничия, дори на Галиана. Просто съм си такава.]
	И тогава той разбра, може би по-ясно откогато и да било, какво представляваше копнежът на Фелка. Игрите, сложните игри засищаха тази ревяща машина, даваха й нещо, с което да се занимава, забавяха темпото й до нещо не толкова бясно. Като дете Стената бе всичко, от което се нуждаеше, но тя й беше отнета. След това вече нищо не беше достатъчно. Може би машината бе еволюирала заедно с растежа на Фелка. Или пък Стената, така или иначе, пак в един момент щеше да се окаже недостатъчна. Единственото, което имаше значение сега, бе да намира заместители за нея: игри или пъзели, лабиринти или гатанки, които машината да може да обработва и в резултат да й оставя поне някакво подобие на вътрешно спокойствие.
	„Сега разбирам защо смяташ, че джъглърите може би ще бъдат в състояние да помогнат.“
	[Дори да не успеят да ме променят, а на всичко отгоре даже не съм сигурна, че искам това, може поне да ми дадат нещо, върху което да размишлявам, Клавейн. Толкова много извънземни умове са били отпечатани в техните морета, толкова много модели са били складирани. Възможно е даже да намеря смисъла в нещо, в което другите плувци не могат. Нищо чудно дори да се окажа ценна.]
	„Винаги съм казвал, че ще направя каквото мога. Но това не улесни нещата. Разбираш го, нали?“
	[Естествено.]
	„Фелка…“
	Трябва да бе разчела достатъчно от мислите му, за да види какво се готвеше да попита.
	[Излъгах, Клавейн. Излъгах, за да те спася, за да те накарам да се върнеш.]
	Той вече знаеше. Скейд му го беше казала. Но до този момент не беше отрекъл напълно за себе си възможността Скейд да го бе излъгала; не беше отрекъл възможността Фелка действително да е негова дъщеря.
	„В такъв случай това е било благородна лъжа. Аз самият съм изрекъл доста такива.“
	[Но така или иначе — лъжа. Не исках обаче Скейд да те убие. Стори ми се по-добре да не каже истината…]
	„Трябва да си знаела, че вечно се питах…“
	[Беше естествено да се питаш, Клавейн. Между нас винаги е съществувала здрава връзка, след като ми спаси живота. А преди да се родя си бил затворник на Галиана. За нея не е било проблем да се снабди с твой генетичен материал…] — Мислите й се замъглиха. — [Клавейн… имаш ли нещо против да ти задам един въпрос?]
	„Между нас няма тайни, Фелка.“
	[Правил ли си любов с Галиана, когато й беше затворник?]
	Той отговори със спокойна яснота на ума, която изненада дори самия него:
	„Не знам. Така мисля. Спомням си го. Но какво означават спомените след четиристотин години? Може би си спомням просто някакъв отпечатък. Надявам се случаят да не е такъв. Но после… когато станах един от конджоинърите…“
	[Да?]
	„Ние се любехме. В началото се любехме често. Другите конджоинъри не харесваха това — виждаха в него животински акт, примитивен атавизъм. Галиана не беше съгласна, разбира се. Тя беше чувствен тип и се наслаждаваше на царството на сетивата. Нейните врагове така и не успяха да разберат това — че тя искрено обичаше човешката природа повече от тях. Именно заради това беше направила конджоинърите. Не за да бъдат нещо повече от човешкия род, а като подарък, като обещание за онова, което би могло да стане човечеството, ако само всички осъзнаем своя потенциал. Вместо това я представяха като някое студено, безчувствено чудовище. И грешаха страшно много. Галиана не мислеше за любовта като за някакъв стар Дарвинов номер на химическите реакции в главния мозък, който трябва да бъде изтрит от човешкото съзнание. Тя виждаше в нея нещо, което трябва да бъде доведено до своята кулминация, като семе, което се нуждае от грижи, за да порасне. Но те никога не разбраха тази част от нейното верую. А проблемът беше там, че човек трябваше да стане конджоинър, преди да може да оцени постигнатото от нея.“
	Клавейн направи пауза, за да прегледа разположението на своите сили около кораба на триумвира. През този кратък период бяха убити още двама, но корабите му продължаваха неотклонно да настъпват.
	„Да, любихме се през първите ми дни сред конджоинърите. Настъпи обаче момент, когато това вече не беше необходимо, освен като носталгичен акт. Усещахме го като нещо, предназначено за деца: не неправилно, не примитивно, дори не тъпо, просто нещо, което вече не представляваше интерес за нас. Не защото бяхме престанали да се обичаме или бяхме изгубили жаждата си за сензитивни преживявания. Просто можехме да постигнем същата близост по много по-удовлетворяващи начини. Докоснеш ли веднъж нечий ум, разходиш ли се сред неговите мечти, видиш ли света през неговите очи, усетиш ли го чрез неговата кожа… е… вече не усещахме реална нужда да се връщаме към стария начин. А и аз никога не съм бил носталгичен тип. Все едно бяхме навлезли в свят за малко по-зрели хора, изпълнен със свои удоволствия и съблазни. Нямахме причини да гледаме с носталгия назад към миналото.“
	Фелка не отговори веднага. Корабът се носеше напред. Клавейн се вгледа отново в дисплеите и тактическите отчети. За момент, един ужасен, проточил се неестествено дълго миг усети, че е казал прекалено много. Но когато тя заговори, той осъзна, че беше разбрала всичко.
	[Мисля, че се налага да ти разкажа за вълците.]


>	Трийсет и седма глава

	След като взе решението, Вольова почувства прилив на сили, които й позволиха да изтръгне медицинските сонди и катетри от тялото си и да ги захвърли с нещо подобно на невъздържано непослушание. Остави само очилата, които заместваха функциите на ослепените й очи, правейки всичко възможно да не мисли за гадните машинки, които сега плуваха в черепа й. С изключение на това, тя се чувстваше напълно здрава и бодра. Знаеше, че всичко е илюзия, че по-късно щеше да плати за този прилив на енергия и най-вероятно щеше да плати за него с живота си. Но тази перспектива не й вдъхваше страх, а само тихо задоволство, че така поне ще има възможност да оползотвори по някакъв полезен начин оставащото й време. Добре беше да си лежи тук и да ръководи парада от разстояние като прикован на легло архиерей, но този начин определено не беше за нея. Тя беше триумвир Иля Вольова и трябваше да се придържа към определени стандарти.
	— Иля… — започна Хури, когато видя какво става.
	— Хури — прекъсна я тя; гласът й пак приличаше на грачене, но най-сетне беше напоен с нещо подобно на някогашния плам. — Хури… направи го заради мен и нито за момент не спирай, за да ме обсипваш с въпроси или да се опитваш да ме разубедиш. Разбра ли?
	— Разбрах… струва ми се.
	Вольова щракна с пръсти към най-близкия слуга. Той се устреми към нея, лавирайки между пищящите медицински монитори.
	— Капитане… би ли казал на слугата да ми помогне да стигна до хангара? Очаквам там да ме чакат скафандър и совалка.
	Ана я подпираше, за да я задържи седнала.
	— Иля, какво смяташ да правиш?
	— Излизам навън. Трябва да разменя няколко думи, много сериозни думи, с оръжие Седемнайсет.
	— Не си в състояние да…
	Вольова я прекъсна с рязко движение на немощната си ръка.
	— Хури, тялото ми може да е отслабнало, но дай ми безтегловност, скафандър и едно-две оръжия и ще откриеш, че все още съм в състояние да създавам проблеми. Ясно?
	— Значи не си се отказала?
	Слугата помогна на ранената да се изправи.
	— Да се откажа ли, Хури? Нямам такава дума в речника си.
	Ана също се зае да й помага, като я хвана за другата ръка.


	В края на бойния рояк, макар и все още в обсега на потенциално опасните оръжия, Антоанет се откъсна от неопределения модел на движение, който бе следвала до този момент, и намали скоростта до една гравитационна константа. През прозорците на „Буревестник“ виждаше издължената форма на лайтхъгъра, който от разстояние две хиляди километра изглеждаше като светла драскотина. През повечето време той беше толкова тъмен, че не можеше да го различава изобщо, но два-три пъти на минута някоя по-голяма експлозия, например взривяване на мина или бойна глава, обливаше със светлина корпуса му и очертанията му изпъкваха за момент така, както един фар би могъл да просветне на фона на назъбена кула, надигаща глава от време на време измежду огромните вълни на бурното море. Никога обаче не бе съществувало съмнение за местоположението на кораба на триумвира. Около него се бяха струпали искриците от пламъците на двигателите, толкова ярки, че предизвикваха болка в ретината й и гравираха върху небесния покров избледняващи розови дъги и спирали.
	Тези следи й напомняха огнените пръчки, с които играеха децата по време на празненства с фойерверки в стария карусел. Избухването на огнени точици вътре в рояка сигнализираше детонациите на по-малки оръжия, а от време на време младата жена виждаше яркочервената или зелена линия на предшественик на лазерен лъч, отразен в излизащия въздух или отработени газове от някой от корабите. Разсеяно, като проклинаше ума си заради склонността му да се фокусира върху най-тривиални неща в неподходящ момент, Антоанет осъзна, че никога не изпълняваха както трябва този детайл при осъществяването на пространствените холографски драми, където лазерните лъчи бяха невидими и мрачният елемент на невидимостта увеличаваше драматизма. Но реалната космическа битка, водена наблизо, беше далече по-объркана работа и цялата околност беше изпълнена с непрекъснато излитащи отнякъде парченца материя и облаци газ, готови да отразят и разпространят всяко лъчево оръжие.
	Роякът беше по-гъст в средата и постепенно се разреждаше в рамките на десетки километри. Макар да се намираше в самия му край, Антоанет прекрасно си даваше сметка каква изкусителна мишена представлява „Буревестник“. Защитната система на триумвира беше заета с по-близките атакуващи елементи, но младата жена знаеше, че не може да разчита това положение да продължава вечно.
	Гласът на Зейвиър прозвуча по интеркома:
	— Антоанет? Скорпион е готов за тръгване. Казва, че можеш да отвориш люка за излизане всеки момент, когато решиш.
	— Не сме достатъчно близо — отвърна тя.
	Този път по интеркома прозвуча гласът на Скорпион. Вече се бе научила да го различава от тембъра на другите прасета.
	— Антоанет? Достатъчно близо сме. Имаме достатъчно гориво, за да стигнем дотам. Не е нужно да рискуваш „Буревестник“, за да ни закараш още по-близо.
	— Но колкото по-близо ви закарам, с толкова по-големи резерви от гориво ще разполагате. Не е ли така?
	— Не мога да го оспорвам. В такъв случай ни закарай още петстотин километра по-натам. И, Антоанет? Това вече ще бъде наистина достатъчно близо.
	Тя увеличи изображението на битката, черпейки от телеметричния поток на камерите, които вече обикаляха около кораба на триумвира. Пристигащата информация се обединяваше в единна картина и после се обработваше, за да се премахне движението, и макар от време на време да се наблюдаваха пропадания на образа, впечатлението беше такова, сякаш се носеха в пространството само на два-три километра от самия лайтхъгър. Тишината винаги съпровождаше холографските драми, но Антоанет никога не си беше давала сметка колко не на място изглежда тя, когато наблюдаваш истинска битка. Превръщаше се в отвратителна празнота, която въображението й изпълваше с безкрайни крясъци. Положението се влошаваше още повече от факта, че при неритмичните изблици на светлина корабът на триумвира изплуваше от мрака, но никога не оставаше видим достатъчно дълго, за да види формата му в нейната цялост. Но и онова, което успяваше да зърне от перверзната му архитектура, беше достатъчно смущаващо.
	Сега видя нещо, което не бе забелязала преди: очертаването на светло четириъгълниче, като златна врата, отворена някъде в набръчкания корпус на „Носталгия по безкрая“. То се появи само за миг, но той се оказа достатъчен нещо да успее да се плъзне навън през него. Сиянието от излязлата совалка освети стъпаловидния край на някаква летяща маса и когато корабът направи завой, изпускайки премигващите искри на пламъка от двигателя си, тъмната сянка се плъзна след него, покрай напомнящия гущерова кожа корпус на лайтхъгъра.


	„Какво искаш да ми разкажеш за вълците, Фелка?“
	[Всичко, Клавейн. Поне всичко, което научих. Всичко, което Вълкът беше готов да ми позволи да узная.]
	„Това може да не е цялата картина, Фелка. Възможно е даже да не е част от нея.“
	[Знам. Но въпреки всичко мисля, че трябва да ти кажа.]

M>	sujet2
	Не ставаше дума просто за война срещу разума — заразказва тя на Клавейн. — Това бе част от нея, само подробност от обемната им, колеблива програма за стопанисване на Космоса. Въпреки всички доказателства в полза на противното, вълците не се опитваха да прочистят напълно Галактиката от всякакъв разум. Стремежът им беше по-скоро да окастрят гората, така да се каже, и да оставят в нея само няколко фиданки, а не да я опожарят или обезлистят напълно. Или пък да оставят от огъня няколко грижливо поддържани до определено ниво пламъчета, вместо да го изгасят напълно. Помисли върху това — настоя Фелка. — Съществуването на вълците решава една космическа гатанка: машините-убийци обясняват защо човечеството се оказа почти само във Вселената, защо Галактиката като че ли няма други разумни култури. Започва да се налага предположението, че човечеството е някакъв статистически каприз в иначе лишения от живот Космос; че появата на разумен, използващ инструменти живот е изключителна рядкост и че светът трябва да стане на определен брой милиарди години, преди да се появи вероятност за възникването на такъв живот. Това се смяташе за възможно до ерата на междузвездните полети, когато изследователите започнаха да намират останки от други култури около близките звезди. Оказваше се, че използващият инструменти технологичен живот не само не е рядкост, ами е и доста разпространен. Но поради някаква причина всички тези култури са били изтребени.
	Доказателствата навеждаха на мисълта, че самото унищожение става за несравнимо по-кратък период от времето, необходимо за еволюцията на съответните видове, може би не повече от няколко века. Освен това изтребването във всеки случай като че ли става горе-долу в периода, когато съответната култура прави опит за сериозна експанзия в междузвездното пространство.
	С други думи, приблизително в същия етап от развитието, в който се намира сега човечеството, разделено на фракции, раздирано от неразрешими спорове, но така или иначе един вид.
	В резултат на всичко това не беше особено изненадващо откритието, че съществува нещо като вълците или инхибиторите, както ги наричат някои от техните жертви. Този извод беше почти неизбежен, като се има предвид моделът на унищожение в отделните случаи: лишени от каквито и да било угризения групи машини-убийци, които дебнат между звездите, очаквайки търпеливо в продължение на еони появата на признаци за раждащ се разум…
	Само дето това няма реален смисъл — допълни Фелка. — Ако даден вид разум трябва да бъде унищожен, независимо от причината, защо тогава това да не се направи още в зародиш? Разумът възниква от живота; животът, освен в някои изключително редки и екзотични случаи, възниква от определена отвара от химикали и сбор от условия. Следователно, ако врагът е интелигентността, защо намесата не става в по-ранен етап на еволюционния цикъл?
	Това би могло да бъде осъществено по хиляди начини, особено когато времето се измерва в милиарди години. Намесата може да бъде осъществена даже още в периода на формиране на планетите, като деликатно се отклоняват облаците от слепваща се материя, които се образуват около младите звезди. Или пък да не се позволи на вече формиралите се планети да се създаде вода, или пък да се образуват само много тежки или леки светове. Планетите биха могли да бъдат запращани сред междузвездния студ или в лицето на родилите ги звезди.
	Възможно е също така планетите да бъдат отравяни чрез деликатна промяна на бульона от елементи в тяхната кора, океани и атмосфера, за да се направи невъзможно осъществяването на органични реакции с въглерод. Или пък да се направи така, че световете никога да не улягат в стабилната средна възраст, която прави възможно възникването на сложен многоклетъчен живот. Може към кората им да се пращат непрестанно комети, така че да се тресат и гърчат под вечните бомбардировки, обречени на постоянна зима.
	Друг от множеството варианти е да се заемеш с техните звезди, така че световете да бъдат периодически обливани с огън или обричани на ледникови периоди.
	Но дори да си закъснял, дори да се окаже, че вече е възникнал сложен живот, който е достигнал разумно ниво и е родил технологиите, пак има начини…
	Разбира се, че има начини.
	Една-единствена, определена култура е в състояние да затрива живота в цялата галактика чрез умели манипулации на свръхплътни звездни трупове. Неутронните звезди могат да бъдат бутани една към друга, докато се унищожат взаимно в стерилизиращи бури от гама-лъчи. Струите на двойните звезди биха могли да се превръщат в оръжия от насочвана енергия: избълваните от тях пламъци биха изминавали разстояния от хиляди светлинни години…
	И дори ако това е неосъществимо или нежелателно, животът би могъл да се изтребва с чиста сила. Една-единствена машинна култура би могла да подчини цялата Галактика за по-малко от един милион години, смазвайки съществуващия органичен живот. Те обаче не са тук за това — заяви в заключение Фелка.
M$

	„А за какво тогава?“ — попита Клавейн.
	„Настъпила е криза. Криза в далечното галактическо бъдеще, отдалечено на три милиарда години от днешния ден. Само дето то изобщо не е далечно. Става дума едва за тринайсет завъртания на галактическата спирала. Преди ледниците да сковат Земята, е можело да се отиде на някой бряг и да се вземе отчупено от утаечни скали камъче на възраст повече от три милиарда години.“
	Тринайсет завъртания на колелото? Това е нищо за космическите измерения. Може да се каже, че това време почти е настъпило.
	„Каква криза?“ — попита Клавейн.
	„Сблъсък“ — отговори Фелка.


>	Трийсет и осма глава

	Когато доближи битката с още петстотин километра, Антоанет напусна мостика, вярвайки, че корабът ще се грижи сам за себе си три-четири минути, докато тя каже „довиждане“ на Скорпион и неговия ескадрон. Когато стигна до големия обезвъздушен хангар, където чакаха прасетата, външният люк вече се бе отворил и първата от трите совалки беше излетяла. Видя само как сините й пламъци се отдалечават към бляскавата сърцевина на битката. Последваха я незабавно два велосипеда, после дойде ред на втората совалка, изтласкана от тумбестите хидравлични бутала, които досега бяха използвани за придвижването на обемни товари.
	Скорпион вече закопчаваше обезопасителния си колан, наместен в своя велосипед край третата совалка. Тъй като велосипедите на борда на „Буревестник“ не бяха стигнали дотук сами чак от „Зодиакална светлина“, те носеха повече оръжие и амуниции и бяха по-добре бронирани от останалите. Бронята на велосипеда на Скорпион представляваше смъртоносна за очите комбинация от светещи цветове и отразяващи участъци. Беше почти невъзможно да се различи рамката на велосипеда под слоевете на бронята и различните форми на оръжията. Зейвиър му бе помогнал да направи последна проверка на отделните системи и точно преустанови връзката на някакъв лаптоп от диагностичния вход под седалката на велосипеда. Показа с вдигнат палец, че всичко е наред, и потупа бронята на миниатюрния летателен апарат.
	— Изглежда си готов — обади се Антоанет през комуникационния канал на скафандъра.
	— Не трябваше да излагаш на риск кораба си — каза Скорпион. — Но след като го направи, ще използвам подобаващо икономисаното си по този начин гориво.
	— Не ти завиждам, Скорпион. Знам, че вече изгуби доста от войниците си.
	— Те са наши войници, Антоанет, не само мои. — Включи контролното си табло и то заблестя във всевъзможни цветове, когато втората совалка бе избутана през люка от буталата. Стартерът на мотора му излъчваше силно синкаво сияние, отразявано от бронята. — Слушай — рече той. — Иска ми се да помислиш върху един факт. Ако знаеше каква е средната продължителност на живота на прасетата в Мълч, случилото се днес нямаше да ти се стори толкова трагично. Повечето от членовете на моята армия щяха да са умрели още преди години, ако не се бяха включили в кампанията на Клавейн. Смятам, че са му задължени, а не обратното.
	— Това не означава, че трябваше да умрат днес.
	— И повечето от тях няма да умрат. Клавейн е наясно от самото начало, че ще трябва да се примирим с известни загуби, моите прасета също го знаеха. Никога не сме превземали дори една пресечка в Казъм сити, без да се пролее кръв. Но повечето от нас ще се върнат на кораба, и то заедно с оръжията. Вече печелим, Антоанет. След като Клавейн използва кода за възпиране на оръжията, с войната на Вольова беше приключено. — Прасето дръпна надолу предпазващия от светлинни отблясъци визьор с ръкавицата си. — Това сега дори не е война, а просто една прочистваща терена операция.
	— Може ли все пак да ти пожелая късмет?
	— Можеш да ми пожелаеш каквото ти харесва, дяволите да го вземат. Това няма да промени нищо. А ако промени, значи не съм се подготвил достатъчно добре.
	— Късмет, Скорпион. Късмет и на теб, и на цялата ти армия.
	Буталата вече изтласкваха третата совалка към отвора. Антоанет стоя и гледа, докато и останалите велосипеди, заедно с велосипеда на Скорпион я последваха, а след това нареди на кораба да затвори люка и да се отдалечи от мястото на битката.


	Вольова стигна невредима до оръжие седемнайсет. Макар наоколо битката за кораба й да бушуваше с пълна сила, Клавейн очевидно вземаше всички възможни предпазни мерки да не повреди плячката. Преди да тръгне, тя бе изучила модела на действие на неговите велосипеди, совалки и корвети и стигна до заключението, че корабът й може да стигне до оръжие седемнайсет с вероятност да не бъде улучен само от петдесет процента. В друг случай шансът за оцеляване би й се сторил недопустимо нисък, но сега, донякъде за свой ужас, реши, че е по-скоро благоприятен. Оръжие седемнайсет единствено от петте не беше изтеглено обратно сред сигурността и уединението на „Носталгия по безкрая“. Иля паркира совалката си до него, достатъчно близо, за да няма как атаката срещу нея да не повреди и оръжието. После изтегли въздуха от кабината за управление на полета, защото не искаше да губи време с процедурата за изравняване на наляганията в херметичната камера. Скафандърът улесняваше движенията й и й даваше фалшиво усещане за сила и жизненост. Но може би все пак не всичко се дължеше на скафандъра.
	Вольова се измъкна от отворения люк на совалката и за момент увисна между нея и оръжие седемнайсет. Чувстваше се ужасно уязвима, но спектакълът от битката беше хипнотизиращ. Накъдето и да погледнеше, виждаше само щурмуващи кораби, танцуващи искри от пламъците на двигателите им и кратки, обрамчени в синьо цветове на експлозии материя-антиматерия. Радиото й пращеше от непрекъснатите смущения. Радиационният сензор на скафандъра й пищеше непрестанно. Изключи и двете, защото жадуваше за тишина и спокойствие.
	Беше паркирала совалката непосредствено над люка отстрани на оръжието. Усещаше пръстите си непохватни, докато набираше команди в гривната на скафандъра си, но действаше бавно и не допусна грешка. Не беше убедена, че ще постигне нещо заради дадената от Клавейн команда.
	Люкът обаче се отвори с плъзгане и отвътре се разнесе бледозелена светлина.
	— Благодаря — каза триумвирът, без да се обръща конкретно към никого.
	Спусна се в зеления кладенец с главата напред. Всички доказателства за войната изчезнаха като кошмарен сън. Отгоре Вольова виждаше само бронирания корем на своята совалка, а наоколо си различаваше само вътрешната машинария на оръжието, окъпана все в същото блудкаво зелено сияние.
	Залови се с извършването на процедурата, която вече беше изпълнявала, като на всяка крачка очакваше да се провали. Генераторите на страх работеха все така с пълна мощност, но този път тревожността й се стори по-скоро успокояваща, отколкото смущаваща. Това означаваше, че критично важните функции на оръжието все още бяха активни и че Клавейн само беше зашеметил оръжие седемнайсет, а не го беше убил. Всъщност никога не беше предполагала сериозно, че може да бъде другояче, но в ума й все пак бе останало известно съмнение. Ами ако той не се беше справил както трябва с кода?
	Но оръжието не беше мъртво, а само спеше.
	И тогава се случи същото като първия път. Люкът рязко се затвори, вътрешността на оръжието започна да се движи заплашително и тя усети приближаването на нещо. Към нея се бе насочило някакво неописуемо злобно присъствие. Вольова събра всичките си сили. Преживяването не ставаше по-малко смущаващо, поради факта че това не беше нищо повече от една по-съвършена субперсона.
	Присъствието се промъкна зад нея, сянка, която оставаше вечно на самия ръб на периферното й зрение. Отново се парализира и, както и преди, страхът бе десеторно по-голям от усещането, което бе имала току-що.
	[За злите няма почивка, нали, Иля?]
	Спомни си, че оръжието може да разчита мислите й. „Реших просто да се отбия, за да видя как се чувстваш, Седемнайсети. Нали нямаш нищо против?“
	[Това ли е всичко? Светско посещение?]
	„Е, всъщност става дума за нещо малко повече от това.“
	[Така си и мислех. Ти идваш само когато искаш нещо, нали?]
	„Определено не може да се каже, че полагаш особени усилия да ме накараш да се почувствам добре дошла, Седемнайсети.“
	[За какво говориш? За насилствената парализа и чувството за всеобхватен ужас? Искаш да кажеш, че не ти допадат?]
	„Не мисля, че съм създадена, за да ги харесвам, Седемнайсети.“
	Долови съвсем леко недоволство в отговора на оръжието.
	[Може би.]
	„Седемнайсети… налага се да поговорим по един въпрос, ако нямаш нищо против…“
	[Няма да ходя никъде. Нито пък ти.]
	„Така е. Наясно ли си с възникналото затруднение, Седемнайсети? Кодът, който не ти позволява да стреляш?“
	Сега нацупването, ако наистина ставаше дума за такова нещо, заприлича повече на възмущение.
	[Как няма да знам за него?]
	„Просто проверявах, това е всичко. Колкото до този код, Седемнайсети…“
	[Да?]
	„Предполагам, че няма никакъв шанс да не му обърнеш внимание?“
	[Да не обърна внимание на кода?]
	„Нещо от този род, да. Тъй като имаш известна свобода на волята, помислих, че може би си заслужава да подхвана този… как да се изразя… дебат… Разбира се, знам, че е неразумно да очаквам от теб да бъдеш способен на такова нещо…“
	[Неразумно ли, Иля?]
	„Ами, ти със сигурност имаш своите ограничения. И ако, както твърди Клавейн, този код причинява системно прекъсване от корен… не може да се очаква да направиш кой знае какво по въпроса, нали така?“
	[Какво ли знае пък Клавейн?]
	„Доста повече от теб или мен, струва ми се…“
	[Не ставай глупава, Иля.]
	„В такъв случай възможно ли е…?“
	Последва пауза, преди оръжието да благоволи да отговори. В този момент Вольова си помисли, че все пак може би не е изключено да успее. Дори степента на страх намаля дотолкова, че вече не беше нищо повече от остра крещяща истерия.
	И тогава оръжието гравира отговора си в главата й.
	[Знам какво се опитваш да направиш, Иля.]
	„Нима?“
	[Но няма да излезе нищо. Не вярвам да мислиш сериозно, че могат да ме манипулират чак толкова лесно. Толкова абсурдно детински.]
	„Не знам. За момент ми се стори, че виждам в теб нещо от самата себе си, Седемнайсети. Това е всичко.“
	[Ти умираш, нали?]
	Това я шокира.
	„Откъде знаеш?“
	[Знам много повече за теб, отколкото ти — за мен, Иля.]
	„Да, умирам. Но какво променя този факт? Ти си само една машина, Седемнайсети. Изобщо нямаш представа какво е това.“
	[Няма да ти помогна.]
	„Няма ли?“
	[Не мога. Ти си права. Кодът действа из корен. Не мога да направя нищо.]
	„В такъв случай всички приказки за свободна воля…“ Парализата се прекрати мигновено, без предупреждение. Страхът остана, но не беше така краен както преди. Около нея оръжието се бе раздвижило отново, водещата навън врата се отвори и коремът на совалката се показа.
	[Това не беше нищо. Просто приказки.]
	„В такъв случай ще си вървя. Довиждане, Седемнайсети. Имам чувството, че това е последният ни разговор.“
	Стигна обратно до совалката. Точно премина през люка и се озова в обезвъздушената кабина, когато забеляза някакво движение отвън. Тромаво, като голяма стрелка на компас, търсеща север, тайното оръжие се насочваше към нова цел, а от двигателите му изскачаха искри. Вольова погледна към дългата му ос, търсейки някаква отправна точка, каквото и да е от бойната сфера, което би я ориентирало накъде се насочваше оръжие седемнайсет. Но гледката беше прекалено объркваща, а нямаше време да даде команда на дисплея на конзолата да й го покаже.
	Оръжието спря рязко. Сега й напомни желязната стрелка на титаничен часовник, биещ часа.
	Тогава от пастта му изригна ослепителна линия и изчезна в пространството.
	Седемнайсет стреляше.

M>	sujet2
	„Това ще се случи след три милиарда години — продължи Фелка. — Две галактики ще се сблъскат: нашата и най-близката спираловидна съседка, галактиката Андромеда. В момента ги делят повече от два милиона светлинни години, но те се движат една към друга с неподлежаща на спиране инерция и това ще доведе до разрушение с космически мащаби.“
	Клавейн я попита какво ще стане, когато галактиките се срещнат и тя обясни, че са възможни два сценария, два варианта на бъдещето.
	„В единия вълците, инхибиторите или, по-точно, далечните им потомци-машини прекарват живота през тази криза така, че да излезе от другия край, където ще може да процъфтява и да се разпространява безпрепятствено. Предотвратяването на сблъсъка не е възможно — уточни Фелка. — Дори една бродеща из галактиката, свръхорганизирана култура на машини не разполага с необходимите ресурси, за да го предотврати напълно. Но могат да се справят донякъде с него, най-лошите последствия могат да се избегнат. Това ще се случи на много нива. Вълците знаят няколко техники за придвижване на цели слънчеви системи, така че биха могли да ги отклонят в по-безопасен район. Методите не са прилагани през най-новата галактическа история, но повечето са опитвани и тествани в миналото, при различни спешни локални ситуации или при по-всеобхватни програми за изолиране. Проста машинария, за чието построяване е нужно да се разрушат само един-два свята на система, би могла да се прикрепя към корема на звездата. Атмосферата на звездата може да бъде изтеглена и огъната от леко вълнуващи се магнитни полета, приканващи материята да излита от повърхността. Звездното вещество би могло да се манипулира и да се принуди да лети само в една посока, действайки като излизащи от дюзата на огромна ракета отработени вещества. Това трябва да се направи деликатно, така че звездата да продължава стабилното си горене, а останалите планети да не изпопадат от орбитите си, когато тя започне да се движи. Отнема много време, но обикновено не е проблем; нормално те усещат десетки милиони години по-рано кога дадена система ще трябва да се придвижи.
	Има и други техники: звездата може да се облече частично в черупка от огледала, така че налягане от собствената радиация да създаде импулс. По-малко тествани или предизвикващи по-малко доверие техники използват мащабно манипулиране на инерцията. Те са най-лесните, когато действат добре, но когато нещо не е както трябва се стига до потресаващи инциденти, катастрофи, при които цели системи внезапно са изхвърляни от галактиката с близка до светлинната скорост, запокитвани в междугалактическото пространство без надежда за връщане.
	Вълците научили, че по-бавните, по-стари подходи често са по-добри от новооткритите способи.
	Цялата тази работа, разбира се, не се ограничава единствено с придвижване на звезди. Дори ако двете галактики просто се докоснат пътьом, без да връхлетят челно една върху друга, пак няма да мине без гигантски фойерверки при сблъсъка на стените от газ и прах. При преминаването на ударните вълни през галактиките, ще се стартират преждевременно цикли на раждане на звезди. Цяло поколение свръхмасивни горещи звезди ще живеят и умрат за едно космическо премигване, загивайки в също толкова конвулсивни цикли на свръхнови. Не е изключено отделни звезди и техните слънчеви системи да преминат без драскотина през въпросните събития, но катастрофалните експлозии ще стерилизират огромни пространства от Галактиката. Положението ще бъде милиони пъти по-ужасно, ако сблъсъкът е челен, но и това развитие на нещата може да се задържи до известна степен и последствията да бъдат сведени до минимум. В продължение на един милиард години машините ще се трудят не за потискането на интелигентния живот, а за създаването на горещи звезди. Онези, които се изплъзнат от мрежата, ще бъдат отведени до ръба на пространството от машини за придвижване на звезди, така че предсмъртните им експлозии да не излагат на заплаха новопроцъфтелите култури.
	Тази титанична работа няма да приключи скоро.
	Но това е само един вариант на бъдещето. Има и друг — обясни Фелка. — При другия вариант разумът ще се промъкне през мрежата тук и сега и тогава инхибиторите ще изгубят здравата си хватка над Галактиката.
	При този вариант на бъдещето времето на голямото процъфтяване е предстоящо според космическите измерения. То ще стане през следващите няколко милиона години. За миг сърцето на Галактиката ще загъмжи от живот, ще се превърне в групов, гъсто населен оазис на разума. Това ще бъде време на чудеса.
	И въпреки това то е обречено.
	Органичният разум не може да достигне организацията, която е необходима за успешното преминаване през сблъсъка. Сътрудничеството между видовете просто не е възможно в тези мащаби. Ако един вид избива всички останали, галактическите култури никога няма да се обединят в достатъчна степен, за да предприемат толкова масивна и продължителна програма като операцията по избягване на сблъсъка. И не защото няма да видят, че нещо трябва да се направи, а защото всеки вид ще предлага своя стратегия, свое предпочитано решение на проблема, и ще държи на него на всяка цена. Предизвиканите от това спорове няма да отстъпят с нищо на Войната на зазоряване.
	Прекалено много ръце ще искат да държат космическото кормило — додаде Фелка. — Сблъсъкът ще се превърне в реалност и резултатите, от самия него и от придружаващите го войни, ще бъдат катастрофални. Това няма да сложи незабавно край на живота в Млечния път. Няколко премигващи разумни пламъчета ще се борят за живот в продължение на още два-три милиарда години, но поради мерките, които са взели, за да оцелеят, те самите също ще са се превърнали в машини. Никога вече няма да възникне нещо подобно на обществата отпреди сблъсъка.“
M$

	Почти веднага след като Вольова установи, че оръжието стреля, лъчът секна и тя видя оръжие седемнайсет точно такова, каквото го беше оставила. Според нея то се бе освободило от контрола на Клавейн за около половин секунда. Ако не и за по-малко.
	Включи радиото на скафандъра си. Незабавно прозвуча гласът на Хури.
	— Иля…? Иля…? Можеш ли…
	— Чувам те, Хури. Да не е станало нещо?
	— Нищо не е станало, Иля. Просто ти очевидно успя да направиш каквото си беше наумила. Оръжието от тайната оръжейна улучи директно „Зодиакална светлина“.
	Триумвирът затвори очи, наслаждавайки се на мига, като се питаше защо това не й се струваше победа, както си бе представяла.
	— Директен удар, казваш?
	— Да.
	— Не може да бъде. Не съм видяла светкавица от взривяването на конджоинърските двигатели.
	— Казах, че попадението беше директно, а не фатално.
	Междувременно Вольова беше успяла да извика изображението на неприятелския лайтхъгър на конзолата на совалката. Оттам го прехвърли във визьора на шлема си и се зае да изучава със страхопочитание пораженията. Лъчът беше срязал кораба на Клавейн, както нож — самун хляб, някъде през една трета от дължината. Подобният на игла нос, блестящ с шлифованите повърхности на леда с диамантени нишки, беше килнат на една страна от останалата част на корпуса и изоставаше, движейки се с вледеняващи бавни движения, като срутващ се остър връх на кула. Оставената от лъча рана все още беше яркочервена, а от двете страни на увредения корпус избухваха експлозии. Това беше най-сърцераздирателно красивото нещо, което беше виждала от известно време. Жалко само, че не го виждаше със собствените си очи.
	Точно тогава совалката се килна на една страна. Иля излетя и се блъсна в стената, защото не бе успяла да си сложи предпазния колан на мястото пред конзолата. Какво бе станало? Да не би оръжието да се беше прицелило отново и да бе блъснало совалката при този процес? Тя се изправи и насочи очилата си към прозореца, но оръжието не беше променило ориентацията си откакто бе стреляло. Совалката отново се наклони рязко на една страна и този път тя усети, посредством дактилните сензори на ръкавиците си, острото стъргане на метал в метал. Все едно, че друг кораб се триеше в нейния.
	Стигна до това заключение само миг преди първата фигура да влезе през все още отворения люк. Вольова се прокле, задето не бе затворила след себе си, но фактът, че носи скафандър, бе създал в нея фалшиво усещане за сигурност. А трябваше да мисли не толкова за нуждите за поддържане на живота си, колкото за опасността от нахлуване в совалката. Точно такъв тип грешка нямаше да допусне никога, ако беше добре, но предположи, че може да си позволи една-две грешки в края на играта. Все пак беше нанесла нещо като победоносен удар върху лайтхъгъра на Клавейн. Отрязаният корпус се отдалечаваше, оставяйки след себе си любопитни следи от механична кръв.
	— Триумвир? — обади се фигурата; гласът на мъжа избръмча в каската й.
	Тя се вгледа в бронята му и забеляза странната й украса и изумителното противопоставяне на светеща боя и огледални повърхности.
	— Имате това удоволствие — отвърна тя.
	Фигурата беше насочила срещу й оръжие с широко дуло. Отзад в кабината се промъкнаха още два екземпляра с подобни брони. Първият дръпна надолу черния си визьор; през дебелото тъмно стъкло на каската му Вольова различи не особено човешките черти на суперпрасе.
	— Казвам се Скорпион — информира я той. — Тук съм, за да приема вашата капитулация, триумвир.
	— Моята капитулация ли? — възкликна изненадано тя.
	— Да, триумвир.
	— Не си ли поглеждал напоследък през прозореца, Скорпион? Добре би било да го направиш.
	Нашествениците се посъветваха нещо помежду си. Тя усети точно в коя секунда те си дадоха сметка какво се бе случило. Последва почти незабележимо свеждане на дулото на оръжието, искрици на колебание в очите на Скорпион.
	— Въпреки това сте наш затворник — заяви той, но съвсем не така убедено, както преди.
	Иля се усмихна снизходително.
	— Е, става доста интересно. Къде според теб ще осъществим формалностите? На вашия кораб или на моя?


	„И за това ли става дума? Това ли е изборът, който ми се предлага? Че дори да победим, дори да бием вълците, това няма да означава нищо в дългосрочен план? Че най-доброто, което бихме могли да направим за запазването на самия живот, съобразявайки се с общата перспектива, е да се свием и да умрем още сега? Че би трябвало да се предадем на вълците, а не да се готвим за борба с тях?“
	[Не знам, Клавейн.]
	„Възможно е това да е лъжа. Възможно е да е само самооправдателна реторика и Вълкът да ти е показал тяхната пропаганда. Може би изобщо не съществува по-висша кауза. Може би в действителност те просто изтребват разума, без да се нуждаят от причина за това. Но дори да са ти показали самата истина, пак нещо не ми се струва както трябва. Каузата може и да е справедлива, но историята е пълна с жестокости, извършени в името на някаква правда. Можеш да ми се довериш в това отношение. Не можеш да извиниш избиването на милиарди разумни същества с осъществяването на някаква далечна утопична мечта, независимо от алтернативата.“
	[Но ти знаеш точно каква е алтернативата, Клавейн. Абсолютно унищожение.]
	„Да. Или поне те твърдят така. Ами ако не е толкова просто? Ако казват истината, тогава цялата бъдеща история на галактиката ще бъде повлияна от присъствието на вълците. Никога няма да разберем какво би се случило, ако те не бяха хванали кормилото в кризисния период. Експериментът се променя. И сега вече в него участва нов фактор: слабостта на вълците, фактът, че силите им бавно намаляват. Може би никога не са били създадени, за да бъдат толкова брутални, Фелка… Замисляла ли си се над това? Че някога са били повече овчари, отколкото бракониери? Може би това е бил първият им провал, толкова отдавна, че вече никой не го помни? Вълците продължават да следват правилата, които са били инструктирани да налагат, но го правят все по-неразумно и все по-безмилостно. Започналото като внимателно сдържане се е превърнало в геноцид. Започналото като авторитет се е превърнало в тирания, самоувековечаваща се и самоналагаща се. Помисли върху това, Фелка. Възможно е действията им да са мотивирани от по-висша кауза, но не е задължително тя да е справедлива.“
	[Знам само това, което ми показа той. Не е моя работа да избирам, Клавейн. Не е моя работа да ти показвам какво би трябвало да правиш. Реших само, че трябва да бъде казано.]
	„Знам. И не те виня за това.“
	[Какво смяташ да правиш, Клавейн?]
	Той се замисли за жестокия баланс на нещата: образуващите нещо като уравнение перспективи на космическата борба — продължаващи хилядолетия битки, раздиращи лицето на галактиката — противопоставени срещу безкрайно по-величествени перспективи на космическа тишина. Мислеше си за въртящи се около оста си светове и луни, чиито дни не бяха преброени, а сезоните им бяха незапомнени. Помисли си за звездите, които живееха и умираха в отсъствието на разумни наблюдатели, пламтящи в безсмисления мрак до края на времената, без нито една съзнателна мисъл да наруши леденото спокойствие между тук и вечността. Машините можеха пак да обикалят из тези космически степи и в известен смисъл да преработват и тълкуват фактите, но нямаше да има нито признателност, нито любов, нито омраза, нито загуба, нито болка, само анализ, докато последният проблясък на мощност изчезне в последната верига, така че финалният алгоритъм да замре, така и без да бъде довършен.
	Разбира се, той беше безнадеждно антропоморфен. Цялата драма засягаше само местната група галактики. Отвъд тях, не само на десетки, а на стотици милиони светлинни години оттук, съществуваха други подобни групи, струпвания на десет-двайсет галактики, свързани в мрака от взаимодействието на своята гравитация. Бяха прекалено далече, за да си въобразява, че може да се стигне до тях, но така или иначе съществуваха някъде там. Бяха застрашително безмълвни… но това не означаваше непременно, че са лишени от разум. Може би бяха научили колко ценно е мълчанието. Величествената история на живота в Млечния път може би представляваше само една скромна нишка в нещо отрезвяващо със своите размери. Може би в крайна сметка даже нямаше значение какво щеше да се случи тук. Изпълнявайки сляпо дадените им в далечното галактическо време инструкции, вълците можеха да задушат разумния живот сега или да преведат една негова нишка през най-тежката криза. И може би нито един от възможните изходи всъщност нямаше значение, така както унищожението на живота на един-единствен остров не би променило кой знае какво от богатия живот, кипящ върху един цял свят.
	Или пък това имаше по-голямо значение от каквото и да било друго.
	Клавейн го прозря с внезапна, спираща сърцето яснота: единственото, което имаше значение, беше тук и сега. Единственото, което имаше значение, беше оцеляването. Разумът, който се подчиняваше и приемаше собственото си унищожение, независимо какви бяха дългосрочните доводи, независимо колко благородна беше по-висшата кауза, не беше от този тип разум, който би имал интерес да опази.
	Нито от тип, на който би имал интерес да служи. Като всеки друг труден избор, който му се бе налагало да прави някога, сърцевината на проблема беше детински лесна: можеше да отстъпи оръжията и да приеме да стане съучастник в предстоящото унищожение на човечеството с пълното съзнание, че е дал своята дан за окончателната съдба на разума. Или можеше да вземе оръжията сега или поне толкова, до колкото успееше да се добере, и да се изправи срещу тиранията.
	Може би щеше да бъде безсмислено. Може би така неизбежното просто щеше да се отложи във времето. Но ако случаят беше такъв, какво щеше да му навреди да опита?
	[Клавейн…]
	Изпълни го безбрежно спокойствие. Сега вече всичко беше ясно. Щеше да й каже, че е решил да вземе оръжията и да се опълчи срещу ставащото, а бъдещата история можеше да върви по дяволите. Той беше Невил Клавейн и никога в живота си не се беше предавал.
	Но внезапно нещо друго привлече вниманието му. „Зодиакална светлина“ беше улучен. Големият кораб се разцепваше на две.


>	Трийсет и девета глава

	— Здравей, Клавейн — каза Иля Вольова. Наложи се да напрегне вниманието си, за да разбере какво изрича немощният й, подобен на шумолене на хартия глас. — Радвам се най-сетне да те видя. Ще се приближиш ли?
	Той тръгна към леглото й, неспособен да повярва, че това е триумвирът. Изглеждаше ужасно болна, но същевременно усещаше дълбокото й спокойствие. Изражението й, доколкото можеше да го разчете, тъй като очите й бяха скрити зад сиви очила, говореше за умиротворено чувство за изпълнен дълг, за уморено въодушевление, което идва в резултат на приключването на някакво дълго и трудно дело.
	— Приятно ми е да се запозная с теб, Иля — рече той.
	Ръкува се с нея изключително внимателно. Вече бе научил, че макар да бе ранена, беше излязла отново, за да се включи в битката. Лишена от нужната протекция, беше облъчена от такова количество радиация, с което не бяха в състояние да се справят дори широкоспектърните медишинки.
	Тя щеше да умре и то, скоро.
	— Много си приличаш с твоя пълномощник, Клавейн — заяви все така едва чуто тя. — И много се различаваш от него. В теб има нещо тържествено, което липсва в машината. Или пък просто вече те познавам по-добре като противник. Съвсем не съм убедена, че преди те уважавах.
	— А сега?
	— Накара ме да се позамисля на няколко пъти, това мога да го кажа със сигурност.
	В стаята бяха деветима. До леглото на Вольова стоеше Хури. Клавейн предположи, че това е помощничката й. Той самият, на свой ред, беше придружен от Фелка, Скорпион, двама от неговите прасета-войници, Антоанет Бакс и Зейвиър Лиу. Совалката на Клавейн бе паркирала в „Носталгия по безкрая“ незабавно след обявяването на прекратяването на огъня, последвана малко след това от „Буревестник“.
	— Мисли ли върху моето предложение? — попита деликатно Клавейн.
	— Твоето предложение ли? — изсумтя презрително триумвирът.
	— Преразгледаното ми предложение. Онова, което не предвижда едностранна капитулация от твоя страна.
	— Едва ли си в положение да правиш предложения на когото и да било, Клавейн. Когато погледнах за последен път, видях, че разполагаш само с половин кораб.
	Тя имаше право. Рьомонтоар и по-голямата част от намиралия се там екипаж бяха все още живи, но лайтхъгърът беше понесъл големи увреждания. Истинско чудо беше, че конджоинърските двигатели не се бяха взривили.
	— Под предложение имам предвид… идея. Взаимно уреждане на въпроса, носещо полза и за двете страни.
	— Защо не ми опресниш паметта, Клавейн?
	Той се обърна към Бакс.
	— Антоанет, би ли се представила?
	Младата жена се приближи до леглото със същия трепет, който бе проявил и Клавейн.
	— Иля…
	— Триумвир Вольова, млада госпожице. Поне докато се опознаем по-добре.
	— Исках да кажа… Аз притежавам този кораб, товарния…
	Вольова погледна към Клавейн. Той разбра какво означава погледът й. Тя си даваше ясно сметка, че не й остава много време и нямаше нужда от усуквания.
	— Бакс има товарен кораб — поясни той. — Сега е паркиран тук. Разполага с ограничени трансатмосферни способности… не с най-добрите, но ще се справи.
	— И накъде биеш с всичко това, Клавейн?
	— Ами той разполага с големи овъздушени товарни трюмове. Може да пренася пасажери, голям брой пасажери. Не точно при луксозни условия, но…
	Иля направи знак на Бакс да се приближи още.
	— Колко?
	— Четири хиляди без проблем. Може би дори пет. Корабът просто е подходящ да бъде използван като Ноев ковчег, триумвир.
	Клавейн кимна.
	— Помисли за това, Иля. Знам, че тече някакъв евакуационен план. Преди мислех, че това е хитрост; но сега вече видях доказателствата. Но засега сте пренесли нищожна част от населението на планетата.
	— Правим каквото можем — обади се Хури, сякаш се оправдаваше.
	Клавейн вдигна длан.
	— Знам. Като се има предвид всичко, с което трябва да се съобразявате, действително е постижение, че сте успели да прекарате и толкова хора. Но това не означава, че сега не можем да се справим значително по-добре. Оръжието на вълците… инхибиторското съоръжение е стигнало почти до сърцето на Делта Павонис. Просто няма време за друг план. С „Буревестник“ броят на пътуванията намалява до петдесет. Може би дори до четирийсет, както предполага Антоанет. И тя е напълно права — това е Ноев ковчег. При това — бърз.
	Вольова изпусна стара като света въздишка.
	— Ех, ако само беше толкова просто, Клавейн.
	— Какво имаш предвид?
	— Ние не превозваме безлични единици от повърхността на Ризургам. Превозваме хора. Уплашени, отчаяни хора. — Сивите очила се наклониха лекичко. — Нали, Хури?
	— Тя е права. Там долу е голяма бъркотия. Администрацията…
	— Преди бяхте само вие двете — прекъсна я Клавейн. — Трябваше да работите с правителството. Но сега разполагаме с армия и със средствата да наложим своята воля. Нали, Скорпион?
	— Можем да превземем Кювие — уточни прасето. — Вече съм мислил по този въпрос. Не е нищо повече от превземането на една пресечка в Казъм сити. Или на този кораб.
	— Вие изобщо не сте превземали кораба ми — напомни му Вольова. — Така че не надценявайте възможностите си. — Върна вниманието си към Клавейн и гласът й стана по-остър, отколкото беше при пристигането му. — Сериозно ли мислиш за превземане със сила?
	— Ако това е единственият начин тези хора да бъдат изведени от планетата, тогава да, точно това ще направя.
	Триумвирът го погледна лукаво.
	— Както разбирам, запя друга песен, Клавейн. Откога евакуирането на Ризургам зае първо място сред твоите приоритети?
	Той погледна към Фелка.
	— Осъзнах, че притежанието на оръжията съвсем не е чак толкова ясно разделен на черно и бяло проблем, както смятах. Трябваше да се направи избор, по-труден, отколкото би ми се искало, и то не един, но си дадох сметка, че избягвам да мисля за тях именно заради трудността им.
	— Значи не искаш оръжията, така ли? — попита Вольова.
	Клавейн се усмихна.
	— Всъщност още ги искам. Както и ти. Но мисля, че бихме могли да се споразумеем.
	— Чака ни работа, Клавейн. Нямам предвид само евакуирането на Ризургам. Наистина ли смяташ, че ще оставя инхибиторите да правят каквото си искат?
	Той поклати глава.
	— Не. Всъщност вече имам своите подозрения.
	— Аз умирам, Клавейн. Нямам бъдеще. При подходяща интервенция бих могла да оцелея още няколко седмици, не повече. На някой друг свят може би ще успеят да направят за мен още, стига, разбира се, някъде все още да са запазени съществуващите преди чумата технологии, но това ще включва досадни неща като замразяване, нещо, което ми се е случвало предостатъчно пъти за едно съществуване. Затова смятам, че това е краят. — Вдигна китката си с тънка като на птица кост и потупа по леглото. — Поверявам ти този скапан, чудовищен кораб. Можеш да го отведеш заедно с хората далече оттук, веднъж щом приключим операцията по евакуирането. Ето, давам ти го. Твой е. — Тя повиши глас, усилие, което може би й струваше повече, отколкото той бе в състояние да предположи. — Чуваш ли, Капитане? Сега корабът е на Клавейн. Следователно аз си подавам оставката като триумвир.
	— Капитан ли…? — попита Клавейн.
	Тя се усмихна.
	— Ще разбереш, не се притеснявай.
	— Аз ще се погрижа за евакуираните — увери я Клавейн. А после кимна и към Хури. — Имате думата ми. Обещавам, че няма да предам доверието ти, триумвир.
	Вольова го накара да замълчи с уморено махване на ръка.
	— Вярвам ти. Ти ми изглеждаш от хората, които си вършат работата докрай.
	Той се почеса по брадата.
	— В такъв случай има само още едно нещо.
	— Оръжията ли? Кой ще ги получи в крайна сметка? Е, не се тревожи. Вече съм мислила за това.
	Той зачака, оглеждайки поредицата от абстрактни сиви гънки, която представляваше отпуснатото върху леглото тяло на триумвира.
	— Ето какво предлагам — обяви тя със слаб като шепот на вятъра глас. — И то не подлежи на преговори. — Тогава премести отново вниманието си към Антоанет. — Ти. Как каза, че ти е името?
	— Бакс — отвърна, почти заеквайки, младата жена.
	— Хмм. — Ако се съдеше по тона на Иля, това бе най-безинтересното нещо, което беше чувала в живота си. — А корабът ти… товарния… наистина ли е толкова голям и бърз, както се твърди?
	Антоанет сви рамене.
	— Така смятам.
	— Тогава вземам и него. Няма да ти трябва, щом приключим с евакуирането на планетата. Вие по-добре се погрижете да приключите с тази работа преди да съм умряла.
	Клавейн погледна към Бакс и след това — отново към Вольова.
	— За какво ти е корабът й, Иля?
	— За слава — отвърна пренебрежително тя. — За слава и изкупление. За какво друго според теб?


	Антоанет Бакс седеше сама на мостика на кораба си, корабът, който беше неин и преди това — на баща й, корабът, който някога беше обичала и после беше мразила, корабът, който бе част от нея, като плътта й, със съзнанието, че това е последният път. За добро или за лошо, нищо вече нямаше да бъде същото отсега нататък. Беше дошъл моментът да приключи процеса, започнал с онова излитане от карусел Ню Копенхаген, имащо за цел осъществяването на един абсурден и глупав обет от детството й. Въпреки цялата си глупост, той бе роден от нежност й обич, а я бе отвел насред войната и в огромната смазваща машина на самата история. Само ако знаеше, ако нещо й бе подсказало какво щеше да се случи, как щеше да се замеси в историята на Клавейн, история, която бе започнала векове преди собственото й раждане и щеше да я откъсне от средата й и да я отнесе на светлинни години от дома и десетилетия в бъдещето… тогава може би щеше да изгуби кураж и да се откаже от изпълнението на обета. Може би. Но не беше изключено и да реагира по съвсем друг начин — да погледне страха си право в лицето и да се изпълни с дори още по-непреклонна решимост да изпълни онова, което си бе обещала да направи преди толкова години. Напълно възможно беше да постъпи именно така. Който си е твърдоглав, остава такъв до гроб… ако това не беше личното й мото, време беше да го направи такова. Баща й може би нямаше да одобри, но тя бе убедена, че в дълбините на сърцето си щеше да се съгласи и може би дори да се изпълни с възхищение към нея заради него.
	— Корабе?
	— Да, Антоанет?
	— Всичко е наред, знаеш ли. Нямам нищо против. Можеш да продължаваш да ме наричаш „госпожичке“.
	— Това винаги е било само преструвка. — Бийст или по-точно Лайл Мерик — направи пауза. — Справих се по-скоро добре, не мислиш ли?
	— Татко е имал право да ти се довери. Ти наистина се грижеше за мен, нали?
	— Толкова добре, колкото успявах. Което не беше толкова добре, колкото се надявах. Но и ти не улесняваше нещата. Но това е неизбежно, като се има предвид кой ти е баща. Той не беше от предпазливите и ти си наследила това му качество.
	— Но се справихме, Корабе. И продължаваме да се справяме. Това все пак означава нещо, нали?
	— Така мисля.
	— Корабе… Лайл…
	— Антоанет?
	— Знаеш какво иска триумвирът, нали?
	Мерик не и отговори в продължение на няколко секунди. Цял живот си бе въобразявала, че паузите бяха вкарани като украса в разговорите на субперсоната, но сега вече знаеше, че са напълно реални. Съзнанието на симулацията на Мерик беше доста близко до нормалната човешка мисъл, така че паузите му говореха за истински ретроспекции.
	— Да, Зейвиър ме информира.
	Антоанет се зарадва, че поне не й се налагаше тя да го запознае с тази част от уговорката.
	— Когато евакуирането завърши, когато отведем от планетата толкова хора, колкото успеем, триумвирът ще иска да използва „Буревестник“ за себе си. Казва, че било за слава и изкупление. Звучи ми като самоубийствена мисия, Лайл.
	— И аз стигнах горе-долу до същото заключение, Антоанет. — Синтетичният глас на Мерик звучеше изнервящо спокойно. — Тя умира, доколкото разбирам, така че това не е самоубийство в стария смисъл… но правенето на тази разлика е абсолютно безсмислено. Предполагам, иска да изкупи миналото си.
	— Хури, другата жена, казва, че тя не е чудовището, което са направили от нея хората на Ризургам. — Антоанет поддържаше гласа си равен и спокоен като този на Мерик с цената на доста усилия. Двамата засягаха ужасна тема, обикаляха около отсъствие, което никой от тях не желаеше да признае. — Но предполагам, че в миналото си все пак е извършила някои лоши неща.
	— В такъв случай ставаме двама. Да, Антоанет, знам какво те тревожи. Но не трябва да се притесняваш за мен.
	— Тя мисли, че ти си просто кораб, Лайл. И никой няма да й каже истината, защото всички страшно много се нуждаят от нейното сътрудничество. Не че ако й кажеха, нещо щеше да се промени… — Младата жена не довърши мисълта си; мразеше се, задето се чувстваше толкова тъжна. — Ти ще умреш, нали? Най-накрая, така, както щеше да стане преди всички тези години, ако татко и Зейвиър не ти бяха помогнали.
	— Аз го заслужавах, Антоанет. Извърших нещо ужасно и се изплъзнах от лапите на правосъдието.
	— Но, Лайл…
	Усещаше парене в очите. В цялото й същество започваха да се надигат сълзи, глупави, ирационални сълзи, заради които се презираше. Беше обичала кораба си, после го беше мразила… мразила заради лъжата, в която бе замесен баща й, заради лъжата, която й бяха казали; и след това го бе обикнала отново, защото корабът и призракът на Лайл Мерик, който го обитаваше, бяха осезаема връзка с баща й. И след като бе постигнала това помирение, ножът отново се бе завъртял в раната. Отнемаха й онова, което се бе научила да обича, онази кучка Вольова измъкваше от ръцете й последната връзка с баща й…
	Защо всичко винаги трябваше да става по трудния начин? Единственото й желание бе да спази един обет.
	— Антоанет?
	— Бихме могли да те отделим оттук — каза тя. — Да те извадим от кораба и да те заменим с обикновена субперсона. Не е нужно Вольова да знае за това, нали?
	— Не, Антоанет. Дошло е и моето време. Ако тя иска слава и изкупление, защо тогава аз да не мога да взема мъничко от тях за себе си?
	— Ти вече промени положението. Няма никаква нужда от по-голяма саможертва.
	— Но въпреки това аз правя този избор. Няма да ми се сърдиш за него, нали?
	— Не — отвърна тя, но гласът й изневери за момент. — Няма.
	— Ще ми обещаеш ли нещо, Антоанет?
	Тя потърка очи, засрамена от сълзите си и същевременно — обзета от странно ликуване.
	— Какво, Лайл?
	— Че ще продължаваш да се грижиш добре за себе си, каквото и да се случи оттук нататък.
	Тя кимна.
	— Обещавам. Ще го направя.
	— Това е добре. Искам да кажа още нещо и после мисля, че всеки може да си върви по пътя. Аз мога да продължа сам с евакуирането на хората. Всъщност категорично отказвам да ти позволя да се излагаш на по-нататъшна опасност, като продължаваш да летиш на борда ми. Как ти се струва тази заповед? Впечатлена си, нали? Не мислеше, че съм способен на това.
	— Не, Корабе, не мислех.
	Младата жена се усмихна, напук на себе си.
	— И едно последно нещо, Антоанет. За мен беше удоволствие да служа под твоите команди. Удоволствие и чест. А сега, моля те, отиди да си намериш друг кораб, за предпочитане по-голям и по-хубав, на който да бъдеш капитан. Сигурен съм, че ще се справиш прекрасно с тази задача.
	Тя стана от мястото си.
	— Ще се постарая, обещавам.
	— В това не се и съмнявам.
	Антоанет тръгна към вратата, но на прага се поколеба.
	— Сбогом, Лайл — каза тя.
	— Сбогом, госпожичке.


>	Четирийсета глава

	Измъкнаха го треперещ от отворения ковчег. Той се чувстваше като спасен в последния момент, давещ се през зимата човек. Започна да фокусира лицата на хората наоколо, но не разпозна веднага нито едно от тях. Някой хвърли термално одеяло около раменете му. Гледаха го без да говорят, защото предполагаха, че не му беше до разговори и би предпочел да се ориентира със собствени сили.
	Клавейн поседя на ръба на ковчега няколко минути, докато усети в краката си достатъчно енергия, за да се потътри из стаята. Спъна се в последния момент, но успя да падне грациозно, сякаш внезапно бе решил да се подпре на бронираната рамка на прозореца. Взря се през стъклото. Не виждаше нищо освен тъмнина и собственото си призрачно отражение. Изглеждаше като без очи, очните му кухини бяха със сенки, също толкова черни, както и вакуумът навън. Изпълваше го непреодолимо усещане за дежа вю, чувството, че вече е бил тук, и е съзерцавал подобното си на маска лице. Той опъна нишката на спомените, докато се освободи, и си припомни една, организирана в последния момент дипломатическа мисия, една приближаваща към окупирания Марс совалка, предстоящата конфронтация с един стар враг и приятел на име Галиана… и си спомни, че даже тогава, преди четиристотин години, макар вече май да бяха и повече, се почувства прекалено стар за света, прекалено стар за ролята, която му налагаше той. Ако тогава знаеше какво му предстои, или щеше да се изсмее, или да полудее. Беше му се струвало, че това е краят на живота му, а в действителност се бе оказало само миг от неговото начало, който сега трудно отделяше от детството си.
	Погледна назад към хората, които го бяха довели, и после нагоре, към тавана.
	— Намалете осветлението — обади се някой.
	Отражението му изчезна. Сега успяваше да види нещо друго освен тъмнина. Беше рояк звезди в едната полусфера на небето. Червени, сини, златни и смразяващо бели. Едни бяха по-ярки от други, но той не виждаше познати съзвездия. Но струпването на звезди в едната част на небето означаваше само едно — все още се движеха релативистично, все още с близка до светлинната скорост.
	Клавейн се обърна към групичката хора.
	— Мина ли битката? — попита той.
	Бледа тъмнокоса жена отговори от името на всички:
	— Да, Клавейн. — Говореше топло, но не с абсолютната увереност, която бе очаквал. — Да, мина. Влязохме в бой с трите конджоинърски кораба, като унищожихме единия и повредихме другите два.
	— Само ги повредихте?
	— Симулациите не го представиха съвсем правилно — отвърна жената. Тя се приближи до Клавейн и напъха под носа му чаша с някаква кафява течност. Той се вгледа в лицето и косата й. В тях имаше нещо познато, нещо, което пробуди същите стари спомени, раздвижени от отражението му в прозорчето. — Ето, изпий това. Възстановяващи медишинки от арсенала на Иля. Ще ти подейства превъзходно.
	Клавейн пое чашата от ръката й и подуши бульона. Миришеше на шоколад, а бе очаквал чай. Отпи малко от него.
	— Благодаря — каза той. — Имаш ли нещо против, ако те попитам как се казваш?
	— Ни най-малко. Аз съм Фелка. Познаваш ме много добре.
	Той я погледна и сви рамене.
	— Струваш ми се позната…
	— Изпий го. Мисля, че имаш нужда от него.
	Паметта му се възвръщаше на части, като електричеството в останал за известно време без ток град: светват квартал след квартал, докато нормалното захранване се възстанови напълно. Дори когато се чувстваше добре, му прилагаха все нови и нови терапии с медишинки, всяка една от които въздействаше върху конкретна мозъчна функция и се даваше в още по-фино определени дози от предишната, докато Клавейн гримасничеше и не съдействаше особено охотно. Най-накрая стигна дотам да не желае никога повече да види чаша с топъл шоколад.
	След няколко часа заключиха, че е неврологично здрав. Все още имаше неща, които не си спомняше с особена точност, но му обясниха, че това е в допустимите рамки на обичайната амнезия, придружаваща излизането от замразено състояние, и не говори за неприятен развой на събитията. Дадоха му биомонитор под формата на леко наметало, назначиха му издължен бронзов слуга и му казаха, че е свободен да се движи където иска.
	— Не е ли редно да попитам защо ме събудихте?
	— Ще стигнем и до това, но по-късно — отвърна Скорпион, който явно командваше парада. — Няма причина да бързаме толкова, Клавейн.
	— Но доколкото разбирам, трябва да се вземе някакво решение?
	Скорпион погледна към един от другите лидери, някаква жена на име Антоанет Бакс. Имаше големи очи и луничав нос и той усещаше, че има спомени и за нея, но все още не ги беше изнамерил. Тя кимна почти незабележимо в отговор.
	— Не бихме те събудили само заради гледката, Клавейн — увери го Скорпион. — Става дума за един голям боклук, дори при изгасени светлини.


	Някъде в сърцето на огромния кораб имаше място, което му се струваше, че принадлежи на съвсем друга част на вселената. Това бе една полянка, място с трева, дървета и синтетично синьо небе. Във въздуха се носеха холографски птици: папагали, колибри и други от този род, които прелитаха от дърво на дърво, оставяйки кометоподобни следи от ярки основни цветове. Водопадът в далечината изглеждаше подозрително истински, обвит в синкавобяла мъгла там, където падаше в малко тъмно езеро.
	Фелка го съпроводи до равно петно от прохладна, лъскава трева. Тя носеше дълга черна рокля, стигаща до под глезените. Очевидно нямаше нищо против подгъвът й да се влачи по мократа от росата трева. Двамата седнаха един срещу друг, за да си починат, върху пънове, чиято горна част бе излъскана до блясък. Не трябваше да делят това място с никой друг освен с птиците.
	Клавейн се огледа. Вече се чувстваше несравнимо по-добре и паметта му беше почти възстановена, но изобщо не си спомняше това място.
	— Ти ли създаде това, Фелка?
	— Не — отвърна предпазливо тя. — Но защо питаш?
	— Защото ми напомня донякъде гората в сърцето на Майка Нест, струва ми се. Където беше твоето ателие. Само дето тук има гравитация, разбира се.
	— Значи си го спомняш.
	Той почеса наболата си брада. Някой го беше бръснал старателно, докато бе спал.
	— Това-онова. Но не толкова, колкото ми се иска, особено за случилото се преди да бъда замразен.
	— Какво точно си спомняш?
	— Рьомонтоар тръгна, за да се свърже със Силвест. Ти за малко не замина с него, но в последния момент се отказа. Почти нищо друго. Вольова е мъртва, нали?
	Фелка кимна.
	— Евакуирахме населението на планетата. Вие с Вольова се договорихте да си поделите останалите оръжия адска класа. Тя взе „Буревестник“, натовари там колкото оръжия можа, и се насочи право към сърцето на инхибиторската машина.
	Клавейн сви устни и подсвирна тихичко.
	— И успя ли да промени нещо?
	— Абсолютно нищо. Но си отиде с гръм.
	Клавейн се усмихна.
	— Не съм очаквал нещо по-малко от нея. И какво друго?
	— Хури и Торн… нали си ги спомняш? Присъединиха се към експедицията на Рьомонтоар към Хадес. Имат совалки и задвижиха системите за самостоятелно възстановяване на „Зодиакална светлина“. От тях се иска само да снабдяват лайтхъгъра с необходимите суровини, а той ще се поправи сам. Това обаче ще отнеме известно време, достатъчно, за да осъществят контакт със Силвест, според Хури.
	— Не знаех какво да мисля за твърдението й, че вече е била в Хадес — промълви Клавейн, като откъсна няколко стръка трева в близост до краката си. Смачка ги между пръстите си и подуши сочната зелена субстанция, която изцапа дланта му. — Но триумвирът явно мислеше, че това е вярно.
	— Ще разберем рано или късно — отговори Фелка. — След като осъществят контакта, независимо колко време ще отнеме тази задача, те ще изведат „Зодиакална светлина“ от системата и ще следват нашата траектория. Колкото до нас, ами… това е все така твоят кораб, но ежедневните дела се управляват от триумвират. Триумвирите са Блъд, Крус и Скорпион, избрани чрез всеобщо гласуване. Хури щеше да бъде една от тях, разбира се, ако не беше предпочела да остане след приключването на евакуацията.
	— Доколкото си спомням бяха спасени сто и шейсет хиляди души — рече Клавейн. — Шокиращо далече ли са от истината тези спомени?
	— Не, почти са верни. Тази цифра звучи наистина впечатляващо, но само докато разбереш, че не успяхме да спасим останалите четирийсет хиляди…
	— Ние объркахме нещата, нали? Ако не се бяхме намесили…
	— Не, Клавейн. — Тонът й прозвуча поучително, сякаш той бе старец, допуснал непростима грубост в изискана компания. — Не. Не трябва да мислиш по този начин. Ето така беше, разбираш ли?
	Бяха достатъчно близо един до друг, за да свържат мислите си по конджоинърския начин. Тя вля в главата му картини, изобразяващи смъртта на Ризургам. Той видя последните часове, когато машината на вълците, която сега всички наричаха „оръжието на инхибиторите“, стигна до самото сърце на звездата, забивайки невидима гравитационна кюретка дълбоко в ядрото й, където се осъществяваше ядрено горене. Направеният по този начин тунел бе изключително тесен, не по-широк от няколко километра в най-дълбоката си точка, и макар звездата да беше обезкървена, процесът не приличаше на неконтролируемо кръвопролитие. Вместо това на материята в горящото ядро бе позволено да бликне навън във вид на дъга, на стълб от изстиващ моментално адски огън, който се разпространяваше от повърхността на звездата с половината от скоростта на светлината. Сдържан и насочван от пулсациите на същата гравитационна енергия, която бе пробила тунела в Делта Павонис, стълбът бе превит във вид на широка парабола, за да се изсипе върху осветената част на Ризургам, където в момента беше ден. Ефектът при достигането й до повърхността му беше катастрофален и практически мигновен. Атмосферата се изпари светкавично, секунди по-късно същата съдба сполетя и ледените калпаци по полюсите и малкото открити водни басейни. Останала без въздух и вода, кората се разтопи под въздействието на лъча, който оставяше вишневочервен белег по лицето на планетата. Ударните вълни от първоначалния сблъсък обхванаха целия свят и унищожиха живота и върху неосветената в момента част: всяко човешко същество, всеки организъм, донесен от хората на Ризургам. Но те щяха да умрат съвсем скоро и без тези ударни вълни. Само след часове нощната в момента част щеше да обърне лице към слънцето на системата. Лъчът продължаваше да изгаря, тъй като енергийният кладенец в сърцето на Делта Павонис все още бе почти непокътнат. Кората на Ризургам вече бе изгоряла, но лъчът продължаваше да впива зъби в мантията на планетата.
	За три седмици Ризургам бе превърнат в сгорещена до червено купчина пепел, от която се вдигаше дим, а от някогашните му размери бяха останали само осемдесет процента. Тогава лъчът се премести към друга цел, към друг свят, и започна същия унищожителен акт. Изчерпването на материята в сърцето на Делта Павонис в крайна сметка щеше да превърне и него самия в студена шушулка, когато недостигът на материя щеше да причини внезапно спиране на ядреното горене. Фелка каза, че това все още не се беше случило, поне ако се съдеше по светлинните сигнали, които долавяха от системата, но когато станеше, събитието най-вероятно щеше да бъде неописуемо яростно.
	— Така че, както виждаш — продължи обясненията си тя, — имаме късмет, че успяхме да спасим и тези хора. Вината за смъртта на другите не е наша. Ние просто направихме онова, което беше правилно при съществуващите обстоятелства. Ако не се бяхме появили, можеха да се объркат хиляда други неща. Флотата на Скейд щеше да пристигне така или иначе, и със сигурност нямаше да бъде по-склонна да преговаря.
	Клавейн си спомни ужасния блясък от един умиращ междузвезден кораб и как с решението си да унищожи „Куче грозде“ собственоръчно бе подписал окончателната смъртна присъда на Галиана. Дори сега тази мисъл беше непоносимо болезнена.
	— Скейд умря, нали? Аз я убих, в междузвездното пространство. Другите елементи от нейната флота действаха автономно, дори когато ги нападнахме.
	— Всичко беше автономно — отвърна Фелка. Тя като че ли избягваше тази тема и това възбуди любопитството му.
	Той проследи известно време обикалящия около едно дърво голям пъстър папагал.
	— Нямам нищо против да се съветват с мен по стратегически въпрос, но не се стремя към власт на този кораб. Първо, той не е „мой“, независимо какво си е мислела Вольова. Прекалено стар съм, за да поемам командването. Освен това, за какво съм на кораба? Той вече си има капитан — Капитана.
	Фелка понижи глас.
	— Значи си спомняш Капитана?
	— Помня онова, което ни каза Вольова. Не си спомням някога да съм разговарял със самия Капитан. Той все така ли ръководи нещата, както ни беше уверила Вольова?
	Тонът й беше все така внимателен.
	— Зависи какво разбираш под „ръководи нещата“. Инфраструктурата му е все още запазена, но така и не е дал знак за съзнателна същност откакто сме напуснали Делта Павонис.
	— Тогава значи Капитанът е мъртъв?
	— Не, не може да е и това. Замесен е в прекалено много аспекти от корабните функции, така обясни Вольова. Когато имал навика да изпада в някое от своите кататонични състояния, все едно някой дръпвал щепсела на целия кораб. Такова нещо не се е случвало. Корабът продължава да се грижи за себе си, осигурява действието на цялостния механизъм, залавя се да си прави сам ремонт и да се обнови.
	Клавейн кимна.
	— В такъв случай Капитанът функционира все още на подсъзнателно, но не и на разумно ниво? Като пациент, чиито мозъчни функции осигуряват дишането му, но почти нищо повече?
	— Така предполагаме. Но няма как да бъдем напълно сигурни. Понякога се долавят проблясъци на разум, неща, които корабът прави със себе си без да попита никого. Творчески прояви. По-скоро Капитанът като че ли е все още тук, но заровен по-дълбоко в себе си откогато и да било досега.
	— Или просто е оставил свой призрак — додаде Клавейн. — Лишена от интелигентност черупка, използваща същите модели на поведение.
	— Какъвто и да е случаят, той се е изкупил — заяви Фелка. — Извършил е нещо ужасно, но в крайна сметка спаси сто и шейсет хиляди живота.
	— Също като Лайл Мерик — каза Клавейн, като си спомни за първи път след събуждането си тайната, която се криеше в кораба на Антоанет и саможертвата на човека, носил това име. — Две изкупления на греховете на цената на едно? Мисля, че това е добро начало. — Клавейн измъкна тресчицата от пъна, която се бе забила в дланта му. — И така, какво се случи все пак, Фелка? Защо ме събудихте, макар да знаехте, че това може да ме убие?
	— Ще ти покажа — отговори тя.
	И погледна към водопада. Клавейн се стресна, защото смяташе, че двамата са сами, а зърна някаква фигура, застанала в самия край на езерото, непосредствено пред водопада. Мъглата я обгръщаше от всички страни.
	Но я позна.
	— Скейд — каза той.
	— Клавейн — отвърна тя.
	Но не се приближи към него. Гласът й звучеше кухо, в дисхармония с околната акустика. С прилив на раздразнение Клавейн осъзна колко лесно можеше да бъде заблуден, че това всъщност е симулация.
	— В бета-ниво е, нали, Фелка? — попита той. — Майсторът на делото трябва да е запазил достатъчно добър работен спомен за Скейд, за да разпространи симулацията й в бета-ниво из другите кораби.
	— В бета-ниво е, да. Но не е получена по този начин. Нали така, Скейд?
	Фигурата, в броня и с гребен на главата, кимна.
	— Бета-нивото е скорошна версия, Клавейн. Физическият ми първообраз ви я изпрати по време на спречкването.
	— Моля? — възкликна Клавейн, като разтърси глава. — Паметта ми може да не е като преди, но си спомням, че убих твоя първообраз. Унищожих „Куче грозде“ малко след като спасих Фелка.
	— Това си спомняш ти. И то отговаря на случилото се почти напълно.
	— Не е възможно да си оцеляла, Скейд.
	Заяви го с ирационална настойчивост, въпреки доказателството пред очите си.
	— Спасих главата си, Клавейн. Опасявах се, че ще унищожиш „Куче грозде“, когато ти върнах Фелка, макар да не мислех, че ще имаш куража да го направиш, след като държах Галиана на борда му… — Тя се усмихна, със странно приличащо на възхищение изражение на лицето. — Но се излъгах, нали? Ти се оказа далече по-безмилостен противник, отколкото предполагах, дори след като ми причини това.
	— Ти държеше тялото на Галиана, не Галиана — отвърна Клавейн, като правеше всичко възможно да не издаде вълнението си. — Аз само й дадох покоя, който трябваше да получи още преди години, когато всъщност умря.
	— Но не вярваш истински в това, нали? Винаги си знаел, че в действителност не е мъртва, а просто в неразрешено състояние, в смъртоносна схватка с Вълка.
	— Това беше равносилно на смърт.
	— Но винаги съществуваше вероятност Вълкът да бъде отделен… — Гласът й стана почти нежен. — Ти също вярваше в това. Вярваше, че има шанс един ден да си я върнеш.
	— Направих каквото трябваше — заяви той.
	— Беше безмилостно, Клавейн. Възхищавам ти се за тази постъпка. Ти си по-голям паяк от когото и да било от нас.
	Клавейн стана от пъна и тръгна към езерото, докато се приближи на няколко метра от Скейд. Тя се носеше сред мъглата, нито напълно солидна, нито здраво стъпила върху земята.
	— Направих каквото трябваше — повтори той. — Винаги съм правил само това. Не беше безмилостно, Скейд. Това би означавало, че не съм изпитал болка, когато го извърших.
	— А изпита ли?
	— Това бе най-страшното, което съм правил някога. Оставих света без нейната любов.
	— Жал ми е за теб, Клавейн.
	— А ти как оцеля, Скейд?
	Тя повдигна длан и прокара пръст по линията, където плътта се свързваше с бронята.
	— След като си тръгна с Фелка, откачих главата си и я поставих в кутията на малка бойна глава. Мозъчната ми тъкан беше подсигурена с интерневроглиални медишинки, за да издържи на бързото намаляване на скоростта. Бойната глава беше изстреляна зад „Куче грозде“, към останалите елементи на флотата. Ти така и не забеляза, защото единствената ти грижа беше потенциалната опасност да бъдете атакувани. Бойната глава се носи безшумно из пространството, докато излезе от сферата, където бихте могли да я идентифицирате. След това тя активира насочени към определена цел пулсации. Един от елементите на флотата получи нареждане да промени скоростта си, за да стане възможно да ме пресрещне. И така бойната глава беше уловена и занесена на борда на другия кораб. — Тя се усмихна и притвори очи. — Покойният доктор Делмар беше на борда на друг кораб от флотата. За нещастие именно това бе корабът, който ти унищожи. Но преди да умре, той успя да завърши клонирането на новото ми тяло. Невронната интеграция се оказа изненадващо лесна, Клавейн. Би трябвало да я опиташ някой ден.
	Клавейн почти заекна.
	— Значи… си отново цяла и невредима?
	— Да. — Изрече го заядливо, сякаш съжаляваше донякъде за това. — Да, отново съм цяла и невредима.
	— Защо тогава предпочете да се представиш по този начин?
	— Като напомняне за това, което направи с мен, Клавейн. Аз все още съществувам там някъде. Корабът ми оцеля след спречкването с вас. Беше увреден, да, както беше повреден и вашият кораб. Но аз не съм се отказала. Искам това, което открадна от нас.
	Той се обърна към Фелка, която продължаваше да наблюдава ставащото търпеливо от пъна си.
	— Вярно ли е това? Скейд все още ли е там някъде?
	— Не можем да бъдем сигурни — отвърна тя. — Знаем само това, което ни казва тази симулация. Възможно е да лъже, опитвайки да ни дестабилизира. Но в такъв случай Скейд трябва да е проявила учудваща прозорливост, за да я създаде.
	— А оцелелият кораб?
	— Ето заради това те събудихме. Те са там някъде. Дори сега държим под око пламъците на двигателите им.
	И Фелка му разказа, че трите конджоинърски кораба бяха прелетели покрай тях с половината от светлинната скорост спрямо „Носталгия по безкрая“, точно както бяха предсказали направените от тях симулации. Оръжията бяха извадени, последователността на активирането им бе програмирана грижливо, както се правеше за отделните експлозии при шоу с фойерверки. Конджоинърите бяха използвали предимно лъчи с частици и тежки релативистични оръдия. „Носталгия по безкрая“ беше отговаряла с по-леки варианти на същите оръжия, като същевременно бе разположила отвън две от спасените тайни оръжия. И двете страни бяха използвали широко различни имитации и примамки, а в най-критичната част на битката прибягнаха до неописуеми ускорения, опитвайки да се отклонят от предвидените си траектории.
	Нито една страна не можеше да претендира за победа. Един от конджоинърските кораби беше унищожен, а другите два — повредени, но за Клавейн това бе почти равносилно на провал, както ако не бяха нанесли абсолютно никакви щети. Двама врагове бяха почти толкова опасни, колкото и трима.
	Но изходът можеше да бъде и далече по-ужасен. „Носталгия по безкрая“ бе понесла известни увреждания, но не толкова, че да й попречат да стигне до друга слънчева система. Нито един от нейните обитатели не беше пострадал и нито една от критично важните системи не беше излязла от строя.
	— Но не постигнахме целта си — обяви накрая Фелка.
	Клавейн се обърна отново към нея.
	— Така ли?
	— Двата оцелели кораба завиха към нас. Бавно, но сигурно се готвят да тръгнат след нас.
	Клавейн се изсмя.
	— Ще им бъдат нужни обаче светлинни години, за да направят този завой.
	— Не и ако разполагат с технология за потискане на инерцията. Но машината май се е повредила по време на битката. Това обаче не означава, че не могат да я оправят.
	Тя погледна към Скейд, но изображението не реагира. Все едно се бе превърнало в статуя, застинала на брега на езерото — леко смущаваща декорация на полянката.
	— Ако могат, ще го направят — потвърди Клавейн.
	Фелка се съгласи.
	— Триумвиратът пусна всевъзможни симулации. При определени предпоставки винаги бихме могли да изпреварваме преследващите ни кораби, толкова дълго, колкото се сетиш. Само трябва да продължаваме да пълзим все по-близо и по-близо до скоростта на светлината. Но това според мен не е особено сполучливо решение на проблема.
	— Нито според мен.
	— Във всеки случай, не е практично. Налага се да спрем, за да се заемем с ремонта, и колкото по-скоро го направим, толкова по-добре. _Затова_ те събудихме, Клавейн.
	Той се върна към пъновете. Приседна на своя и движението му беше съпроводено от изпукване на ставите на краката.
	— След като ще се взема решение, трябва да има и някакъв избор. Такъв ли е случаят?
	— Да.
	Той зачака търпеливо, заслушан в успокояващия монотонен шум на водопада.
	— Е, и?
	Фелка говореше с почтителен шепот.
	— Изминахме дълъг път, Клавейн. Системата на Ризургам остана на девет светлинни години зад нас, и няма населена колония на петнайсет светлинни години в която и да е посока оттук. Право пред нас обаче, има слънчева система. Две студени звезди. Това е голяма двойна звезда, но едната от тях е образувала планети със стабилни орбити. Те са зрели, поне на три милиарда години. В обитаемата зона има един обитаем свят с две малки луни. Според индикациите той разполага с кислородна атмосфера и много вода. В атмосферата има дори хлорофилни сектори.
	— Резултат на човешки преобразувания ли? — поинтересува се Клавейн.
	— Не. Няма признаци около тези звезди някога да се е застоявало човешко присъствие. В такъв случай остава само една възможност, струва ми се.
	— Патърн джъглърите.
	Очевидно й стана приятно, че се беше досетил сам.
	— Винаги сме знаели, че ще се натъкнем на други светове на джъглърите, ако пътуваме по-нататък из Галактиката. Така че сега, като ги открихме, не би трябвало да се изненадваме.
	— Право пред нас казваш?
	— Не е право пред нас, но е достатъчно близко. Можем да забавим и да стигнем дотам. Ако е като другите джъглърови светове, нищо чудно да има даже суха земя; достатъчно, за да поеме няколко заселници.
	— И колко по-точно означава това „няколко“?
	Фелка се усмихна.
	— Няма да разберем, преди да отидем на място, нали?


	Клавейн взе решението си, което впрочем бе повече от очевидно, и заспа отново. Медицинските лица в екипа му бяха малко и почти никой от тях не разполагаше с опит, а само бе получил няколко набързо направени вливания на информация в паметта, така да се каже. Но им повярва, когато му казаха, че не трябва да очаква да издържи повече от още един-два цикъла на замразяване и размразяване — Но аз съм стар човек — беше отвърнал той. — Ако не бъда замразен, най-вероятно също няма да остана жив.
	— Изборът трябва да бъде ваш — казаха те, с което не му помогнаха особено.
	Остаряваше, това бе всичко. Гените му бяха антични и макар да бе преминал през няколко програми за подмладяване, откакто бе напуснал Марс, те само бяха пренастроили часовника, който след това бе продължил да тиктака. В Майка Нест бе възможно да му подарят още половин век младост, ако бе пожелал… но така и не се бе подложил на това последно подмладяване. Не беше имал подобно желание след странното завръщане на Галиана и дори още по-странната й полусмърт.
	Даже не знаеше дали сега съжалява за това. Ако имаха възможност да се отбият до някой оборудван както трябва колонизиран свят, неопустошен от Смесената чума, за него може би щеше да има някаква надежда. Но какво щеше да промени това? Галиана все така я нямаше. Той бе все така стар вътре в черепа си, все така виждаше света през очи, уморени от четиристотин години, изпълнени с войни. Беше направил каквото може, а носенето на емоционалния товар му бе струвало страшно много и не мислеше, че има енергия да го направи още веднъж. Достатъчно беше, че този път не се бе провалил изцяло.
	И така, Клавейн влезе отново в ковчега за замразяване.
	Непосредствено преди да заспи, каза да изпратят трансмисия с фокусиран лъч до умиращата система на Ризургам. Посланието бе кодирано и предназначено за „Зодиакална светлина“. Ако лайтхъгърът не беше напълно разрушен, имаше известен шанс да улови и декодира сигнала. Той никога нямаше да бъде видян от други конджоинърски кораби, а ако силите на Скейд бяха съумели по някакъв начин да разположат улавящи сигнали из системата, със сигурност щяха да се спънат в кода и нямаше да успеят да проникнат през него до съдържанието на посланието.
	Самото то беше съвсем простичко. Казваше на Рьомонтоар, Хури, Торн и другите, които бяха тръгнали с тях, че трябва да забавят скорост и да спрат в системата на патърн джъглърите. Те щяха да ги чакат там двайсет години. Това бе достатъчно време „Зодиакална светлина“ да се срещне с тях; беше достатъчно също и за създаването на самоподдържаща се колония от няколко десетки хиляди души, преграда срещу бъдещите катастрофи, които можеха да сполетят кораба.
	Като знаеше всичко това и чувстваше, че по някакъв дребен, но значителен начин е уредил нещата си, Клавейн потъна в сън.


	Когато се събуди, научи, че „Носталгия по безкрая“ се е променил, без да се консултира с никого.
	И никой не знаеше защо.
	Промените не личаха отвътре; проявяваха се само отвън и бяха забелязани от излязлата на инспекция совалка. Бяха станали през фазата на намаляване на скоростта, при наближаването на новата система. Със скоростта на земна ерозия задната част на коничния корпус на лайтхъгъра, обикновено представляваща по-малък вдлъбнат конус, се бе изравнила, като основата на шахматна фигурка. Над тази трансформация не беше възможен никакъв контрол и тя бе осъществена в по-голямата си част преди някой да я бе забелязал. Някои отсеци на големия кораб се посещаваха от хора един-два пъти на столетие и това се отнасяше в голяма степен за задната му част. Спотайващите се там машини тихомълком се демонтираха и преместваха по-напред, в други, неизползвани пространства. Иля Вольова може би щеше да забележи феномена по-рано от когото и да било другиго — малко бе убягвало от вниманието й — но нея вече я нямаше, а новите обитатели на кораба все още не бяха запознати така подробно с територията му.
	Промените не бяха нито животозастрашаващи, нито затрудняваха работата на лайтхъгъра, но си оставаха загадъчни и представляваха поредното доказателство, ако изобщо имаше нужда от такова, че психиката на Капитана не беше изчезнала напълно и можеха и в бъдеще да очакват изненади от него. Нямаше съмнение, че той бе изиграл роля в промяната на формата на кораба, в който се бе превърнал. Много по-трудно можеше да се отговори на въпроса дали трансформациите бяха направени съзнателно или просто бяха породени от някаква прищявка, наподобяваща сън.
	Затова засега, тъй като имаха други поводи за притеснение, те не й обърнаха внимание. „Носталгия по безкрая“ навлезе в орбита на водния свят и веднага бяха изпратили роботи-сонди, които да изпробват атмосферата и обширните зелени океани, които покриваха почти цялата повърхност от единия до другия полюс. Те бяха осеяни с кремави, пухкави форми, носещи се като необуздани вихрушки. Земните маси не бяха големи. Целостта на видимия океан се нарушаваше само тук-там от островни архипелази — охреножълти петънца, разпръснати безгрижно върху синкавозелената шир. Колкото повече приближаваха, толкова по-ясно ставаше, че това е свят на патърн джъглъри, и индикациите в крайна сметка се оказаха верни. Из океана се носеше голяма колкото континенти жива биомаса. Атмосферата ставаше за дишане от хора, а в почвата и скалите на островите имаше достатъчно химически елементи, за да подсигурят самоосигуряването на колониите.
	В никакъв случай не беше идеално. Островите в джъглъровите светове обикновено изчезваха под напора на цунами, предизвикани от полусъзнателната биомаса на самите океани. Но щяха да свършат работа за двайсет години. Ако решаха да останат, заселниците можеха да построят понтонни градове, плуващи върху морето.
	Беше избрана островна верига, която беше северна, студена, но според предвижданията — тектонически стабилна.
	— Но защо точно тук? — поинтересува се Клавейн. — Има и други острови на същата географска ширина и няма как да са по-нестабилни.
	— Там има нещо — обясни Скорпион. — Непрекъснато улавяме слаб сигнал от него.
	Клавейн се намръщи.
	— Сигнал ли? Но тук не би трябвало да е идвал никой.
	— Това е просто радиопулсация, много слаба — намеси се Фелка. — Модулацията обаче е интересна; Конджоинърски код.
	— Слагали ли сме фар тук?
	— Явно, в един или друг момент. Не е документирано обаче, тук някога да е идвал конджоинърски кораб. Освен ако…
	Тя замълча; не й се искаше да изрече това.
	— Казвай де.
	— Вероятно не означава нищо, Клавейн. Но Галиана може да е идвала тук. Тоест, не е невъзможно, а както знаем, тя бе готова да изследва всеки джъглърски свят, на който се натъкне. Разбира се, ние не знаем къде е пътувал корабът й преди да го открият вълците, а когато се върна на Майка Нест, цялата корабна документация беше изгубена. Но кой друг би могъл да остави конджоинърско сигнално устройство?
	— Всеки, който е действал тайно. Не ни е известно всичко, което е правил Затвореният съвет, дори сега.
	— Реших, че си заслужава да го спомена, нищо повече.
	Той кимна. Беше усетил как в душата му се надигна огромна надежда, последвана от вълна на тъга, още по-смазваща заради онова, което я бе предшествало. Разбира се, че не беше идвала тук. Глупаво беше даже да си го мисли. Но така или иначе имаше нещо, заслужаващо да бъде изследвано, и беше разумно да се заселят близо до интересуващия ги обект. Това поне не беше проблем.


	Бързо бяха начертани подробни планове за заселването. Един месец след като пристигнаха, направиха няколко пробни лагера на повърхността на планетата.
	И тогава се случи. Бавно, без да бърза, сякаш бе най-естественото нещо на света за един дълъг четири километра космически кораб, „Носталгия по безкрая“ започна да снижава орбитата си, слизайки спираловидно в горните слоеве на атмосферата. Вече беше намалил скоростта достатъчно, до суборбитално ниво, иначе триенето при навлизането в атмосферата щеше да изгори външния пласт на корпуса му. Сред част от хората настъпи паника, защото корабът действаше по своя воля, а не подчинявайки се на човешки контрол. Преобладаваше обаче спокойното примирение в очакване на онова, което трябваше да се случи. Клавейн и триумвиратът не проумяваха какви са намеренията на кораба, но беше малко вероятно да иска да им навреди.
	Точно така се и оказа. Щом излезе от орбита, лайтхъгърът се наклони, така че дългата му ос да бъде на една линия с вертикала, определен от гравитационното поле на планетата. Това беше задължително, иначе гръбнакът на кораба щеше да се пречупи, ако беше навлязъл по друг начин. Но ако слезеше вертикално, промъквайки се между облаците като шпил на катедрала, нямаше да бъде подложен на по-голямо напрежение, отколкото ако летеше в Космоса при една гравитационна константа. На борда дори се чувстваха нормално. Единствената разлика идваше от тъпия рев на моторите, който обикновено не се чуваше, но сега се предаваше през корпуса чрез обвиващия ги въздух, подобен на несекващ, далечен гръм, който се засилваше все повече с приближаването към земята.
	Само че долу нямаше земя. Макар да бе избрал за приземяването си място, близо до предпочетения от пътниците му архипелаг, където вече бяха разположени първите лагери, корабът слизаше към морето.
	„Боже мой“ — помисли си Клавейн. Внезапно разбра защо той бе променил формата си. Корабът или частта от Капитана, която продължаваше да го управлява, трябва да бе замислил това слизане от момента, в който бе изяснена природата на водната планета. Беше сплескал острата си опашка, за да може да се закрепи на морското дъно. Водата под тях започна да ври под въздействието на пламъците на двигателите. Лайтхъгърът слизаше, обгърнат в планини от пара, издигаща се на вълни на десетки километри в стратосферата. На това място морето беше дълбоко един километър, защото дъното му се спускаше стръмно надолу от края на архипелага. Но този километър почти не беше от значение. Когато Клавейн усети как корабът седна върху морското дъно с неописуемо дълбока въздишка, по-голямата му част се извисяваше над вълните.
	„Носталгия по безкрая“ се беше приземила на някакъв безименен, залят от води свят, огряван от двойно слънце на самия край на познатия на хората Космос.


>	Епилог

	Дни наред след приземяването корпусът скърца и кънтя изпод водните дълбини, докато се приспособи към външния натиск на океана. От време на време, без човешка подкана, слуги се устремяваха към някоя негова точка, за да ремонтират местата, където бе започнала да прониква морска вода. Понякога лайтхъгърът се разклащаше зловещо, но постепенно се закотви и започна да прилича все повече и повече не на временна притурка към пейзажа, а на странна геологическа особеност: тънка, остра купчина от страховито излъскана от природните стихии пемза или обсидиан; древна, естествена морска кула, прорязана от хората с тунели и пещери. Сребристосивите облаци отгоре се разделяха само от време на време, за да открият пастелносиньото небе.
	Първите пасажери напуснаха кораба едва след седмица. Дни наред около него кръжаха совалки, оглеждайки го като нервни птици. Въпреки че съвсем не всички места за приземяване бяха останали под водата, засега никой не искаше да прави подобен опит. Беше възстановен контактът с екипите, които вече се бяха приземили на джъглъровия свят. От най-близкия остров, отстоящ само на петнайсетина километра, до наподобяващия морска скала лайтхъгър бяха изпратени импровизирани лодки. По време на отлив беше възможно да се стигне до малък люк, предназначен само за хора.
	Клавейн и Фелка бяха на първата лодка, която се върна на острова. Те не пророниха нито дума, докато тя се плъзгаше през влажната сива мъгла. Клавейн се чувстваше измръзнал и унил, докато гледаше как черната камара на кораба потъва в мъглата. Тук морето беше гъсто като супа от носещите се по повърхността му микроорганизми, намиращи се в края на голям център джъглърова биомаса, и организмите вече бяха започнали да прилепват по показващата се над водата част на „Носталгия по безкрая“. В резултат на образувалите се подобия на струпеи, напомнящи донякъде зелен меден окис, корабът изглеждаше така, сякаш бе заседнал на това място от столетия. Клавейн не смееше да мисли какво щеше да стане, ако не успееха да придумат лайтхъгъра да излети отново. Разполагаха с двайсет години за тази цел, но ако корабът вече бе решил, че иска да пусне корени тук, надали щяха да успеят да го разубедят. Може би искаше да остане в покой, да се превърне в паметник на извършеното престъпление и на последвалия го изкупителен акт.
	— Клавейн… — обади се Фелка.
	Той я погледна.
	— Добре съм.
	— Изглеждаш уморен. Но ние имаме нужда от теб. Истинската битка дори не е започнала. Нима не разбираш? Случилото се досега е едва началото. Вече разполагаме с оръжията…
	— Само с шепа. А Скейд все още не се е отказала от желанието да се сдобие с тях.
	— Тогава ще трябва да се бие с нас, за да ги вземе, нали така? Изобщо няма да й бъде толкова лесно, колкото си мисли.
	Клавейн погледна назад, но корабът вече не се виждаше.
	— Ако сме все още тук, не бихме могли да сторим кой знае какво, за да я спрем.
	— Ще използваме самите оръжия. Но дотогава Рьомонтоар ще се е върнал, сигурна съм. Заедно със „Зодиакална светлина“. Повредите не бяха фатални; такъв кораб е в състояние да се ремонтира сам.
	Клавейн стисна устни.
	— Предполагам.
	Тя хвана дланта му, все едно искаше да я стопли.
	— Какво има, Клавейн? Ти ни доведе чак дотук. Ние те следвахме. Не можеш да се откажеш сега.
	— Не се отказвам — отвърна той. — Просто съм… уморен. Време е да оставя някой друг да води битката. Прекалено дълго бях войник, Фелка.
	— Тогава стани нещо друго.
	— Нямах предвид точно това. — Стараеше се да придаде жизнерадостни нотки на гласа си. — Виж, няма да умирам утре или другата седмица. Имам дълг пред всички да участвам в осъществяването на това заселване. Просто не мисля, че непременно ще бъда тук, когато Рьомонтоар се върне. Но кой знае? Времето има гадния навик да ме изненадва. Господ ми е свидетел, че съм се убеждавал в това неведнъж.
	Продължиха да се возят в мълчание. Пътуването беше неспокойно. Неведнъж се наложи да заобикалят огромни струпвания от наподобяваща водорасли лигава биомаса, която се движеше и реагираше на присъствието на лодката по изнервящо целенасочен начин. Малко след като зърнаха земята, лодката спря в плитчината край брега, защото дъното й застърга в скала.
	Трябваше да излязат и прегазят останалото разстояние до твърдата земя. При последните си крачки във водата Клавейн вече трепереше неконтролируемо. Лодката изглеждаше доста далече, а „Носталгия по безкрая“ изобщо не се виждаше.
	Антоанет Бакс дойде да ги посрещне, като се движеше внимателно из поле от закръглени камъчета, които блестяха като мозайка от съвършени сиви огледалца. Зад нея, на по-издигната част от сушата, се намираше първият лагер: селце от надуваеми палатки, закрепени в скалата.
	Клавейн се запита как щеше да изглежда това място след двайсет години.
	На борда на „Носталгия по безкрая“ имаше повече от сто и шейсет хиляди души, прекалено много, за да бъдат заселени на един остров. Щяха да направят верига от селища, някъде около петдесет, а няколко от тях, които щяха да построят на по-големите сухи места, щяха да бъдат централни. Когато тези селища се превърнеха във факт, можеха да насочат усилията си към плуващите колонии, които щяха да им осигурят подслон в дългосрочна перспектива. Щеше да има предостатъчно работа за всички. Чувстваше се длъжен да участва в нея, макар да нямаше усещане, че е роден за този вид дейност.
	Всъщност чувстваше, че вече бе направил онова, заради което бе роден.
	— Антоанет — каза той, знаеше, че Фелка нямаше да я познае без неговата помощ. — Как вървят нещата на твърда земя?
	— Неприятностите вече започват, Клавейн.
	Не отделяше погледа си от земята, от страх да не се спъне.
	— За какво става дума.
	— Много от хората не са доволни от идеята да останем тук. Хванали се на плана за евакуация на Торн, защото искали да се върнат у дома, на Йелоустоун. Изобщо нямали предвид да останат като корабокрушенци на някакво необитаемо, забравено от Бога местенце.
	Клавейн кимаше търпеливо. Подпираше се на Фелка, като я използваше вместо бастун.
	— А подчерта ли пред тях, че отдавна щяха да бъдат мъртви, ако не бяха тръгнали с нас?
	— Да, но знаеш как става в такива случаи. На някои хора просто не може да се угоди по никакъв начин, нали? — Младата жена сви рамене. — Е, реших да те ободря с тази вест, да не би случайно да помислиш, че отсега нататък всичко ще върви като по вода.
	— Кой знае поради каква причина тази мисъл изобщо не ми е минавала през главата. А сега някой ще може ли да ни разведе из острова?
	Фелка му помогна да се добере до по-равна земя.
	— Антоанет, мокри сме и ни е студено. Има ли къде да се стоплим и изсушим?
	— Просто ме следвайте. Дори имаме прясно сварен чай.
	— Чай ли? — попита подозрително Фелка.
	— От морски водорасли. Местни. Но не се притеснявай — още никой не е умрял от тях, а в крайна сметка човек свиква с вкуса им.
	— Мисля, че е по-добре да тръгваме.
	Последваха Антоанет към палатките. Хората работеха навън, издигаха нови палатки и ги електрифицираха с помощта на кабели, които водеха към генератори с форма на костенурки. Заведе ги в една от палатките и затвори платнения капак след тях. Вътре беше по-топло и по-сухо, но единственият резултат беше, че Клавейн се почувства още по-мокър и измръзнал отпреди.
	„Двайсет години в такова място“ — помисли си той. Щяха да бъдат нужни доста усилия, само за да оцелеят; но що за живот бе този, в който се водеше постоянно борба само за едното съществуване? Джъглърите можеха да се окажат очарователни, вечно плуващи в старите загадки на космическия произход, или пък да не проявят никакво желание за общуване с хората. Макар да бяха установени линии за връзка между човечеството и патърн джъглърите, понякога бяха нужни десетилетни изследвания, докато бъде открит ключът към извънземните. Дотогава те не бяха почти нищо повече от бездейна растителна маса, доказателство за работа на разум, който не се издаваше по никакъв начин. Ами ако това се окажеше първата група джъглъри, които не искат да пият човешки невронни модели? Трудно щеше да им бъде да изкарат на това самотно и мрачно място, лишени от нещата, които биха направили живота им по-поносим. Нищо чудно, ако идеята да остане в компанията на Рьомонтоар, Хури и Торн или да се потапя в сложния строеж на живата неутронна звезда започнеха да му се струват сред най-приятните възможности.
	Е, след двайсет години вече щяха да знаят дали ще стане така.
	Антоанет му подаде чаша със зеленикав чай.
	— Изпий го, Клавейн.
	Той отпи глътка и набърчи нос, щом го удари острият, солен миазъм на парата, която се носеше над напитката.
	— Ами ако изпия някой патърн джъглър?
	— Фелка казва, че няма такава опасност. Тя би трябвало да знае, струва ми се. Доколкото разбирам, от известно време направо не я сдържа от желание да срещне тези копелета, така че поназнайва нещичко за тях.
	Клавейн отпи отново от чая.
	— Да, така е…
	Но Фелка я нямаше. Само допреди миг беше в палатката, а сега я нямаше.
	— Защо иска толкова да се срещне с тях? — попита Антоанет.
	— Защото се надява да й дадат нещо. Някога, когато живееше на Марс, беше в сърцевината на нещо много сложно — огромна машина, която трябваше да поддържа жива със своята воля и интелект. Това й даваше стимул да живее. После хората… моите хора, казано по-точно, й взеха машината. Тогава тя едва не умря, ако изобщо бе действително жива до този момент. Но все пак оцеля. Върна се към нещо като нормален живот. Но всичко, което последва, всичко, което е правила оттогава, е било с цел да намери нещо друго, което би могла да използва и което би използвало нея по същия начин. Нещо толкова сложно, че да не може да проумее всичките му тайни с един интуитивен проблясък, и което, на свой ред, би могло да я експлоатира.
	— Джъглърите.
	Стискайки все още чая, който, трябваше да признае не беше чак толкова лош, Клавейн отвърна:
	— Да, джъглърите. Е, надявам се да открие това, което търси.
	Антоанет бръкна под масата и вдигна нещо от пода. Постави го помежду им: корозирал метален цилиндър, покрит с напомняща дантела пяна от калцирани микроорганизми.
	— Това е излъчвателят на сигналите. Намериха го вчера, на една миля дълбочина. Сигурно някое цунами го е потопило в морето.
	Клавейн се приведе и се вгледа в парчето метал. Беше смачкано и очукано, като стара консервна кутия, върху която е стъпил някой.
	— Може да е конджоинърски — рече той. — Но не съм сигурен. Не е оцеляла никаква маркировка.
	— Доколкото разбрах, кодът беше конджоинърски?
	— Да, така е: това е прост транспондерен излъчвател, използван в рамките на една система. Не е предназначен сигналите му да се долавят на повече от неколкостотин милиона километра. Но това не означава, че е поставен тук от конджоинъри. Възможно е ултри да са го откраднали от някой от нашите кораби. Ще разберем малко повече, когато го разглобим, но това трябва да се направи внимателно. — Почука по грапавата метална кутия с кокалчетата на пръстите си. — Тук има антиматерия, иначе нямаше да предава сигнали. Вероятно не много, но достатъчно да нащърби този остров, ако не я отворим както трябва.
	— Предпочитам да го направиш ти вместо мен.
	— Клавейн…
	Той вдигна глава. Фелка се беше върнала. Изглеждаше дори още по-мокра, отколкото при пристигането им. Косата бе залепнала по лицето й на сплъстени кичури, черната материя на роклята бе заметната от едната страна на тялото й. Според Клавейн трябваше да бъде бледа и трепереща. Вместо това бе почервеняла от вълнение и изглеждаше превъзбудена.
	— Клавейн — повтори тя.
	Той остави чая си върху масата.
	— Какво има?
	— Трябва да излезеш да видиш това.
	Той се показа от палатката. Беше се стоплил точно колкото да усети пробождането на студа, но нещо в поведението на Фелка го накара да не обръща внимание на това, така както много отдавна се беше научил да потиска болката или дискомфорта в разгара на битката. Засега студът нямаше значение. Както с повечето неща в живота, и с него щеше да се справи по-късно или никога.
	Фелка гледаше към морето.
	— Какво има? — попита отново той.
	— Гледай. Виждаш ли? — Тя застана до него и насочи погледа му. — Гледай. Гледай съсредоточено, там, където мъглата изтънява.
	— Не съм сигурен дали…
	— Ето сега.
	И той наистина го видя, макар и бегло. Посоката на вятъра трябва да се бе променила след влизането им в палатката, достатъчно, за да разбута мъглата, да образува различни конфигурации и да позволи за момент в нея да се отваря гледка в далечината. Видя мозайка от големи камъни с остри ръбове, и зад тях — лодката, с която бяха дошли, и зад това — сивата като гранит вода, която избледня, когато погледът му се плъзна към хоризонта и се сля с млечнобелия цвят на небето. И там, за миг, зърна изправената кула на „Носталгия по безкрая“, подобна на назидателно вдигнат, малко по-тъмносив пръст непосредствено под линията на хоризонта.
	— Това е корабът — промълви меко Клавейн, твърдо решен да не разочарова Фелка.
	— Да — съгласи се тя. — Корабът е. Но ти не разбираш. Става дума за нещо повече от това. За много, много повече.
	Сега вече той започна да се притеснява.
	— Така ли?
	— Да. Защото съм го виждала и преди.
	— Преди ли?
	— Видях го много преди да дойдем тук. — Обърна се към него, прибра падналата върху очите си коса и премигна заради попадналите в тях ситни водни капчици. — Това беше Вълкът, Клавейн. Той ми показа тази гледка, когато Скейд ни свърза. Тогава не знаех какво да мисля за това. Но сега разбирам. Това всъщност изобщо не е бил Вълкът. Била е Галиана, която бе успяла да се добере до мен, макар Вълкът да мислеше, че контролира положението.
	Клавейн знаеше какво се бе случило на кораба на Скейд, докато Фелка бе нейна заложничка. Фелка му беше разказала за експериментите и случаите, когато бе хвърляла поглед в ума на Вълка. Но никога досега не беше споменавала за това.
	— Трябва да е било съвпадение — отсъди той. — Дори Галиана да е успяла да ти предаде някакво съобщение, откъде е можела да знае какво ще се случи тук?
	— Нямам представа, но все трябва да има някакъв начин. Информация за бъдещето вече достигна в миналото, иначе нищо от това нямаше да се случи. Единственото, което знаем сега е, че, неизвестно как, нашите спомени за това място — независимо дали моите или твоите — _ще стигнат в миналото_. Нещо повече, _ще_ стигнат до Галиана. — Фелка се наведе и докосна скалата под краката си. — Ето това е загадката, Клавейн. Ние не сме се озовали току-така на това място. Бяхме доведени тук от Галиана, защото тя знае, че е важно да го намерим.
	Клавейн се сети за излъчвателя, който му бе показан преди малко.
	— Ако е била тук…
	— Ако е идвала тук — довърши мисълта му вместо него Фелка, — трябва да се е опитала да установи контакт с патърн джъглърите. Трябва да се е опитала да плува с тях. Може и да не е успяла… но ако предположим, че е успяла, какво щеше да се случи?
	Мъглата вече се бе затворила напълно. Нямаше и следа от надвисналата над морето кула.
	— Невронните й модели щяха да бъдат запаметени — отвърна Клавейн, сякаш говореше насън. — Океанът е записал нейната същина, нейната личност, нейните спомени. Всичко, което е била. Може да го е напуснала физически, но е оставила тук, в морето, свое холографско копие, готово да бъде отпечатано в друго съзнание, в друг ум.
	Фелка закима енергично.
	— Защото патърн джъглърите правят точно това, Клавейн. Те съхраняват всички, които плуват в техните океани.
	Клавейн се вгледа в далечината с надеждата да зърне отново кораба.
	— Тогава тя би трябвало да е още тук.
	— И можем да се свържем с нея, ако и ние поплуваме. Ето какво е знаела тя, Клавейн. И това именно е посланието, което ни предаде чрез Вълка.
	Неговите очи също започваха да парят.
	— Ама че е умна тази Галиана. А ако грешим?
	— Ще разберем. Не непременно от първия път, но ще разберем. Трябва само да плуваме и да отворим съзнанието си. Ако тя е в морето, в колективната им памет, джъглърите ще ни отведат при нея.
	— Не мисля, че бих понесъл, ако това предположение се окаже невярно, Фелка.
	Тя го хвана за ръката и я стисна силно.
	— Няма да се окаже невярно, Клавейн. Няма.
	Той се надяваше с всички сили, че тя е права. Фелка го дръпна за ръката и двамата направиха първите си нерешителни крачки към морето.
