P>
	И в този век на чудесата —
	с ракети, с полети космични —
	човекът има проста нужда
	да го обичат, да обича…

	Да тръгне през гората тиха
	в ден пролетен или пък есенен,
	да диша и да го докосват
	тревите, клоните надвесени.

	Да спре при извор или ручей
	и цял в прохлада да потъне.
	Да слуша тишината нежна
	и крак в тревата да подгъне.

	Да тръгне по една пътека,
	която някъде се губи,
	да стигне скътана поляна
	и в шепота й да се влюби.

	И да усети глад човешки,
	и да усети проста жажда.
	И седнал на земята топла,
	да чувствува, че се възражда!…
P$
