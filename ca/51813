P>
	Сякаш съм надникнал в сътворение.
	Стъпвам тихо между облаци от цвят,
	за да не прекъсна тихото жужене
	и роенето на този дивен свят.

	Крача бавно в белите сияния.
	До сърцето ми достига сок тръпчив,
	сок — началото на всяко съзидание
	и на чудото да дишаш, да си жив.

	И не смея аз да проговоря
	под красивия и нежен свод —
	нека сокът да расте на воля,
	нека се превръща в сладък плод…

	Мислех си, че всички тайни зная,
	но сред цветове, пчели, жужене
	аз стоя незнаещ и замаян,
	както се стои пред сътворение…
P$
