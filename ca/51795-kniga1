>	Въведение

	_Париж 1963_
	Стържеше… и стържеше… и стържеше… Студеният твърд метал се забиваше все по-дълбоко в тялото на детето. Тя беше налапала кокалчетата на пръстите си, впиваше зъби в тях с всичка сила, за да заглуши болката с болка. Не смееше да крещи. Само хлипаше „Божичко“, захапала здраво ръката си.
	По бузите й се стичаха сълзи. Тялото й потръпваше, влажно от студена пот. Отвън долиташе веселата гълчава на оживената парижка улица, но вътре в тази малка мрачна стая нямаше никакъв друг звук, освен противното стъргане, нейното хлипане и от време на време издрънчаването на стомана о стомана. Ще брои до десет и тогава ще изкрещи! Каквото и да беше това, което той вкарваше в нея, положително не можеше да влезе по-навътре. Бе нещо като нож, настойчиво, студено, безмилостно. Искаше да повърне, да загуби съзнание, искаше да умре. Не можеше да понесе то да стърже и стърже, и стърже.
	Мъжът се съсредоточи върху действията си веднага щом тя легна на твърдата маса. Вдигнаха коленете й, разтвориха ги широко и ги закрепиха със стоманени хирургически скоби. Всичко й се стори ужасяващо още в момента, когато влезе в тази прихлупена, боядисана в кафяво стая, с високата твърда маса по средата. На друга маса бяха строени редица сребристи инструменти и няколко съда със странна форма. В единия ъгъл имаше походно легло и платнен параван. Една жена с бяла престилка й беше посочила паравана.
	— Съблечи се ей там.
	Смъквайки неохотно дрехите си, тя се бе разтреперила, искаше й се да остане защитена в това крехко убежище, но жената я беше хванала енергично за китката и я беше издърпала до масата в средата на стаята. Сложиха я по гръб, така че тесните й бедра опираха в ръба на масата, а жената разтвори краката й и ги нагласи в студените скоби. Втренчило поглед в ярко светещата лампа на тавана, треперещото дете почувства непоносимо унижение.
	Не й сложиха упойка. Мъжът със смачканата зелена хирургическа престилка измърмори някакви инструкции на жената и след това пъхна двата си пръста във вагиналния канал на детето, обхвана шийката и постави другата си ръка върху корема му, за да опипа големината и местоположението на матката. След това я промиха с антисептик и той вкара хладен разширител с формата на патешка човка, който държеше разтворени стените на вагината и му позволяваше да вижда отвора на матката й. Разширителят не причиняваше болка, но тя го усещаше студен и застрашителен в малкото си тяло. Вкараха и други инструменти и тогава я прониза болката, в момента, в който той бавно отвори шийката с дилататора от неръждаема стомана — достатъчно широко, за да може да започне операцията. После взе кюретата — метален клуп на края на дълга, тънка дръжка — и захвана да дълбае. Кюретата се движеше във вътрешността на матката, остъргвайки живота от нея. Всичко трая само две минути, но те се сториха безкрайни на страдащото дете.
	Мъжът работеше припряно и от време на време измърморваше нещо на жената, която му помагаше. Но макар и да беше обръгнал, той настойчиво избягваше да поглежда към лицето на детето — малките крака, стегнати в скобите, бяха достатъчно укоризнени. Привърши набързо и махна нервно окървавените стоманени инструменти.
	След изпразването й матката постепенно се сви до първоначалните си размери, но тялото на детето се разтърсваше от спазми, докато контракциите постепенно затихнаха.
	Сега тя виеше като животно, задъхвайки се при всеки нов раздираш утробата й пристъп. Мъжът рязко излезе, жената избърса момичето с тампони, стаята се изпълни с натрапливата миризма на антисептик.
	— Стига си пищяла — изсъска жената. — След половин час ще ти мине. Другите момичета не вдигат такава врява. Би трябвало да си благодарна, че той е учил за доктор. Поне не те осакати. Знае си работата и я върши бързо. Не можеш да си представиш какъв късмет имаш.
	Помогна на слабото тринадесетгодишно момиче да слезе от масата и да се добере до походното легло в ъгъла. Зави го с одеялото. Лицето на детето беше посивяло, тялото му се тресеше неудържимо.
	Жената й даде някакви хапчета, после седна и се зачете в евтин любовен роман. През следващия половин час в стаята не се чуваха никакви звуци, освен редките приглушени стенания от детето.
	Накрая жената измърмори:
	— Вече можеш да си вървиш.
	Помогна на момичето да се облече и да напъха две дебели превръзки в гащичките си, подаде му шишенце с таблетки антибиотик и прошепна:
	— Каквото и да се случи, не идвай тук. Едва ли ще имаш кръвоизлив, но ако започнеш да кървиш, повикай лекар незабавно. Сега си отивай вкъщи и не мърдай от леглото двайсет и четири часа. — За миг само добре контролираната, безчувствена твърдост на жената сякаш се пропука. Pauvre petite!* Не му давай да те докосва поне два месеца.
	[* Бедничката ми! (фр.). — Б.пр.]
	Потупа непохватно детето по рамото и го изведе по коридора до тежката входна врата.
	Лили спря на каменните стъпала и запремигва срещу ярката слънчева светлина. После бавно, разкъсвана от болки, закрачи по булеварда, стигна до някакво малко кафене и си поръча горещо мляко. Седеше и отпиваше, усещайки как слънчевите лъчи изсушават топлата влага по лицето й, а музикалният автомат надуваше новия хит на Бийтълсите „Тя те обича“.


>	Част първа

>>	1.

	Беше топла октомврийска вечер на 1978 година. Далечните небостъргачи проблясваха в падащия здрач. Максин погледна през прозореца на лимузината познатия небосклон над Ню Йорк. Беше избрала този маршрут заради гледката. И сега се бе отпуснала сред дискретния приглушен комфорт на колата, „Линкълн Континентал“, притисната от задръстването на Трибъро Бридж. Имаше достатъчно време до срещата. А и панорамата си струваше забавянето — по небето сякаш искряха диаманти.
	Внимателно сгънатото й самурено палто лежеше до бежовата чанта за бижута от крокодилска кожа. Деветте куфара от бежова кожа — всичките щамповани със златна емблема и инициали „М дьо Ш“ — бяха натрупани до шофьора или натъпкани в багажника. Максин пътуваше с доста суетня и огромни разходи, обикновено чужди. Не обръщаше абсолютно никакво внимание на ограниченията за багажа — повдигаше рамене и невинно заявяваше, че обича комфорта. В единия куфар например бяха розовите й копринени чаршафи, специалната й пухена възглавница и бебешкият шал от фина кремава дантела, тънка като паяжина, който използваше за нощно наметало.
	Сред многото куфари, пълни най-вече с дрехи (красиво нагънати между шумолящи листове разтегателна хартия), имаше и един превърнат в същински малък офис от бежова кожа, а в друг беше напъхала голяма медицинска кутия с хапчета, кремове, промивки, ампули, еднократни спринцовки за витаминните й инжекции и различни свещички, чиято употреба бе нещо нормално във Франция, ала неприемливо за англосаксонците.
	Веднъж Максин се беше опитала да купи спринцовки в Детройт — mon Dieu*, тези хора май не можеха да направят разлика между една френска графиня и встрастените наркоманки! Човек е принуден да се грижи за тялото си, защото то е единственото, което му е писано да получи в дар от природата и трябва много да внимава какво слага по него и в него. Максин не виждаше смисъл да насилва стомаха си с ужасната храна в самолета само защото й я сервират на десет километра над морското равнище; останалите пътници от първа класа издъвкаха с мъка всичките шест ястия, а Максин взе само малко хайвер (без препечен хляб) и чаша шампанско (не от отбрана реколта, но все пак „Мое“, както отбеляза с одобрение, преди да го дегустира). След това измъкна от червената си велурена торбичка малка пластмасова кутия, в която имаше сребърна лъжичка, бурканче домашно кисело мляко и голяма, сочна праскова от собствената й оранжерия.
	[* Боже мой (фр.). — Б.пр.]
	После, докато другите пътници четяха или дремеха, Максин извади миниатюрния си касетофон, тънкия позлатен молив и голямата, евтина канцеларска тетрадка с индига. На касетофона записваше инструкции за секретарката си, а в канцеларската тетрадка си водеше записки, нахвърляше проекти и паметни бележки от телефонни разговори — Максин откъсваше първите и ги разпращаше по предназначение, като винаги запазваше копне от написаното. Когато се върнеше във Франция, секретарката й прошнуроваше копията. Максин не беше педантична, но държеше на добрата организация. Не беше привърженичка на излишните церемонии и не понасяше суетните и суматохите, но можеше да работи, само когато около нея цари ред, обичаше реда дори повече от комфорта.
	Когато госпожа графинята правеше резервации за делово пътуване, „Плаза“ автоматически й ангажираше секретарка — преводачка. Понякога пътуваше със собствената си секретарка, но невинаги беше удобно момичето да виси на врата й като чифт кънки. А освен това то работеше с Максин повече от двадесет години и можеше да държи под око нещата вкъщи в нейно отсъствие: като се започне от поведението на синовете й и състоянието на лозята и се стигне до това, в колко часа и с кого се прибира господин графът.
	Госпожица Жанин докладваше за всичко с предано старание. Тя работеше усилено в Шато дьо Шазал още от 1956 и светеше с отразения блясък на успеха на Максин. Започна работа при семейство Шазал преди двадесет и две години, когато Максин беше едва на двадесет и пет и вече бе превърнала замъка в хотел, исторически музей и увеселителен парк, преди който и да било (освен местните жители) да беше чувал за шампанското „Шазал“. Госпожица Жанин обсипваше Максин с внимание и грижи още от времето, когато тримата и сина бяха бебета и животът без тях би бил непоносимо сив за нея. Беше прекарала толкова години със семейство Шазал, че почти се чувстваше негов член. И все пак не съвсем. Деляха ги — и винаги щяха да ги делят — невидимите, ала неразрушими класови бариери.
	Максин притежаваше блясъка и деловитостта на Ню Йорк и затова й се нравеше ускореният ритъм на града, харесваше начина, но който нюйоркчани си вършат работата — стегнато, бързо — независимо дали продават хамбургери, почистват боклуците по улиците или предлагат пресен портокалов сок за петдесет цента на някой слънчев ъгъл. Тя ценеше тези хора с остър ум, допадаше й соленият хумор и хапливите им шеги и си мислеше, че и на нюйоркчани е присъща прословутата любов на французите към живота, макар и не толкова първична. Чувстваше се съвсем свойски и с нюйоркските жени. Обичаше да ги наблюдава. Сякаш същества от друг спят, тези студени, вежливи, непогрешими жени роботи работеха под безмилостния натиск на битката за власт, на устремния бяг за пари, на жаждата за по-високи постове. Също като тях Максин се отличаваше с колосална самодисциплина, но сега, на четиридесет и седем години, хватката й в общуването с хората беше още по-добре отработена. Ако не беше така, сега нямаше да пътува за срещата с Лили.
	Тази златоносна мръсница!
	Максин несъмнено беше заинтригувана от предложението на Лили и отчасти именно любопитството й я накара да пресече Атлантика. Чудеше се дали да приеме работата. Бе свикнала с мисълта, че Лили, която сигурно беше вече на двадесет и осем, надали щеше да поиска да я види отново. Спомни си оня отдавнашен израз на страх и болка в блестящите кафяви очи на размирницата, която пресата беше нарекла „Тигрицата Лили“.
	Телефонното позвъняване я учуди. Смая се, като чу ниския, чувствен глас да звучи така смирено. Лили я молеше да дойде в Ню Йорк, за да декорира новия й двустаен апартамент на Сентръл Парк Сауд. Искаше домът й да стане за показ, място, от което да секва дъхът, и знаеше, че Максин може да съчетае ерудираната елегантност с одухотворения стил. Щеше да плати толкова, колкото е нужно и, разбира се, разноските на Максин за пътуването до Ню Йорк, независимо дали ще приеме поръчката или не.
	— Ще ми се да вярвам, че вече нищо не поражда болезнени спомени у, теб. От толкова години ме мъчи съвестта, че сега горещо желая да поправя стореното, за да живея в мир с теб, — добави Лили с нотка на разкаяние.
	След тази молба за прошка последва умислено мълчание и разговорът се насочи към работата на Максин.
	— Разбрах, че току-що си привършила Шобъро Касъл — продължи Лили, — чух и за изумителната ти работа при Доминик Фрезанж. Сигурно е чудесно човек да има талант като твоя, да спасява старинните сгради от разруха, да ги преобразява в уютни и комфортни домове и в същото време да ги съхранява като историческо наследство за света.
	От толкова години Максин не се беше наслаждавала на самостоятелна почивка в Ню Йорк, че прие поканата почти с въодушевление. Лили помоли Максин да не казва на никого за срещата предварително.
	— Нали знаеш, пресата няма да ме остави на мира — сякаш се извиняваше тя.
	И това беше истина. От времето на Грета Гарбо надали имаше друга филмова звезда, която така да провокира любопитството на обществеността.
	Лимузината запълзя напред и Максин погледна диамантения си часовник — имаше още много време до срещата в шест и половина в „Пиер“. Максин рядко показваше нетърпение. Не обичаше да закъснява, но приемаше, че всички останали го правят. Впрочем такъв беше животът днес — не бива да разчиташ на никого и на нищо. Ако някоя ситуация можеше да се подобри, Максин обикновено го правеше с тънка, малко крива усмивчица — изражение, което съчетаваше конспиративен чар с намек за заплаха. Ако обаче ситуацията бе неудържима, тя кръстосваше ръце в скута си и приемаше невъзмутимо la loi de Murphy*.
	[* Законът на Мърфи (фр.). — Б.пр.]
	Случайно улови отражението си в огледалото за обратно виждане на лимузината и се наведе напред, повдигна брадичката си над кремавото дантелено жабо и го дръпна настрани. Едва пет седмици бяха минали от операцията, а малките белези край ушите й вече не се забелязваха. Мистър Уилсън си бе свършил работата отлично и всичко бе струвало само хиляда лири заедно с анестезията и таксата за лондонската клиника. Не усещаше никакво опъване или придръпване около устата или очите; просто имаше вид на здрава, цветуща, петнадесет години по-млада жена — във всеки случай не изглеждаше на четиридесет и седем. Разумно беше това да се направи още на млади години, така че никой да не забележи или ако все пак забележи, да не може да ви жегне. Днес вече надали ще срещнете актриса над тридесетте с торбички под очите, дори и артисти, като се замисли човек. Никой не бе обърнал внимание на отсъствието й, излезе от клиниката след четири дни и веднага замина за Тунис, където само за десетина дни свали три килограма — напълно задоволителен резултат. Просто не можеше да проумее защо някои хора пътуват чак до Бразилия и плащат бог знае какви суми за козметични операции.
	Максин твърдо вярваше в самоусъвършенствуването, особено по хирургичен път. Човек си дължи такова нещо, беше обичайното й оправдание; нейните зъби, очи, нос, гърди, всичко й беше опъвано или изглаждано, докато накрая тя бе цяла покрита с почти невидими шевове. Даже и при това положение не беше кой знае каква красавица, но като си помислеше за детството си и си спомнеше големия си нос, конските си зъби и болезнената липса на самочувствие, изпитваше благодарност, че преди години настойчиво я бяха подтикнали да направи нещо за себе си.
	Не се бе налагало да коригира единствено нозете си. Те бяха открай време изящни. Максин протегна напред дългия си бял крак, завъртя елегантния глезен, приглади синята копринена пола на костюма, след това отвори прозореца на лимузината и пое въздуха на Манхатън, без да обръща внимание на силното съдържание на въглероден окис. Реагираше на Ню Йорк по същия начин, по който реагираше на шампанското от имението си — с щастливо задоволство. Очите й блестяха, кипеше от енергия. Хубаво бе, че е отново тук, въпреки уличните задръствания. В града, който те кара да се чувстваш така, като че ли всеки ден имаш рожден ден.


	Джуди Джордан имаше вид на слабичко, русо, изтощено сираче, въпреки че бе на четиридесет и пет години. Облечена в кафяв кадифен костюм и ефирна копринена блуза, тя седеше в натъпкания автобус, който пълзеше нагоре по Медисън авеню. Нетърпелива по природа, Джуди винаги се мяташе на първото попаднало й превозно средство — било автобус, било такси. Всъщност наскоро я бяха снимали за „Пийпъл“, как извършва нещо изумително — качване на автобус. Това й беше доставило голямо удоволствие, тъй като в живота й имаше дълъг период, когато не можеше да си позволи нищо друго, освен автобус.
	Изведнъж се натъжи. Хвана се, сякаш бе талисман, за единия от комплекта пръстени, които носеше на средните пръсти на двете си ръце — изящно изваяни коралови розови пъпки върху масивни златни халки. Не се интересуваше много от бижута, като изключим тези два пръстена — нейната страст бяха обувките. В шкафа й за обувки имаше безброй лавици, пълни с елегантни ръчно направени боти и обувки. Джуди реши, че утре може да си позволи да полудува в „Мод Фризон“. Защо пък не? Партньорът й току-що й беше съобщил, че тази година богатството им е нараснало вече с почти два милиона.
	Все по-трудно й бе да си спомня живота в старото ателие на Източна 11-а улица, от което я бяха изхвърлили, защото не можеше да плати наема. Но Джуди се насилваше да мисли за тези дни. Контрастът правеше настоящето още по-приятно.
	Имаше още една причина, поради която Джуди не искаше да забрави как се чувства човек без пари в големия град. Та нали точно така се чувстваха много от читателите й. Те купуваха „Виърв!“ заради оптимизма и куража, който им вдъхваше, заради доверителния му тон и гледаха на списанието като на приятел. Истината беше, че Джуди пътуваше с автобус, защото искаше да съхрани контакта с читателите си.
	Понякога й беше трудно да примирява противоположните страни на образа си пред обществото. От една страна, обичаше да гледат на нея като на топлосърдечна, пряма, усилно работеща жена, която обядва с хотдог в първата попаднала й закусвалня — едно трудово момиче, което по нищо не се различава от читателките си. От друга страна, същите тези читателки очакваха тя да води бляскав светски живот, да се облича така, както те мечтаят да се обличат, да бъде звезда. Затова, когато не ядеше хотдог, Джуди обядваше в „Лютес“, пазеше диета в „Голдън дор“, ако беше нужно, и непрестанно пътуваше. Подобно на Ню Йорк, тя си бе наложила енергично, оптимистично темпо. Когато внезапно потъваше в черна самота, стискаше зъби и я понасяше стоически. Чувството за самота, обземащо я от време на време, беше цената на свободата й, а свободата съвсем не се състои в скаутската идея, насаждана под американското знаме, свободата е възможността винаги да правиш онова, което страшно ти се иска.
	Вратите на автобуса се отвориха със свистене, всмукаха още пътници и със свистене се затвориха отново. Бледа жена на средна възраст се стовари на седалката срещу Джуди, нагласи пазарската чанта върху коленете си и изведнъж изстена:
	— Огън да го изгори тоя град, та дано свършат тия пусти проблеми.
	Измърмори го отново, след това го изкрещя. Никой в автобуса не й обърна ни най-малко внимание, но щом слезе, се чу всеобща въздишка на облекчение, мярнаха се няколко усмивки и повдигания на рамене — просто още една нюйоркска луда, на която хич не й пука какво мислят другите за нея.
	Но това е и признак на зрелост, разсъждаваше Джуди. Ставаш възрастен, когато престанеш да се вълнуваш какво мислят другите за теб и започнеш да се интересуваш от своето мнение за тях… дали това е качество? Този въпрос я занимаваше чисто професионално. Взе да рови из паметта си, за евентуален автор, който да интервюира знаменитости, да направи анкета и реши да накара някой от редакторите да разработи темата: „Зрял човек ли сте вече?“. Не беше лошо като заглавие. Струваше си и като въпрос, но тя не можеше да му отговори. Вътрешно все още се чувстваше дете — както всъщност и изглеждаше, въпреки че никога никому не би позволила да го долови. Уязвимостта вреди на бизнеса. Джуди предпочиташе репутацията си на enfant terrible*, на миниатюрен магнат, на издателка със смъртна хватка, която вече е извървяла дълъг път и възнамерява да стигне още по-далеч. Образът, който си изграждаше, бе на жена, с която се съобразяват — делова личност, караща ви да мислите десет пъти по-бързо, когато разговаряте с нея, ала също и суетно създание със слабост към красивите обувки.
	[* Ужасно дете (фр.). — Б.пр.]
	Тя наваксваше загубено време. До петнадесетгодишна възраст бе носила само черни половинки.
	Семейството й криеше болезнената си бедност зад дантелени завеси. Родителите й бяха ревностни привърженици на Южната баптистка църква, обсебени от мисълта за греха и за това, как да бъде избегнат. Не разрешаваха на Джуди и на по-малкия й брат Питър да не вършат нищо в неделя, да не би да съгрешат. Можеха да пеят в църквата, но не и вкъщи, не им даваха да слушат радио, защото музиката в неделя била нещо греховно. Големият, натруфен радиоапарат от орехово дърво с изрязаните от фурнир слънчеви лъчи върху говорителя беше центърът на внимание в дневната, но в неделя освен кухненските шумове, единственият звук в къщата бе подрънкването на стария хладилник до вратата към задната веранда.
	Пиенето и пушенето, разбира се, бяха грях. Въпреки това, дядо й, който живееше с тях, изчезваше от време на време, за да си пийне от бутилката, която криеше зад бойлера в килера; сигурно се убеждаваше, че му действа като лекарство, за да се оправдае пред себе си. След неделното пийване дядо й винаги отиваше на задната веранда, сядаше на люлеещия се стол, който поскърцваше под тежестта му, гледаше със светнали очи ябълката в дъното на двора в очакване на отвъдното. Родителите на Джуди сигурно знаеха за уискито, защото дъхът му миришеше отдалече; майка й присвиваше устни и издаваше тънко, едва чуто неодобрително сумтене, но не казваше нищо. Дядото минаваше за въздържател.
	Мъжът с карираната риза, седнал срещу Джуди, я погледна с безпокойство и сведе крадешком очи да провери дали ципът му е затворен. Тя бързо извърна поглед — сигурно пак се бе втренчила. Когато се замислеше дълбоко, тъмносините й очи проблясваха зад големите рамки от черупка на костенурка с интензивност, която плашеше, макар и неволна.
	Отново се зачуди какво всъщност целеше Лили и защо бе нужна цялата тази тайнственост около срещата им.
	Първо дойде телефонното обаждане с разкаянието — бог е свидетел, че Лили имаше за какво да се покайва. В крайна сметка, разбира се, скандалът с нея беше от полза за рекламата на бизнеса на Джуди, но не това бяха намеренията на Лили през онази нощ в Чикаго…
	— Ако можеш да намериш сили да ми простиш за ужасния начин, по който се държах — беше промълвила умолително тя с плътния си глас с лек европейски акцент. — Бях така неблагодарна… постъпих така непрофесионално… Просто ме е срам да си спомням…
	Противно на желанието си Джуди почувства как се разтапя — не само заради това че Лили е звезда, нито пък под въздействието на магнетизма й, а просто защото се беше наслаждавала на съвместната работа с нея. Бяха наистина страхотен екип преди онази нощ в Чикаго.
	Лили бе споменала, че има един специален въпрос, който би искала да обсъди с нея, „нещо много конфиденциално, за което бих искала да поговоря с теб лично“.
	Джуди не си губеше времето за никого. Всяка седмица получаваше поне дузина предложения, ала повечето от тях не стигаха по-далеч от секретарките й. Но сега ставаше въпрос за Лили, чието име беше свързано със знаменитости повече от името на която и да било друга жена, за Лили, чиято дива красота се бе превърнала в една от легендите на двадесети век, за Лили, която никога не даваше интервюта.
	Последното беше най-важно за Джуди. Струваше си „Виърв!“ да наруши тази традиция. Каквото и да се случеше на срещата. И затова Джуди прие. Пламенна и чаровна като дете, Лили й благодари и я помоли да пази всичко в тайна. Джуди и без това нямаше намерение да казва на никого. Но беше заинтригувана — също като нея, Лили бе успяла в живота бързо, мистериозно, вървейки срещу течението. Сега трябва да беше на двадесет и осем или и девет, въпреки че сигурно не изглеждаше на толкова.
	Телефонният разговор от миналия месец бе последван от писмо, потвърждаващо поканата, на плътен, кремав лист, в центъра на който с шрифт „Бодони“ с тъмносиньо мастило беше изписана една-единствена дума ЛИЛИ; по неизвестна причина Лили нямаше фамилно име.
	Какво ли искаше? Подкрепа? Положително не. Публикация? Едва ли. Реклама? Вече не й беше нужна.
	Беше шест и двадесет, движението беше все още задръстено, затова Джуди скочи от автобуса и извървя пеша последните няколко пресечки. Обичаше да пристига винаги навреме.


	Таксито миришеше на застоял цигарен дим, задната седалка беше съдрана и вътрешността й се подаваше навън. Бяха притиснати в задръстването на Медисън авеню и шофьорът, вкиснат пуерториканец, седеше презрително безмълвен. После внезапно излая:
	— Ти откъде?
	— Корнуол — отвърна Пейган, която въобще не се смяташе за англичанка. — Най-топлата част на Британия — добави тя и си помисли, че с това не казва кой знае колко.
	Бледността на Пейган се дължеше на лошо кръвообращение — тя винаги бе страдала от мрачното време, което в Англия траеше единадесет месеца в годината. Като дете мразеше да подава голите си премръзнали крака от леглото в зимните утрини и бързаше да ги пъхне в пантофите от овча кожа. Още помнеше своята първа безумна любовна връзка — беше навлечена с топлите си, ала неудобни зимни долни дрехи: дращещия, кремав вълнен комбинезон, който я покриваше от врата до глезените, провисналия колан, дето се закопчаваше на гърба, бодливия бархетен корсаж от „Либърти“, подобната на потник фланела, с дългите, висящи жартиери, придържащи дебелите й вълнени чорапи.
	Когато Пейган беше дете, всяка сутрин в седем една малка слугиня припваше из „Трелони“, за да запали печките и камините, които в мразовитите зимни вечери се гасяха точно в единадесет, независимо от това в колко часа си лягаха обитателите. Миризливи цилиндрични нафтови печки опушваха дантелените завеси на баните и детските стаи, открити камини за въглища димяха в спалните, огромни пънове тлееха в хола и дневната, но дългият коридор и баните бяха винаги ледени, а храната от стопанството на имението бе вече съвсем хладка, когато най-сетне пристигаше на трапезата. Пейган усещаше студенината на грапавите плочки на пода в дневната винаги, дори и през лятото, дори и през обувките си; когато мислеше, че никой не я гледа, обикновена подпъхваше краката си под тялото, за да ги отдалечи от ледения под — но това не оставаше незабелязано и строго я смъмряха „да седне като лейди“.
	Най-големият кошмар през зимата обаче беше студената тежест на ленените чаршафи вечер в леглото. Щом пристъпеше извън топлия кръг около нафтовата печка, костите започваха да я болят и тялото й постепенно се вцепеняваше, докато накрая сънят милостиво упояваше тъпата болка.
	При този спомен — въпреки че времето беше горещо за октомври — четиридесет и шест годишната Пейган потрепери, загърната в розовото си вълнено палто „Жан Мюир“.
	Както обикновено беше отседнала в „Алгонкин“ — там се чувстваше някак като у дома си. Със столовете с високи облегалки и извехтялата кожена тапицерия и с мътните абажури от пергаментова хартия фоайето имаше леко западнал вид, но от него все още лъхаше с нищо неоправданата атмосфера на превъзходство на лондонски клуб. Стаята й беше малка, но учудващо хубава на фона на добре пресметнатата мрачност на фоайето. Удобният фотьойл с розов плюш върху тревистозеления килим; небрежно пръснатите дантелени възглавнички, изкусно поставените месингови абажури, няколкото картини с птици в златни рамки — всичко издаваше ръката на добър декоратор. Старомодните, наскоро освежени месингови рамки на леглото напомняха на Пейган детската й стая в „Трелони“, а тъмнозелените шарки на белите тапети я пренасяха в зимната градина, където дядо й всяка сутрин четеше „Таймс“, заобиколен от задрямали кучета, палми, папрати и тропически растения. Зимната градина се отопляваше чрез дълги, горещи кафяви тръби, които се виеха покрай стените на равнището на пода и изгаряха пръстите, ако ги докоснеш. Това бе наистина най-топлото, ако не и единственото топло място във влажния замък, особено когато вятърът духаше направо от морето, помитайки всичко от суровите гранитни канари и поляните, обградени с рододендрони. Зимната градина беше и идеално място, където можеше да се скрие от майка си — с книжка и ябълка в ръка Пейган се провираше като гущер под дръгливите листа на папратите и назъбените малахитови шипове, прикрита от жълтата пяна на цветовете и бухналата зеленина.
	Смътно си спомняше баща си, който бе загинал при автомобилна катастрофа, едва на двадесет и шест години. Пейган, на три годинки тогава, запомни само бодливата му буза и острите му, неудобни за сядане, облечени в туид колене. Единствените следи от баща й бяха сребърните кули, подредени на дъбовите лавици в кабинета, спечелени на училищни състезания по плуване и на първенства по голф на графството, и избледнелите фотографии на отбори по крикет и на група засмени хора на плажа.
	След смъртта му, докато навърши десет години и тръгна на училище в Лондон, Пейган и майка й се установиха да живеят с дядо й в „Трелони“, където бе разглезена и закалена едновременно. Когато беше на три години, я заведоха на залива и я спуснаха през борда на малката лодка в ръцете на дядо, за да се научи да плува. А още по-рано, едва на тринадесет месеца, я качиха върху гърба на първото й пони; нагласиха юздите на бебешките й ръчички и дядо й я разхождаше около конюшнята всяка сутрин, та да се научи да язди, преди да е пораснала достатъчно, за да се страхува; за пръв път отиде на лов с дядо Трелони, когато беше осемгодишна.
	Дядо й бе човекът, който я учеше на добри обноски. Той изслушваше вежливо и с искрен интерес всекиго, бил той някой изполичар, селският раздавач или съседът лорд Треджърик; хората, които дядо не можеше да понася, бяха онези, които наричаше „паралиите“ — адвокати, банкери, счетоводители. Той никога не преглеждаше сметките, просто ги предаваше на агента си да ги изплати.
	Пейган бе винаги заобиколена от прислужници, много от тях бяха в къщата просто защото дядо й мразеше да уволнява. Някой й слагаше ръкавиците, друг й сваляше ботушите, трети й решеше косата вечер, четвърти прибираше дрехите й… Така малкото момиче израсна като отблъскващо безпорядъчна личност. Запомни завинаги лекото шумолене на полата на прислужницата, която донасяше месинговите легени с гореща вода в спалнята й рано сутрин и ги поставяше до изрисувания с рози умивалник; блажената топлина в стаята на иконома, където Брикс излъскваше сребърните съдове и грижливо пазеше изрисувания с цветя сервиз за хранене „Минтън“ на лавици зад стъклени витрини; мамещия уют и аромата на голямата кухия; киселата физиономия на дядовия камериер, докато безропотно остъргваше калта от костюма й за езда.
	Пейган виждаше майка си рядко, а в малкото случаи, когато се появяваше, мисис Трелони очевидно скучаеше. Тя мразеше провинцията — нямаше къде да отиде и какво да нрави. През трийсетте години Корнуол едва ли бе особено изискано място, а майката на Пейган несъмнено беше изискана. Къса коса, пригладен бретон над мъртвешки белия грим; ежедневния шедьовър — пурпурночервени блестящи устни, изрисувани над истинските очертания на устата й, която беше много по-тънка; червени следи от майката на Пейган можеха да се открият по чаши, кърпи и безброй угарки. Мисис Трелони често ходеше в Лондон и когато се връщаше, водеше своите лондонски приятели за уикенда. Пейган не ги харесваше, но въпреки това прихвана техния жаргон, типичен за Мейфеър, и до края на живота й говорът й щеше да бъде белязан от тяхната старомодна, задъхана екзалтираност.
	И сега, през 1978 година, Пейган все още чувстваше липсата на дядо си и съжаляваше, че съпругът й никога не се бе срещал с него и не бе живял в „Трелони“ преди основния ремонт. Не че дядо й можеше да има нещо общо с нейния мъж, който се интересуваше единствено от книгите и от работата си. Не го беше грижа дори за набирането на средства, с което се занимаваше Пейган — въпреки че без парите, които тя събираше, не би могъл да продължи изследванията си. Понякога се вбесяваше и избухваше. А той само я притискаше до себе си и шепнеше:
	— Скъпа, съжалявам, че белите мишки са толкова скъпи.
	— Пейган знаеше, че той се гордее с работата й, макар в началото нейните нелицеприятни бизнес методи да го бяха изплашили. Подозираше, че понякога все още се бои.
	Мразеше да оставя съпруга си, но след сърдечната криза, която бе преживял, за него не беше разумно да пътува; по-добре бе да си стои вкъщи, обграден с грижи и внимание — той беше полуинвалид, ала все още един от най-умните, най-духовитите и най-изтъкнати мъже в света. Макар никой да не говореше за това, последните шестнадесет години бяха нещо като специална награда за тях; но тези шестнадесет години на непрестанни усилия да съхранят живота и работоспособността му щяха да изплатят триумфално мъките им — изглеждаше много вероятно мъжът й да приключи работата си през следващите десет години. Въпросът, който никога не си задаваха един на друг, беше, дали той може да издържи толкова. Ето защо Пейган мразеше да оставя съпруга си, дори и когато ставаше въпрос за голямо дарение за Института.
	И то от такъв неочакван източник.
	В отрупания с шалове, изкалян от гумени ботуши, изчернен от въглища, застлан с каменни плочи коридор на пристройката в имението „Трелони“, Пейган беше вдигнала телефонната слушалка и бе чула ниския, дрезгав глас на Лили. С небрежен тон, като че ли предлагаше да се срещнат в съседното село, Лилия беше помолила да замине за Америка, за да се видят във връзка с неотложен, конфиденциален въпрос. Пейган се изненада от това странно телефонно обаждане.
	Филмовите звезди от световна величина нямаха обичай да й звънят изневиделица, а и тя никога не беше се срещала с Лили, въпреки че разбира се, бе чувала за нея. Та кой не беше чувал за това романтично, талантливо и тъжно създание.
	По телефона гласът на филмовата звезда бе прозвучал тих и сериозен.
	— Слушала съм толкова много за вашите проекти — каза тя. — Очарована съм от забележителната дейност на съпруга ви и бих искала да обсъдим как бих могла да ви бъда от полза.
	Когато Пейган настоя вежливо за повече подробности, звездата й обясни, че американският й счетоводител бил предложил възможни начини, по които Лили би могла да направи дарение, като някои от тях обхващали период от няколко години; така че би било добре да се проведе предварителен разговор в Ню Йорк в присъствието на данъчните консултанти на Лили. Звучеше така, като че ли предстои наистина голямо дарение, а след това Пейган получи чек с много щедра сума за покриване на пътните й разходи за първа класа.
	Пейган седеше в неподвижното такси, слушаше псуващия на испански шофьор и й се искаше да не се чувства толкова ужасно. Чупливата й коса в махагонов, цвят, която падаше до раменете, изглеждаше винаги добре, но днес лицето й беше подпухнало, сините й очи помътнели, клепачите й бяха подути и всичките й четиридесет и шест години си личаха безпощадно.
	Нюйоркското време е пет часа по-назад от лондонското. Пейган беше пристигнала предната вечер и само след няколко часа сън се бе събудила в два сутринта — обичайното време за закуска в Англия. Не успя да се съсредоточи върху книгата си, нито пък да заспи отново. Никога не вземаше хапчета за сън или каквото и да било друго лекарство, дори аспирин.
	Твърде много се ужасяваше да не бъде впримчена отново.


	Гладките черни небостъргачи се извисяваха малко по-тъмни от небето. Не се и догаждаш колко много оттенъци има черното, докато не навлезеш в модната индустрия или в печатарството, помисли си Кейт, бързайки по Западна 58-а улица, позакъсняла, както обикновено. Когато излезе от офиса в шест и десет, небето преливаше между бледосиньо и кремаво, а сега, в шест и половина, бе съвсем потъмняло. За миг Кейт си представи с носталгия дългия есенен привечерен здрач в Англия, след това се спря при „Ван Клийф & Арпълс“. Диамантената тиара от коронацията на императрица Жозефина бе изложена на витрината; Кейт я предпочиташе пред тиарата на съседната витрина — безспорно по-внушителната руска императорска диадема със смарагди колкото бонбони, поставени в деветсантиметров пръстен от диаманти. Кейт отново се зачуди защо не беше позволила на Том да я вкара през въртящата се врата миналия понеделник. Повечето мъже изобщо не бяха чували за „Ван Клийф“, камо ли да знаят къде се намира, а още повече пък да ви предложат да понапазарувате там.
	— Хайде да отидем да вземем тиарата на Жозефин — беше казал Том, теглейки я за ръката и когато тя поклати отрицателно глава, той продължи да я дърпа навътре и да повтаря до втръсване, че смарагдите отивали на всичко. Защо не беше пожелала да приеме скъп подарък о него? В края на краищата следващата седмица имаше рожден ден; ставаше на четиридесет и шест години, ала изобщо не я бе грижа за това. Нямаше нужда от скъпи неща за поддържане на самочувствието си; имаше онова, което винаги бе желала — чудесен мъж и чудесна работа.
	Сега, когато беше преуспяващ издател на списание, никой не би повярвал, че в продължение на години Кейт не знаеше ни какво иска, ни накъде върви, и чувстваше как животът и се изплъзва от контрол, сякаш беше парцалена кукла, премятана в барабана на перална машина. Усещаше, че я тласкат нанякъде — добре, но накъде.
	— Слушай, момиче — винаги казваше баща й, — знай, че ти не си по-лоша от другите, Кътрийън, запомни, че татко ти има париците, а това е, което има значение. Нищо не може да ти попречи да бъдеш на върха на тълпата и точно там очаква татко ти да бъдеш, да сме наясно.
	„Париците“ бяха огромните печалби от купищата еднакви, малки, давани под наем къщи от червени тухли, които баща й беше настроил из цяла централна Англия. „Париците“ бяха осигурявали по-хубавите дрехи, по-скъпите коли, по-луксозните курорти и по-красивия дом от тези на съученичките й, но не те бяха онова, което имаше значение; ако не за друго, „париците“ бяха виновни задето някои от съученичките й в лондонското училище се отнасяха към нея с ненаказано презрение. Тя никога не се почувства толкова добра, колкото другите, нито пък беше върхът. Винаги се страхуваше от настъпването на края на срока, предугаждайки яростните изблици на баща си, наказанията и — най-страшното от всичко — опитите му да я вкара в правия път: колкото повече той крещеше, толкова по-малко тя запомняше.
	Кейт беше наплашено момиче. Гневът, който никога не посмя да излее, се натрупваше на пластове мълчаливо презрение. Знаеше, че е морален страхливец, но се ужасяваше от мисълта, че спорът би предизвикал яда на баща й. Затова, също като майка си, Кейт винаги говореше колкото може по-малко или просто бягаше.
	Щом я опознаеха добре, мъжете с изненада откриваха колко лесно могат да я накарат да прави точно това, което искат от нея, без да гъкне. Но, ако я притиснеха прекалено силно, тя просто изчезваше без обяснение.
	Кейт не можеше да понася баща си, докато беше жив, и затова сега не проумяваше защо всеки път, когато някоя от нейните книги попаднеше в списъка на бестселърите, в главата й неканена се промъкваше тъжната мисъл: „Ех, къде е старият да види това“. Не можеше да разбере защо й се иска мъчителят от младостта й, мъртъв от двадесет години вече, да се гордее с нея; не можеше да разбере разочарованието си задето баща й беше умрял, преди тя да открие своя връх, преди да съумее да извика: „Татко, татко, копеле такова, постигнах го!“. Кейт не се вълнуваше много от успеха си, не му обръщаха голямо внимание и приятелите й, с повечето от които дружеше от времето, когато беше неизвестна, но баща й би му се наслаждавал, би изрязвал фотографиите й от вестниците, би пазил всички изрезки и с гордост би предизвестявал приятелите си да я гледат по телевизията.
	Новата й книга положително щеше да е хит, поредният потенциален бестселър. Историята на Лили — истинска или фалшива — би влязла в списъка поне седмица преди излизането от печат. Тя беше красива, романтична, непреодолимо вълнуваща и публиката поглъщаше жадно всеки детайл от живота й; колко пъти например беше чела, че Лили носи винаги бяло, независимо дали е атлаз, коприна, туид или памук. И, разбира се, Лили беше жена с минало — и то какво минало!
	Още преди тя да се сдобие с международна слава, когато беше само една от многото европейски филмови актриси втора категория, от ония дето се разсъбличат във всеки филм, Кейт прекара известно време, навъртайки се около екипа в една влажна гора край Лондон, и впоследствие написа първия голям материал, в който предсказа на малката Лили бъдеще на звезда. Не се бяха виждали оттогава, но интервюто й бе публикувано едновременно в различни вестници по света и Кейт предполагаше, че именно затова Лили я кани в „Пиер“. Днес всички звезди искаха автобиография „по разказ“. И все пак се изненада, когато актрисата й позвъни лично и я помоли да се срещнат тайно.
	Кейт забърза към „Плаза“, вдишвайки миризмата на горещи кифлички и влажна есенна мъгла, мина покрай женските фигури с безизразни лица и голи глави, загърнати в сребърни лисици и дантели, на ярко осветената витрина на „Бергдорф“. Спря на светофара, до който изчакваше синя полицейска кола с две ченгета с безизразни лица и плешиви, също като пластмасовите манекени на витрината на „Бергдорф“. Пресече. Тъмнозелени, елегантни навеси се простираха от вратите на блоковете над пешеходните алеи до местата, където отегчени шофьори седяха в лъскави тъмни коли. Кимна на облечения в синя униформа портиер, който я поздрави, когато мина между мраморните колони на хотел „Пиер“, мина през въртящата се врата и се запъти по дългия, кремав коридор.
	На рецепцията позвъниха по телефона, за да се уверят, че я очакват. Гостите около нея мърмореха на мек италиански, групите встрани говореха на арабски и френски. Не се чуваше нито една английска дума. Това й напомни за Кайро. Качи се с асансьора на седемнадесетия етаж и докато вървеше по безшумния сив коридор към апартамент 1701, придърпа отзад жакета си с цвят на черница и разроши яркочервената копринена фльонга на блузата си.
	Точно преди да посегне към вратата, някаква слаба жена със сива коса, която подхождаше на роклята й, я отвори. Зад нея, през отворената врата Кейт надзърна в дългата кремава стая с изглед към „Сентръл Парк“. Един келнер подреждаше лед, щипки и малки чинийки с маслини; секретарката го отпрати, отдръпна се встрани, за да може Кейт да влезе, измъкна се в коридора и леко затвори вратата.
	Кейт ахна.
	— Господи! — възкликна Джуди.
	— Грешиш, не съм — Кейт просто не можа да устои на изкушението.
	Стоеше изумена, мъчейки се да отгатне какво става. Джуди и Пейган седяха на плюшени кушетки в прасковен цвят, поставени под прав ъгъл, огромни вази с кремове и вносни клонки ябълков цвят бяха подредени на ниски масички с плотове от тъмно стъкло; малко по-настрани в бежов плюшен фотьойл се бе разположила Максин.
	— Що за изненадваща сбирка? — най-сетне се съвзе Кейт. Пейган опипваше изящната зелена малахитова пеперуда, която висеше на врата й, окачена на фина златна верижка „Картие“. Максин прошепна припряно.
	— По-добре да внимаваме какво говорим.
	Атмосферата беше напрегната. Преди Кейт да пристъпи към останалите, двойната врата в другия край на стаята се отвори с размах и пропусна дребна млада жена със златиста кожа, в бяла копринена рокля, надиплена като древна гръцка туника.
	Личеше си, че е звезда. Облак черна, мека коса до раменете обграждаше овалното лице с високи, коси скули. Малък нос с леко хищническа извивка, възпълна долна устна, но когато човек я погледнеше, забелязваше единствено очите й. Те бяха огромни и блестящи, кестеновокафяви, с гъсти мигли и проблясваха така, сякаш от всяко се кани да се отрони кристалночиста сълза.
	Тази вечер обаче очите на Лили не блестяха, а ядно искряха. Мятаха ярост и гняв. За миг звездата остана безмълвна, оглеждайки четирите по-възрастни жени: Кейт в черничевия си костюм до вратата; Пейган в розово, изтегнала се напреки върху възглавничките в цвят на праскова; Максин, застинала с порцеланова чашка в ръка и чинийка в скута; Джуди в кафяво кадифе, приседнала на ръба на дивана с приведени рамене, опряла брадичка на дланите, забила лакти в коленете си, втренчена намръщено в Лили.
	Тогава Лили проговори.
	— Добре — просъска тя, — коя от вас, кучки такива, е майка ми?


>>	2.

	— Повдига ми се — измърмори Кейт, облегна се на таблата на леглото и започна да закопчава новия дантелен сутиен на юношеските си гърди.
	— Струва си — каза Пейган и облиза пръсти. Беше облечена в оранжеви сатенени шорти и розово кимоно, седеше с кръстосани крака в единия край на тясното легло на Кейт и оглеждаше със съжаление бялата картонена кутия между двете. Беше останал само един шоколадов еклер.
	— Хайде да го хапнем след вечеря. Да ти направя ли сега ноктите на краката яркочервени, та да спреш да си мислиш за повръщане?
	Ученичките от Англия винаги се изрепчваха и пропиляваха първата си стипендия за пасти, червило и лак за нокти. Нали току-що бяха освободени от строгите училища и изпратени в тази швейцарска гимназия, за да се превърнат в културни млади дами. След годините на лишения, последвани от следвоенния период, когато дори хлябът и картофите бяха с купони, момичетата мислеха, че Швейцария от 1948 е рай в сравнение с опърпаната, противна Англия, че това е царството на крем тортите, шоколада, снега и романтиката.
	Пейган се приведе над левия крак на Кейт. Късогледа, прерафаелитска красавица, тя обикновено се прегърбваше, за да прикрие високия си ръст. Рядко носеше очилата си — отчасти защото беше суетна, отчасти защото непрекъснато ги губеше.
	Отпусната назад в леглото, вдигнала голия си ляв крак във въздуха, Кейт рееше поглед над главата й. Съзерцаваше покритите със сняг върхове на Гщаад в рамката на белите дантелени завеси на отворения прозорец.
	— Хайде да идем в гората преди чая предложи Кейт.
	— Стой мирно, идиотко — смъмри я Пейган. — Нали ни казаха да посрещнем новото момиче. Ще прескочим след чая, ако не пристигне дотогава, ние заехме най-удобния гардероб. В нейния едва ли има място за окачалки — ще трябва да си държи нещата под леглото.
	Повечето от спалните в гимназията „Л’Ирондел“ бяха за по три момичета, само на най-горния етаж, под дървената стряха на огромната вила, стаите бяха по-малки. През спалнята на Кейт, в която имаше две легла, се влизаше в мъничко, боядисано в небесносиньо помещение с нисък, скосен таван от чамови дъски, където се побираше едно тясно легло, малка маса и шкаф. Пейган го беше заграбила, а тя бе така покъртително безпорядъчна, че наистина беше по-добре да има самостоятелна стая. Никой не можеше да я застави да бъде спретната. Кръщелното й име беше Дженифър, но тъй като бавачката непрекъснато я хокала: „Вдигни това, поганче такова“ или „Няма да пиеш чай, докато не подредиш стаята си, поганче с поганче“, постепенно започнали да й викат Пейган* и прякорът прилепнал.
	[* От Pagan — поганец, варварин (англ.). — Б.пр.]
	— Нямам намерение да пропилявам такъв хубав следобед! — възкликна Кейт, скочи от леглото и си нахлузи чиста бежова кашмирена фланела и пола. Пейган навлече чифт стари бричове за езда върху оранжевите сатенени шорти, пъхна се в гигантски пуловер от „Феър Айл“ и се стегна с дебел мъжки кожен колан, който опасваше талията й почти два пъти. Изтрополиха надолу по дървените стъпала, прескачайки по две наведнъж, стрелнаха се през предния вход и къде с ходене, къде с подскачане, забързаха по стръмната пътека, която се виеше зад училището и водеше към гората. Изкачваха се повече от километър, нападалите борови иглички проскърцваха под стъпките им, накрая стигнаха до забита по средата на пътеката табелка, на която пишеше:
	„Attention! Dèfense de passer“*.
	[* Внимание! Минаването забранено (фр.). — Б.пр.]
	— Това сигурно означава, че пътеката се охранява от бдителни горски пазачи — каза Пейган, чийто френски беше в бедствено състояние и двете продължиха да пуфтят нагоре, докато пътеката ги изведе до обрасло с трева открито място, което рязко свършваше на ръба на дълбока урва. Долу се виждаха бели дървени вили, заобиколени от тъмнозелена гора, а зад тях — грандиозният амфитеатър на планините, по чиито върхове имаше сняг дори и в средата на лятото.
	— Ойларипиии — писна Пейган през свити на фуния длани. Ехото на звука се върна над долината. Тя се обърна към Кейт и се засмя. — Нали трябва да станем истински тиролци, преди да се върнем в…
	Спря насред думата. Внезапно чуха вик, който сякаш идеше точно изпод краката им. После някой изкрещя:
	— Au secours!*
	[* На помощ! (фр.). — Б.пр.]
	— Това значи „помощ“ — каза Кейт сериозно.
	— И идеше от урвата. Pourquoi secours?* — провикна се Пейган.
	[* Защо на помощ? — (фр.). — Б.пр.]
	— Parce que…* свличам се — отвърна гласът.
	[* Защото… (фр.). — Б.пр.]
	— Англичанка ли сте? — извика Пейган и пристъпи напред, но Кейт я дръпна за колана, за да я спре. Бяха само на два-три метра от ръба на урвата и може би беше опасно.
	— Не, американка. Внимавайте! Земята поддаде. Изобщо не бяхме близо до ръба… просто изведнъж се срути.
	— Колко души бяхте?
	— Само аз паднах. Ник успя да отскочи назад и хукна да дири помощ… аааах!
	Двете момичета чуха шум от свличаща се пръст и камъни.
	— Там ли сте още?
	— Да, но почти не остана издатина. О, боже, така ме е страх.
	— Не гледайте надолу! — каза Пейган, просна се на земята и запълзя като змия. — И не викайте повече… Кейт, аз ще се промъкна до ръба, ти легни зад мен и ме дръж за глезените.
	Пейган бавно се добра до мястото, където тревата внезапно свършваше. Надзърна внимателно над пропастта. От два метра по-долу я гледаха две тъмносини очи изпод руса, рошава коса.
	Момичето стоеше на тясна издатина с широко разтворени ръце, притиснати о стената на урвата.
	— Ник просто не можа да ме достигне — промълви тя. — Опита, но не можа. Свали си ризата и се помъчи да ме изтегли с нея, но тя се скъса, тогава издатината започна да се свлича и той изтича да вземе стълба. Ала пръстта продължава сякаш да се изплъзва под краката ми, сега няма достатъчно място да седна. Толкова ме е страх.
	Тридесет метра под тях земята започна да се рони отново. На Пейган й призля.
	— О, господи — простена тя, — не поглеждайте надолу.
	Опита се да достигне момичето с ръце, но близо половин метър делеше върха на пръстите й от протегнатите ръце на изплашеното момиче.
	— Слушай, задръж се още миг — извика Пейган окуражително, отдръпна се от ръба и изпълзя при Кейт. Започна да сваля гуменките и брича си.
	— Тези гащи са по-здрави от ризата — обясни, докато завързваше двата крачола на брича така, че да се получи кръг; след това промуши през него колана си и затегна здраво катарамата.
	— За бога, дръж здраво глезените ми — изсъска Пейган на Кейт, пропълзя обратно до ръба на урвата и надзърна надолу. Малко пръст се свлече изпод гърдите й и тя усети, че й призлява още повече. Но успя да провеси брича към непознатото момиче.
	— Можеш ли да си пъхнеш главата и да го промушиш под мишниците като спасителен пояс? Не гледай надолу!
	Пейган бавно спусна импровизирания спасителен пояс, докато докосна протегнатите пръсти на момичето.
	— Събери си ръцете и се опитай да нахлузиш брича под мишниците си… полека… полека. Пейган нави другия край на колана около лявата си китка и го подхвана с дясната ръка. Огромни буци се плъзгаха надолу по отвесния склон на урвата към червената земя, изкъртените борове и корените, струпани на дъното.
	— Сега се дръж за колана — Надяваше се, че гласът й звучи заповеднически. — Бавно, опитай се да пристъпиш нагоре по урвата, като муха.
	— Не мога. Не мога!
	Голям къс земя пропадна изпод левия крак на момичето и той увисна във въздуха.
	— Ако паднеш, не съм сигурна дали ще мога да те удържа — рече Пейган. — Сто на сто ще ми счупиш китката и ще ме повлечеш надолу, затова не мисли за това, което ти казвам. Просто го направи, щом преброя до три.
	Кейт лежеше зад нея, обвила ръце около талията й.
	— Готово, едно, две, три! — каза Пейган, колкото можеше по-властно.
	Слабичкото, дребно момиче (слава богу, че беше толкова дребно) послушно стисна колана и се закатери по склона. Когато коланът се опъна здраво, Пейган усети неистова болка в китката и рамото. Помисли си, дали не се е изметнало — цялата й лява ръка агонизираше. Момичето напредваше сантиметър по сантиметър.
	Коженият колан започна да се изплъзва от потната ръка на Пейган. Тя не можеше да си поеме дъх. Лазеше бавно назад, теглена от Кейт.
	Две мръсни ръце, вкопчени в колана, се появиха бавно над ръба на урвата, последва ги пребледняло от страх лице.
	— Полека — простена Пейган, — полека. — Стори й се, че земята се раздвижва под нея и се вцепени от ужас. Дребното момиче рухна на ръба на урвата и Кейт бързо го изтегли, издърпа го назад на безопасно място, докато Пейган разкопчаваше колана с кървящи пръсти.
	Понечи да стане, ала изведнъж земята под нея пропадна и тя се озова, увиснала от кръста надолу, над свличащата се урва. Издатината, на която беше стояло момичето, бе изчезнала.
	Кейт сграбчи Пейган и двете заедно паднаха назад, дишайки тежко и хлипайки, докато излязат на безопасно място.
	Пейган се почувства в безопасност едва когато се добра до боровете в началото на малката пътечка. Тогава коленете й се огънаха и тя рухна. Кейт разтревожена се наведе над нея.
	Изведнъж на лицето на момичето, което Пейган беше спасила, се изписа уплаха.
	— О, божичко — възкликна тя. — Закъснявам. Божичко. Ох, трябва да тръгвам, ах, благодаря ви, вижте, нали знаете „Шеза“? Можете ли да се отбиете там някой ден, за да… искам да кажа, че съм ви безкрайно благодарна… но… трябва да вървя! — Момичето се обърна и подтичвайки, се изгуби между дърветата.
	— Ама че крава — избухна Кейт. Спасяваш й живота, а тя просто хуква! О, мила Пейган, бедните ти ръце!
	Краката на Пейган бяха мръсни, а ръцете й кървяха. Бричът и гуменките й бяха още на ръба на урвата и тя бе само по дебелия пуловер и мръсните оранжеви сатенени шорти.
	Изведнъж от другата страна на поляната се появи група работници с въже, мрежа и стълба. Висок слаб млад мъж, гол до кръста, тичаше пред тях, но изведнъж се закова на място, прокара ръка през разрошената си черна коса и изкрещя:
	— Господи, паднала е!
	— Не се безпокойте, нищо й няма, ние я извадихме — извика Пейган. — Вие Ник ли сте?
	Младият мъж се втурна към тях. Гърбавият му нос беше оплескан с пръст, аквамаринените му очи гледаха обезумяло.
	— Нищо й няма? На Джуди й няма нищо? Какво стана? Как?… Сигурни ли сте, че й няма нищо? Къде е тя?… О, боже, такъв кошмар преживях…
	— Пейган също — рече Кейт възмутено. — Тя се надвеси над урвата и изтегли вашето момиче. И тогава тя хукна, веднага щом Пейган й спаси живота! Разправяше, че щяла да закъснее!
	— Вижте, ако още веднъж закъснее, ще загуби работата си. Вече два пъти я предупредиха. Добре ли беше — искам да кажа, че не беше наранена, нали?
	— Сигурно е била добре, за да се втурне така — отвърна Кейт презрително. — Но Пейган не е добре. Вижте ръцете й!
	— Стига си вдигала врява, Кейт! — Пейган се изправи и се олюля. На ръст беше колкото младежа, който се спусна да й помогне. — Ще се оправя напълно след една баня.
	— Само да кажа на спасителния отряд, че вече няма проблем, и ще ви изпратя до вкъщи — каза Ник и отметна черния кичур от очите си. Обърна се и заговори бързо на немски с групата мъже зад него. После обхвана с ръка Пейган през талията, за да я подкрепя.
	— Нищо ми няма — продума Пейган отпаднало, потръпвайки от болка, когато той докосна лявото й рамо. — Хайде да се махаме оттук, преди да е изчезнала още някой част от планината.
	— Малко вероятно е — рече Ник. — Хората от спасителния отряд казаха, че са взривявали с динамит някои места, защото след миналогодишните лавини били останали опасни надвиснали части. За зла участ ние сме налетели точно на такава… Те привършват следващата седмица.
	— Кое е онова момиче? Онова, дето щеше да закъснее? — гласът на Кейт звучеше саркастично.
	— Тя е американка, учи тук на разменни начала и няма никакви пари, затова работи като келнерка в „Шеза“ — обясни Ник, докато вървяха бавно по пътеката. — Не знам как успява. Работи толкова много и никога не изглежда уморена, и винаги е… о, страшно забавна!
	Кейт забеляза, че той се изчерви.
	— Вие да не сте… ъмм?
	— Не, не сме, но бих искал да сме. Тя си има някакъв приятел във Вирджиния — Джим.
	Последва пауза. Двете момичета поогледаха Ник отстрани и решиха, че Джим трябва да е нещо наистина сензационно.
	— Вие също ли сте ученик? (Ник очевидно беше англичанин.)
	— Може и така да се каже. Аз съм стажант. Келнер на разменни начала в „Империал“.
	— Какво значи келнер на разменни начала?
	— Ами, семейството ми е от хотелиерския бизнес и затова изучавам управлението на хотелиерството. — Ник придърпа ръката на Пейган през рамото си. — Напуснах училище и минах двегодишен курс в техникума „Уестминстър“, след това работих като келнер в „Савой“. Дойдох тук на обменни начала — един от келнерите на „Империал“ заема моето място в Лондон.
	— Как беше в „Савой“? — попита Кейт с ококорени от любопитство очи при мисълта за онова изискано обкръжение.
	— Тежка работа. Горещина. Ресторантската кухня беше над земята, та поне имахме прозорци, но горките нещастници в кухнята на грил ресторанта работеха в мазето и никога не виждаха дневна светлина. Готвехме на нагорещени до червено стари кухненски печки с въглища, а по пода насипваха дървени трици, които да попиват разлятата мазнина, та да не се подхлъзнем. Толкова много се потиш, че изпиваш всичко, което ти попадне — вода, мляко, полагащата ти се бира — изобщо не спираш да лочиш течности.
	— И защо напусна „Савой“? — попита Пейган, когато спряха на пътеката, за да може Ник да я подхване по-здраво. Ръката я болеше ужасно, но младежът отклоняваше вниманието й от болката.
	— За да продължа курса си — Ник се олюля. Пейган не беше лека категория. — Ще остана тук до края на зимния сезон, тогава ще навърша осемнайсет години и трябва да отбия военната си служба. Ненавиждам самата мисъл за проклетата казарма, ама нямам избор. Както и да е, баща ми казва, че хич да не е, тя поне ще ме научи на лидерство. Много държи на лидерството.
	— Господи, на келнерите трябват ли им лидерски качества?
	— Не, но на хотелските управители им трябват.
	— Ето нашето училите — посочи Кейт. — Стигнахме, Пейган, само няколко крачки още.
	Двамата с Ник вече почти влачеха Пейган, когато най-сетне спряха, залитайки, пред входната врата.
	Ник се изчерви, след това каза, сякаш се извиняваше:
	— Вижте, знам, че си мислите, че Джуди е неблагодарница, но нямате представа колко е трудно положението й. Тя е тук сама и е само на петнайсет години. Защо не се срещнем в „Шеза“ на чай в неделя, тогава тя ще може да ви благодари истински, така както иска, сигурен съм… И… и аз също искам.
	Пейган кимна, той я пусна внимателно, смотолеви „довиждане“ и забърза надолу по улицата. Тя едва дочака Ник да завие зад ъгъла, изстена и се строполи на земята.
	Пейган, подпряна с възглавници в леглото, ядеше последния шоколадов еклер: лявата ръка и рамото й бяха бинтовани. Кейт боядисваше ноктите на краката й в яркооранжево.
	— Не мога, не мога да го понеса — изстена Пейган.
	Кейт разтревожено вдигна глава.
	— Още ли те боли така ужасно?
	— Не, не чувствам нищо след инжекцията. Не мога да понеса това, че Пол ме е носил нагоре по стълбите, а аз не съм усетила нищо. Нали не ме лъжеш, Кейт? Той наистина ли ме е вдигнал, притиснал ме е до мъжките си гърди и…
	— Не, не беше така — каза Кейт. — Никой нормален мъж не би могъл да носи теб така. Той залиташе нагоре под твоята тежест. Все ме беше страх, че може да падне назад върху Матроната и мен.
	Пейган въздъхна със сластолюбиво съжаление.
	Пол беше шофьорът на директора и неофициалният училищен обект на много сърдечни вълнения. Всички момичета примираха по маслиненото му лице, искрящите черни очи, зализаната тъмна коса, изправената му стойка и стегнатия ханш на бикоборец.
	— Разкажи ми пак какво стана — примоли се Пейган, докато Кейт леко мазваше ориенталското оранжево на палеца й.
	— Ти си прекалено тежка, за да мога сама да те измъкна от канавката и затова се втурнах вътре. Пол се беше облегнал на масата в хола, със скръстени ръце, в едната държеше шапката си — предполагам, че чакаше стария Шарден да се появи. Щом обясних какво е станало, той се завтече навън, захвърли шапката си на паважа и те обгърна с ръце — между другото, ти съвсем изплеска униформата му, — повдигна те на лявото си рамо с нещо като пожарникарска хватка, с една ръка на гърба ти, а другата на оранжевия ти сатенен задник, след това те занесе направо в кабинета на Шарден, без да почука и те положи на дивана, коленичи до тебе и повдигна клепачите ти, и… Вече ти разказах по-нататък.
	— Искам пак.
	— Тогава те поопипа… повдигна пуловера ти и ми извика да доведа Матроната и да телефонирам за лекар, но аз бях като закована — изкиска се Кейт. — Предполагам, че проверяваше сърцето ти… и май не забеляза, че нямаш сутиен. Както и да е, аз хукнах навън и намерих Матроната и когато влязохме, пуловерът ти беше съвсем наред и ти шептеше: „Къде съм?“ точно така, както би трябвало да се очаква…
	Вратата внезапно се отвори с трясък и в стаята връхлетя Матроната шведка, следвана от училищния портиер, който мъкнеше кожен куфар. Зад него стоеше пълно момиче, облечено в тъмносиньо палто. Усмихна се, но кафявите й очи изглеждаха притеснени. Имаше конски зъби.
	— Забранено е да се седи по леглата — развика се Матроната. — Забранено е да се яде в стаите. Забранено е да се използва лак за нокти, където и да било другаде освен в банята. — Завъртя се на пети и излезе.
	— Кучка — изстреля подир нея Пейган. — Parlezvous anglais?*
	[* Говорите ли английски? (фр.). — Б.пр.]
	— Малко, аз съм французойка и идвам тук да уча английски — отвърна новото момиче. — Казвам се Максин Паскал.
	— Но тук никой не научава английски. Нито пък френски — възкликна Пейган. — Ще видиш. Англичанките и американките говорят на английски, южноамериканките на испански, италианките непрекъснато плямпат на италиански, а германките лаят на немски. Никой не говори на френски, освен едно момиче от Гърция, и то поради липса на гъркиня. Mais nous pauvons pratiquer sur vous!* — френският на Пейган беше отвратителен, сякаш в потвърждение на думите й.
	[* Но ние можем да се упражняваме върху вас (фр.). — Б.пр.]
	— Не, аз ще говоря с вас само на английски — каза новото момиче твърдо и се усмихна. Вдигна куфара на леглото и се зае да разопакова багажа си, като внимателно вадеше и приглаждаше множеството листове шумяща бяла хартия, поставена между дрехите. В куфара й май имаше цял чеиз, а не дрехи на ученичка, и докато Максин ги окачваше, момичетата можаха да видят етикета на „Кристиан Диор“.
	— Ей, ти изглежда си богата — въздъхна Пейган. — Божествени са.
	— Не, не съм богата — скромничеше Максин. — Просто съм късметлийка. Имам леля.
	И, наистина, нейната леля Ортанс, която се радваше на сполучлив, ала бездетен брак, беше проницателен реалист. Според нея нямаше смисъл да се харчат пари за чеиз, след като мъжът е в кърпа вързан. Шикарните дрехи бяха нужни, за да се изправи момичето на крака и да успее да се омъжи възможно най-добре. Те бяха инвестиция за бъдещето.
	Затова тя бе завела Максин и майка й в салона на „Диор“ и без много-много да питат Максин, двете жени се бяха спрели на едно тъмносиньо вълнено палто с огромни копчета, които светеха като сапфири, на рокля за коктейли от син атлаз с черна дантела „Шантийн“ и на семпъл син вълнен всекидневен костюм с допълнителна плисирана пола на кремави и сини карета за уикендите. Бяха подбрали и вълнена клоширана рокля с цвят на праскова, която падаше дискретно върху пълния ханш на Максин, и още една дълга до земята права рокля от бледосиня тафта с подходящо късо жакетче. Всички тоалети бяха силно прищипнати в талията, всички поли бяха богато набрани, всеки детайл беше изящно подшит и изпипан. Изработката беше отнела три седмици, с по пет проби за всяка дреха и на Максин й бе призляло, когато бе чула цената 750000 франка. Никога нямаше да дръзне да ги облече.
	Момичетата пропуснаха чая, защото — с тайната мисъл за бъдещо заемане — Кейт изпробваше всеки тоалет, който Максин беше донесла със себе си, а Пейган, макар да не можеше да се нагизди заради превръзката, подскачаше наоколо, възбудена от бляскавите дрехи. Максин беше впечатлена от ръста на Пейган, от косата й, от бликащата й веселост.
	— Виж, Кейт, сребърни високи токчета! О, Максин, краката ти са колкото на врабче, по дяволите! — викаше тя.
	Кейт бърникаше из куфара, а около нея хвърчаха парчета разтегателна хартия.
	— Гледай, Кейт, истинска крепдешинена блуза и дантелена нощница! А дрехите в Англия са още с купони, представяш ли си, Максин. Няма нищо по-пленително от тези прелестни неща. О, как жадувам за нещо красиво!
	Максин не се подведе от думите й — тя веднага схвана, че Пейган е свикнала да получава онова, което иска. Много странно, че беше приятелка на Кейт, която изглеждаше съвсем тиха и обикновена, дори безцветна, въпреки яркочервените нокти на краката си. Двете очевидно бяха приятелки и Максин бързо разбра, че са учили в Лондон още от десетгодишна възраст. Ала това не беше единственото, което ги свързваше. Общото между двете момичета, онова, което ги бе сближило още в началото, беше фактът, че и двете бяха аутсайдери, макар и по различен начин. Кейт заради това че баща й беше така натрапчиво богат, а Пейган, защото бе възпитана да води начин на живот, който вече не съществуваше. Нейният привилегирован свят беше изчезнал завинаги заедно с портите от ковано желязо на имението, които, както и тиганите от миньорските къщички, бяха претопени през 1940, за да се превърнат в оръжия.
	И по говор, и по възпитание Пейган се отличаваше толкова много от ученичките от средната класа в „Сейнт Пол“, че изглеждаше арогантна, без сама да го съзнава. И дори в това училище, в което имаше много малко правила по отношение на униформата, нейният външен вид се възприемаше като ексцентричен. Никакви готови дрехи не й ставаха, защото беше един и седемдесет и пет и с подчертано момчешка фигура. През войната, при онази сурова купонна система, когато осем момичета успяваха да си купят с годишните си купони само една булчинска рокля, всички в Англия износваха дрехите си, докато се разпаднат на парчета, и си шиеха нови рокли от стари покривки за маса, от чаршафи и завеси.
	Вдъхновена от общия пример, Пейган се качи на тавана и разопакова дрехите на покойния си баща. Първо подноси кашмирените му пуловери и копринените шалчета с чифт бричове; след това задигна копринените ризи, които препасваше с колан и носеше като рокли, а госпожа Хокън от селото преправи един морскосин копринен халат на бели точки в „празнична рокля“ за в неделя. После Пейган плячкоса и някои по-стари сандъци на тавана — за жалост, не можа да се пъхне в копринената рокля на баба си, но пък се докарваше с дантелени блузи отпреди сто години и със също толкова старинни поли от масленозелено кадифе или тъмносиня коприна. Скоро си спечели репутацията на момиче не само с ексцентрични виждания, но и с ексцентрични тоалети, ала благодарение на ръста, на стройната фигура и на чудесната си махагонова коса винаги изглеждаше небрежно прекрасна.


	Вечерният гонг на „Л’Ирондел“ биеше в седем и половина. Изгладнели, трите момичета изоставиха с неохота чудесния гардероб на Максин и се присъединиха към потока разхвърчани коси, подрусващи се гърди и силен мирис на мишници, който трополеше надолу към трапезарията, където висяха стари портрети в тежки позлатени рамки, а на тъмните греди на тавана над дългите дъбови маси бяха окачени месингови холандски полилеи. Надвиквайки шума, Максин попита за училищните порядки.
	— Сутрешен звънец в седем, закуска в седем и трийсет, уроци от осем до дванайсет — измърмори Пейган, докато Кейт режеше агнешкия си котлет на малки парчета. — Спорт по желание от два до четири и трийсет, след това — време за подготовка до шест и половина. После вечеря и лампите се гасят в десет. Никакво учене през уикенда. Църква по избор. Qu’estce que tu penses du nourriture de l’ècole?*
	[* Какво мисли за училищната храна? — (фр.). — Б.пр.]
	— Отвратителна — отвърна Максин съвсем искрено. — Също като твоя френски.
	— Няма значение, господин Шарден каза на майка ми, че произношението ми е отлично — изфука се Пейган весело. — Кейт, би ли разкопчала горното копче на чепиците ми… Срещна ли се вече с директора? Не? Е, той е едно безлично малко влечуго. Сервилен и мазен, ще видиш. В Лондон беше отседнал в „Кларидж“ и ние с майка ми отидохме да го посетим. Носеше жълт пуловер и костюм на огромни карета — с такъв костюм никой англичанин не би искал да го видят даже и в ковчега, камо ли в града. Забелязах, че дори не поглежда бележките ми от училище. Толкова по-добре, защото те бяха — не ти е работа… Имах чувството, че Шарден е на лов за ученици, каквито и да било. Очевидно работи само за пари, не мислиш ли, Кейт?
	Кейт кимна. Тя бавно ядеше шоколадова бисквита. Можеше да дъвче една бисквита два часа, отхапвайки методично, с равна скорост, като плъх, който гризе труп. Пейган оправи превръзката на рамото си:
	— Просто съм изненадана, че майка ми ме изпрати тук, освен ако не е, защото се предполага, че това е най-доброто училище в Швейцария и таксата плаща дядо ми, а не тя.
	Отопи чинията си с парченце хляб.
	— Освен това, по дяволите, аз наистина се нуждая от известно излъскване на маниерите. Искам да кажа, че съм разхвърляна и че не ме бива по шикарните тоалети, и не знам какво да казвам на хората по приемите и не мога да правя нищо от нещата, които правят големите момичета.
	— Тук сме вече от седмица, а почти не сме виждали Шарден — зачуди се Кейт. — Неговият апартамент е от другата страна на вилата и има отделна входна врата. Той, изглежда, си живее съвсем откъснато от училището. Сигурна съм, че получава по-добра храна от нашата, защото понякога от кухнята се носи миризма на какво ли не — на печена патица например. Това съвсем не е моята представа за директор.
	— Две бразилски момичета са тук вече от година и казват, че се славел с ужасен нрав — добави Пейган. — Но имало само едно нещо, което наистина го изкарвало от кожата — ако излезеш от училището нощем. Очевидно изпада в истерия — и те изключват.
	Смълчаха се от страх. Да те изключат, беше по-страшно и от смъртта. Срамът щеше да те преследва през целия ти живот.
	След вечеря половината училище се натъпка в стаята на Кейт, за да разгледа гардероба на Максин. После изгасиха лампите. Веднага след като Матроната мина на инспекция, за да се увери, че всички ученички са в леглата и всички лампи са изгасени, Пейган се измъкна в съседната стая, омотала около себе си, като някой свръхтежък червенокож, обемистия, пълен с перушина юрган — обичайната швейцарска завивка. Покатери се на леглото на Кейт и трите момичета си шушукаха до късно след полунощ. Максин им разправи за тримата си по-малки братя и сестри в Париж. Кейт, която също като Пейган, беше единствено дете, си мислеше, че сигурно е забавно да имаш голямо семейство, но пък училището на Максин в Париж, изглежда, не беше никак забавно.
	— Ние също пишехме с часове домашните си в „Сейнт Пол“ — въздъхна Пейган. — Предполага се, че една задача решаваш само за двадесет минути, а накрая на домашното трябваше да пишеш колко време ти е отнело, но естествено всички лъжеха, защото не искаха да изглеждат тъпи. Ако над есето за гръцката архитектура си се мъчил три часа, пишеш двайсет и пет минути. Всички от „Сейнт Пол“ са лъжци и всички имат слабо зрение, защото наваксват вечер с фенерче в леглото.
	— Майка ми се оплака веднъж на главната учителка — каза Кейт, — а тя я настанила на една табуретчица срещу огромния си началнически трон и избоботила с ниския си гръмовит глас: „Разбира се, че Кейт не трябва да работи в леглото, трябва да учи през обедната почивка или да напусне, щом не може да се справя“.
	— Главната учителка имаше огромна, началническа фигура. Движеше се като кораб. Като че ли нямаше крака — продължи Пейган. — Носеше пенсне, косата й беше пристегната в сивкав кок и се обличаше с много демодирани оранжеви пуловери, без сутиен; виждаш това, но не смееш да го забележиш. Някой я беше описал като бог, впрегнат в каруца. Тя мяташе гръм и мълнии по нас с гърлен, величествен глас. Веднъж се класирах на второ място на конкурс по рецитация просто като я имитирах. Страхувах се, че ще ме изгонят заради дързостта ми, но никой не обърна внимание. Казаха, че има хляб в мен.
	— И защо майка ти те е пратила в това училище, щом не е одобрявала директорката? — попита Максин.
	— Не директорката — поправи я Кейт. — Главната учителка*. Ходех там, защото баща ми искаше да получа… най-доброто.
	[* Headmistress — директорка, high mistress — главна учителка. — Б.пр.]
	Бащата на Кейт имаше амбицията тя да получи такова образование, каквото той самият нямаше. Беше я изпратил в „Сейнт Пол“, защото бе прочел, че там били учили членовете на кралското семейство. Бащата на Кейт искаше винаги най-доброто, затова майка й винаги търсеше най-доброто, дори когато пазаруваше. Когато купуваше сливи, питаше зарзаватчията: „Кои са най-сладките?“. Когато купуваше рокля, никога не можеше да реши коя й отива най-много и затова винаги питаше продавачката: „Коя е най-елегантната?“. И естествено, продавачката избираше най-скъпата, което беше добре, защото колкото една вещ е по-скъпа, толкова е по-хубава.
	Майката на Кейт също се влияеше от кралското семейство и се обличаше като кралицата. Ненатрапващите се, изискани дрехи на Кейт носеха емблемата на „Дебънам & Фрибоди“ защото тоалетите на малките принцеси бяха оттам и на кутиите им беше отпечатано: „По поръчка на Нейно величество“. Кейт мразеше дори магазина, с обточените му с клони мраморни зали и старомодните изискано вежливи продавачки, всичките от благороднически родове, които бяха виждали и по-добри дни. Тя би предпочела, също като останалите момичета, да си купува в „Селфридж“ евтините памучни молели, прекопирани от „Ню Лук“.
	Майката на Кейт беше осигурила най-доброто и за дома им, „Грийнуейс“. Антикварните предмети бяха скъпи, но богато резбованите столове, брокатените дивани и атлазените завеси с тежки ресни някак си не можеха да създадат онази небрежно-елегантна атмосфера, която излъчваше апартаментът на майката на Пейган в Кенсингтън, където семплите мебели бяха пренесени от къщата им в провинцията и всяко нещо бе оригинално, макар и малко поочукано и внушаваше усещането за хармония. Някои порцеланови съдове бяха понащърбени, но ако семейството ви ги използва от сто и петдесет години, няма как да не бъдат нащърбени, нали?
	Кейт ненавиждаше самодоволното съвършенство на „Грийнуейс“. През нощта прожектори осветяваха дърветата и храстите от двете страни на входната алея — баща й смяташе, че това е стилно и „отваря“ верандата с колоните. Столовете, канапетата и масите на долния етаж бяха прекалено големи, а абажурите и картините прекалено малки; трапезарията беше с пластмасова ламперия, а полилеят представляваше наредени в кръг фалшиви свещници с миниатюрни, имитация на пергаментови, шапчици. Горе спалните бяха учудващо голи. В края на краищата те не се използваха за друго, освен за спане и бащата на Кейт не виждаше защо трябва да харчи пари за тях.
	Кейт ходеше на училище с бащиния си ролс-ройс. Колата с шофьор я отделяше от съученичките й. Те нямаха различни дрехи за всеки ден от седмицата и пътуваха с автобус или метро. Кейт винаги караше шофьора да спира в края на улицата и вървеше до училището пеша. Тази хитрина беше общоизвестна, но съученичките й смятаха, че добре прави, дето избягва да се фука; в техните среди фукането се възприемаше като най-голямото престъпление.
	За нещастие бащата на Кейт се фукаше и заради нея. Когато съученичките й идваха у тях, той им показваше колите си и ги караше да отгатнат колко пари е спечелил миналата година или какво е купил миналата седмица. След това си бъбреше с Кейт и споделяше коя от приятелките й предпочита. Постепенно Кейт спря да кани гости. Започна да прекарва свободното си време и да обядва с Пейган, която също беше самотна, тъй като другите момичета я намираха за странна. Необичайно бе момиче на възрастта на Пейган, от порядъчно семейство, да бъде тъй небрежно към външния си вид и тъй безразлично спрямо това, което мислят хората за нея. От своя страна, Пейган даде да се разбере, че смята съвестните, трудолюбиви момичета от „Сейнт Пол“ за толкова скучни, колкото ездата в прашните лондонски паркове, сравнена с препускането из ливадите на Корнуол, с развята от соления вятър коса.
	Бащата на Кейт сипеше покани към Пейган и майка й, която очевидно беше „висша класа“, и веднъж дори им предложи екскурзия до Майорка (казваше икскурзия), но поканата бе учтиво отклонена. Кейт знаеше защо баща й харесва майката на Пейган. Знаеше, че той иска да я омъжи добре, може би дори за титулувана особа, ала не беше наясно как да постигне това, но в края на краищата нали имаше „париците“ и виждаше, че майката на Пейган познава хората с титли, а и знае „необходимите неща“. Точно затова Кейт беше изпратена в „Л’Ирондел“ — нали и Пейган ходеше там. Ако швейцарската гимназия беше „необходимото нещо“, тогава и Кейт трябваше да учи в нея.
	Пейган дразнеше Кейт за тайните надежди на баща й.
	— Когато станеш маркиза, не питай как да стигнеш до клозета, а до „тоалетната“.
	— Какво значение има, щом като, така или иначе, е ясно къде искам да ида? — сопваше се Кейт, но скришом четеше романите на Нанси Митфорд и учеше какво отличава В (висшето общество) от не В. Казваше „бележник“, а не „тефтер“, „салфетка“, а не „кърпа“ и предлагаше на гостите „чаша шери“, а не „едно шери“. Упражняваше се да говори бавно и провлечено, като изяжда част от думите, но скоро разбра, че опитите й са безнадеждни. Висшето общество уж говореше на нормален английски, но в действителност бе някакъв таен език, пълен с неуловим подтекст, който се научава още в люлката. Във В кръговете само едно нещо се смяташе за по-непростимо от това, да не знаеш тези тайни значения, и то бе — да се преструваш, че ги знаеш, да се опитваш да надхитриш хората, които са по-висши от теб. При първия, макар и дребен пропуск, истината лъсваше — достатъчно бе само веднъж да кажеш Кралския яхтклуб вместо Кралската яхтескадра или да закачиш семейни фотографии по стените, вместо да ги сложиш на поставки върху страничните масички в сребърни рамки от „Асприс“ — и си обречен.
	Понякога Кейт оставаше да преспи у Пейган, която живееше в Кенсингтън, близо до „Сейнт Пол“ — макар че след онзи ужасен петък все намираше претекст да откаже, когато си спомнеше онзи уикенд през ноември…
	Пейган живееше в апартамент на най-горния етаж на някога елегантна, сега леко западнала къща на Енисмор Гардънс. Бяха играли хокей целия следобед, Кейт беше потна и затова реши да вземе душ, щом Пейган излезе по някаква поръчка на майка си. Беше се съблякла и се канеше да се шмугне в банята, когато вратата се отвори и се появи майката на Пейган, увита в бяла хавлиена роба. Кейт веднага усети, че влизането й не е случайно, и се смути. Вместо да се извини и оттегли, както би могло да се очаква, мисис Трелони запристъпва към нея. Кейт грабна някаква хавлия, а домакинята й се усмихна и по огненочервените й устни проблеснаха капчици. Когато се приближи, Кейт долови миризмата на джин.
	— Какви чудесни малки гърдички — дрезгаво каза мисис Трелони. — Момичешкото тяло е много по-деликатно от момчешкото, не мислиш ли? Повечето мъже не оценяват това, разбира се. Не оценяват изящната нежност на гърдите, на зърната.
	Увила плътно хавлията около тялото си, Кейт отстъпи към прозореца в тясното пространство между ваната и тоалетната и всъщност се озова в капан.
	— Предполагам, че си забелязала… — и майката на Пейган внезапно протегна ръката си с остър маникюр и стисна зърното на гърдата й.
	Кейт замря от страх, не беше в състояние да помръдне. За своя изненада и ужас, усети тръпка на възбуда в слабините си. Виждаше порите по носа на мисис Трелони, провисналите похотливи гънки над очите й, наплескани с черен грим. Мисис Трелони я сграбчи с едната ръка, а с другата се мъчеше да изтегли хавлията. Наведе се напред, така че Кейт можеше да види бялата ивица, където косата й бе разделена на път. Езикът й се движеше бързо, сякаш език на змия, към зърното на момичешката гърда, а ръката й се вмъкна в чатала на Кейт със сила, която беше болезнена и възбуждаща едновременно. За миг Кейт се почувства еротично хипнотизирана, после коленете й се подгънаха и тя се отпусна на пода, изблъсквайки жената настрани. Задъхана, Кейт вдигна коляно пред брадичката си, готова да рита, ако мисис Трелони се нахвърли отново. Не пророни нито дума, но очите й святкаха от страх и гняв.
	Мисис Трелони разбра посланието им. Тя рядко грешеше, но когато го стореше, знаеше как да отстъпи.
	Отдръпна се.
	— Ще те оставя да се изкъпеш на спокойствие — рече тя с успокоителния тон на безупречна домакиня, като че ли нищо не се беше случило и излезе от банята.
	Кейт скочи във ваната и се сгуши разтреперана. Чувстваше се в безопасност там и не излезе, докато водата не изстина съвсем. През останалата част от уикенда се стараеше да не остава насаме с майката на Пейган и после трябваше да минат месеци, докато се съгласи да посети дома им отново. Когато все пак се престраши, мисис Трелони се държа така нормално, та Кейт се изкушаваше да мисли, че си е въобразила цялата сцена. Дали пък наистина не беше халюцинация?
	Бе съдено тези злощастни няколко минути да окажат траен ефект върху бъдещия любовен живот на Кейт — тя изпитваше непоносима възбуда, когато беше в страстните прегръдки на мъж, ала винаги след това я обземаше страх, отвращение и срам.


>>	3.

	Гласовете на посетителите в Големия салон на „Империал“ се губеха сред звуците на пианото, подрънкването на порцелан, спонтанни изблици кръшен смях. Гостите се нижеха още от четири часа за следобедния чай или коктейл. Под ведрия поглед на изпълнена с маслени бои Мадона, уредничката на игралната зала проверяваше списъка за билярда, а заровете вече тракаха по таблата. В един ъгъл принц Али Хан шепнеше със сериозен вид нещо на ухото на южноамериканско момиче с гарвановочерна коса. Зад него младата, слаба Елизабет Тейлър посягаше към четвъртото си парче торта.
	Заобиколен от малка група невъзмутими поклонници, Аристотелес Онасис влезе през въртящата се врата, следван от дребна, млада блондинка, стиснала куп книги подмишница. Фатален начин на влизане за момиче, което не иска да бъде забелязано, защото портиерът, оберкелнерът и салонният управител веднага обърнаха глави, за да се уверят, че един от най-богатите хора в света е подобаващо обслужен. Зад него Джуди Джордан се опитваше да прилича на типична гостенка на хотела — запъти се към асансьора с бързи крачки и вперила поглед право напред, мина покрай рецепцията. Беше с карирана пола и бяла блуза, която се закопчаваше на гърба, бели къси чорапи до средата на прасеца и спортни обувки, които потъваха в дебелия килим. Почти стигна. Още петнадесет крачки… десет… пет… по дяволите! От двете страни на асансьора изведнъж изникнаха араби телохранители. Джуди зърна чистия, мургав врат на слаб млад мъж, който влезе в асансьора, последван от адютанта си в западна военна униформа. По съображения за сигурност на никого не се разрешаваше да пътува в асансьора заедно с принц Абдулах или с който и да било друг член от Сидонското кралско семейство, което държеше постоянно два апартамента в „Империал“, докато осемнадесетгодишният принц учеше в „Льо Морне“.
	Джуди смени посоката и се запъти към стълбите, но усети тежка ръка върху рамото си.
	— Госпожице — изсъска портиерът, — нямате работа в Големия салон! Трябва да използвате стълбите за прислугата. Вие даже не сте от постоянния персонал. Това е последното предупреждение преди уволнението ви.
	— Съжалявам, но ни задържаха в езиковата лаборатория и трябва да отида да се преоблека, преди да постъпя на дежурство в „Шеза“. Опитвах се да спестя време.
	— В „Империал“ не се признават никакви извинения. Бегом по задната стълба.
	Така, вместо да вземе асансьора до шестия етаж, Джуди трябваше да бъхти нагоре сто двадесет и две стъпала до тавана под скосения покрив, разделен с тънки стени на стаи-кутийки за персонала.
	Метна книгите върху сивото одеяло и се намъкна в костюма, който трябваше да носи като келнерка в кафето „Шеза“ — част от хотелския комплекс. Още три дни до почивката в неделя, помисли си, докато оправяше жабото на бродираната бяла дантелена блуза, напъхваше я в червената пола и стягаше връзките на черното дантелено елече. Все още подръпвайки черните дантели, Джуди изтича в края на коридора, почука на една врата и влетя в стаята, без да дочака отговор.
	Ник лежеше на желязното легло. Ръкавите на бялата му риза бяха навити, бе кръстосал крака и през единия му сив чорап се подаваше гол пръст.
	— Хиляда деветстотин двайсет и осма година била почти толкова добра, колкото хиляда деветстотин четирийсет и пета — издекламира той. — Изключително добра реколта за „Медок“, „Грейвс“, „Сен Емилион“ и „Помрол“, не така добра за сухите бели вина „’Бордо“, но отлична за „Сотерн“. — Той захвърли учебника. — Следващия вторник съм на изпит. Имаш ли време да ме изпиташ за реколтите, Джуди?
	— Няма начин, Ник. Закъснявам. Отбих се само да те попитам дали можеш да ми свиеш от кухнята нещо за ядене, в случай че аз не успея.
	— Твърде млада си да умираш от глад — каза той, смъкна краката си на пода и седна на ръба на леглото. — Обещай да прекараш неделята с мен и в подплатените си с найлон келнерски джобове ще открадна ядене, което да ти стигне за три дни.
	— Това се казва сделка. Тогава ще те изпитам върху реколтите.
	— Окей. Ще се отбия в „Шеза“ по-късно да пийна кафе, преди смяната. И да те зърна още веднъж.
	Тя му изпрати въздушна целувка, след това изхвръкна навън, запътвайки се към сто двадесет и двете стъпала, които водеха надолу към кафенето.
	Бе много уморена, въпреки голямата си физическа енергия — всъщност би предпочела да си полежи в неделя. Беше в Швейцария само от четири месеца, а вече се чувстваше постоянно изтощена. Ходеше на уроци в езиковата лаборатория на Гщаад от осем сутринта до три и половина следобед и подготвяше домашните си през обедната почивка. Шест дни в седмицата работеше до един през нощта като келнерка в „Шеза“ със съвсем малка почивка, колкото за един сандвич. В Швейцария нямаше профсъюзно законодателство, но пък нямаше и проблеми с разрешителното за работа. Имаше късмет, че намери тази работа. Беше й я уредил пастор Хенцен в началото на летния сезон, когато хотелът се нуждаеше от работна ръка. Наеха я за два месеца, след това я задържаха, със заплата много по-ниска, отколкото на другите келнери. Не й стигаше да се плати дори сметката за прането, но нали имаше подслон и храна — това беше важно за нея.


	Максин, Кейт и Пейган вече седяха в „Шеза“ с още едно момиче, което беше поканено само защото имаше брат в „Льо Морне“. Но Пейган още преди половин час беше решила, че ако Найджъл прилича на сестра си, която бе глупава като крава, не си струва човек да се запознава с него.
	— Татко каза, че училището наистина е променило Найджъл, той си е създал невероятно добри връзки — продължи да каканиже Франсеска. — Татко казва, че гледа на таксата като на добра инвестиция, защото иска Найджъл да има международни контакти, а в „Льо Морне“ човек среща само хора с име и пари. Всички „нефтени“ деца ходят там, нали знаете. То не прилича на училище. Намира се в старинен замък на езерото Леман. — Франсеска захапа крем питата си. — Могат да ходят в Женева или Лозана в свободните си вечери и ги пускат за уикендите, ако родителите им дадат разрешение. — Тя отхапа отново. — Имат много за учене, но не са затворени като нас, иронделките. И, разбира се, момчетата могат да посещават съботните танцови забави. През зимата всяка събота вечер се организира танцова забава в един от хотелите, нали разбирате, но Найджъл ходи само в най-луксозните, като „Империал“ например.
	— Ние никога не сме ходили на танци — въздъхна Кейт. — Всъщност не можем и да танцуваме.
	— Освен полка и шотландски там, учихме ги в училище — поправи я Пейган.
	Момчета, танци, грандхотели — всичко беше толкова вълнуващо и тревожно. Щастливка, щастливка е Франсеска, че има по-голям брат, си мислеха момичетата.
	— Кога идват тук момчетата от „Льо Морне“?
	— Те са в Гщаад за три месеца, от януари до март. Мама казва, че това е много добре планирано — след Коледната ваканция куфарът на Найджъл просто се изпраща в Гщаад, вместо в Руе.
	— Добре, че се сетих — бързо излъга Пейган. — Матроната ме помоли да ти кажа да отидеш до пощата, Франсеска. Имало колет за теб и трябва да платиш три франка.
	Франсеска изквича от радост, плати си сметката и хукна навън.
	— Не можех да я издържам повече — рече Пейган високо.
	— И аз — обади се слабичката келнерка. Пейган се обърна и изведнъж разбра, че момичето в националния швейцарски костюм е същото, което беше спасила в планината. Късата й руса коса изглеждаше така, като че ли бе кълцана с кухненска ножица и наистина беше така. Тя каза сериозно:
	— Вие ми спасихте живота…
	— Радвам се, че си давате сметка за това — изстреля Кейт.
	— … и сте си счупили ръката!
	— Не, само си изметнах рамото — отвърна Пейган. — Вие добре ли сте?
	— Нямам и драскотина, но бях много изплашена. Коленете ми се подгъваха цели часове след това. Не знам какво да ви кажа, освен благодаря. Знам, че не трябваше да хуквам така…
	— Всичко е наред, Ник ни обясни — успокои я Пейган.
	— Вие може да нямате и драскотина — озъби се Кейт, — но Пейган имаше и още как. Тя припадна. Горката й ръка, както и рамото й я късаха от болка. Остана на легло два дни.
	— Млъкни, Кейт, какъв смисъл има да я караш да се чувства виновна? В края на краищата не е паднала нарочно в урвата.
	— Дори не паднах. Земята под мен поддаде. Но аз се тревожех повече за работа, отколкото, че може да ме изнесат от урвата с краката напред.
	— Добре, хайде да забравим това — рече Пейган смутено. — Хей, вижте кой дойде!
	Тя помаха на Ник, който току-що беше отворил тежката врата от резбован дъб. Той й махна с ръка в отговор и наведе глава, за да мине под ниско провисналата греда, почерняла от точилия се столетия дим от огнището. Постройката на „Шеза“ беше най-старата част от хотела — древна селска къща от седемнадесети век със стени, дебели колкото човешка ръка.
	— Не мога да остана повече — притеснено се озърна Джуди. — Но в неделя ние с Ник сме свободни и бихме искали да ви посрещнем прилично — и да ви благодарим както трябва. Имам нещо за вас.
	Бързо допълни чашите им с горещ шоколад и хукна с таблата, а Ник, очевидно лудо влюбен в нея, загледа втренчено подире й.


	Следващата неделя следобед вратата на „Шеза“ се отвори с размах и в кафенето нахлу струя студен въздух. Влезе Джуди, последвана от Ник. Тя носеше неделната си униформа от сини джинси, навити до средата на прасеца, спортни „оксфордки“, бели чорапки и американско морскосиньо късо дебело палто. Огледа се и цъфна в усмивка, когато видя момичетата.
	— Здрасти! — извика тя и поднесе на Пейган голяма кутия, увита в лъскава хартия за подаръци и превързана с бяла сатенена панделка. Вътре имаше пурпурночервени плетени три четвърти чорапи с кожени пети.
	— Ще отиват на червената ми копринена превръзка — зарадва се Пейган и настоя Кейт да й ги сложи веднага.
	— Защо родителите ти са те пратили в езиковата лаборатория, а не в някоя от гимназиите? — обърна се Максин към Джуди.
	— Никъде не са ме пращали. Аз не им казах, че кандидатствам за стипендията на разменни начала, защото въобще не мислех, че ще мога да я спечеля — а когато я спечелих, майка ми побесня. Тя си мисли, че едно петнайсетгодишно момиче е прекалено малко, за да напуска дома си и въобще не може да разбере защо искам да уча чужди езици, но нашият проповедник я убеди, че трябва да използвам таланта, който бог ми е дал — Джуди намигна. — Пасторът на лютеранската църква тук трябва да ме държи под око. Той, изглежда, мисли, че ще ставам мисионерка в Африка и ще имам нужда от френски и немски, за да проповядвам сред езичниците в Белгийско Конго и Източна Африка.
	— А няма ли да ставаш? — Максин приглади внимателно полата на най-хубавата си рокля в мандаринов цвят, която беше облякла, защото в края на краищата Ник беше двадесет и пет процента неин кавалер.
	— Не, ще отида в Париж — твърдо каза Джуди.
	— Сама? Ще те пуснат ли родителите ти?
	— Няма да ги питам. Ще им съобщя чак след като се настаня там и си намеря работа. Иначе може да кажат „не“ — обясни Джуди.
	На масата се възцари мълчание, с което трите момичета изразяваха уважението си към това амбициозно създание. Те никога не бяха мислили за бъдещето, никога не бяха изготвяли планове, които да надхвърлят следващия почивен ден. Както в детска книжка с картинки, всичко в картината на бъдещия им живот беше ясно и просто и отговорност за него носеше някой друг. Вечно блаженство очакваше всяка от тях след сватбения олтар и единственото, което липсваше в мозайката на бъдещето им, бе лицето на Прекрасния принц. За Иронделките работата на Джуди изглеждаше нещо реално, за разлика от рязането на лук в помощ на госпожица готвачката или бездушното печатане на машина с неизменното „Уверявам Ви в най-дълбоките си чувства“ накрая на деловите писма, които преписваха от учебника.
	Кейт с любопитство взе да разпитва Джуди за езиковата лаборатория.
	— Да, курсовете наистина се ускорени — охотно заразказва момичето. — И толкова по-добре, защото имам само една година, за да науча свободно френски и немски. И останалите курсисти бързат като мен. Те всички са по-стари, наистина стари — някои са над трийсет! Нужен им е допълнителен език за бизнеса, затова пристигнали в Гщаад откъде ли не и по цял ден седят в малки кабинки със слушалки на ушите. Моят немски още не е достатъчно добър за разговор. Може би изобщо не трябва да говоря с Ник, а да си упражнявам немския.
	Ник я погледна с любов.
	— Всъщност ние почти нямаме време да разговаряме. Прибираме се в стаите си, само за да преспим. В седем започвам да приготвям масите за закуска, след това работим в ресторанта чак до три следобед. После имаме почивка до шест и половина и пак в ресторанта до единайсет. Освен ако няма тържество, тогава висим до два през нощта и на другата сутрин пак трябва да сме на линия точно в седем.
	— Имаме късмет, че тук ни дават такива добри спални помещения — вметна Джуди. — Келнерите, които са изпратени на стаж от Лозанския „Палас“, казват, че там са по пет души в стая под покрива, а чух, че в „Палас“ в Сен Мориц временният персонал трябвало да спи в мазето.
	— Господи, „Л’Ирондел“ май е санаториум — засмя се Пейган. Допадаше й ленивото еднообразие на училищния режим, за разлика от Кейт, която се дразнеше от монотонността и скуката на учебните часове.


	След тази среща всеки четвъртък следобед Джуди резервираше маса в „Шеза“ и в продължение на два часа момичетата изпиваха по чаша скъп шоколад, а в неделя Ник ги водеше на чай и те се пръсваха от ядене.
	Очевидната самостоятелност на Джуди вълнуваше трите момичета, които завиждаха на енергичността, издръжливостта и бодростта й, без да си дават сметка, че тя трябваше да се насилва всяка сутрин, за да понесе робията през деня. Момичетата следваха с неохота учебното си разписание, а Джуди сама си налагаше суров режим и неумолимо се придържаше към него. Иронделките бяха заинтригувани и от убедителния начин, по който Джуди говореше. Тя казваше точно това, което мислеше, докато трите привилегировани момичета бяха възпитавани да прикриват своите чувства и да не изразяват собствените си желания и мнения.
	Те бързо разбраха, че Ник е влюбен в Джуди до степен, която го правеше сляп за всички останали, но в негово лице и трите откриха по-големия брат, за какъвто до една бяха мечтали — брат, който да им се възхищава, да ги брани, да ги дразни, да ги представя на други момчета и да плаща сметките им. Ник беше безопасен. Той не бе част от играта на любов с нейните успехи или несполуки, при която падат скалпове, така че и трите инстинктивно си изработиха особен начин на флиртуване с него. Можеха да бъдат открито провокативни, без да се страхуват от последиците; можеха да се упражняват да флиртуват, защитени от предпазна мрежа.
	Ник бе поласкан и доволен от новата си роля на кавалер на три пленителни, при това невзискателни момичета. Отрасъл в каменностудената среда на традиционния английски пансион за момчета, той не беше имал много възможности да се среща с момичета, били те привлекателни или не. Ала Ник имаше добри обноски и след като преодоля склонността си да се изчервява, започна да ходи гордо като паша, когато ескортираше четирите госпожици. Изпълнявайки такава важна роля в групата, която другите момичета от „Л’Ирондел“ завистливо кръстиха „кликата“, Ник скоро се прости със стеснителността си на единствено дете в семейството и се освободи от чувството за малоценност, раздиращо английските юноши.
	Момичетата знаеха, че през ноември, когато започнат ежеседмичните танцови забави, ще срещнат други момчета, ала въпреки че имаха Ник, понякога се чувстваха неспокойни и жадни за авантюри.
	— Защо да не се измъкнем някоя вечер през задната врата и да отидем в един от божествените нощни барове, в някое място като „Гринго“ — подхвърли Пейган с прозявка една неделя следобед, след като беше погълнала огромна кифла с мармалад.
	Ник рязко вдигна поглед и отметна кичура от челото си.
	— Я по-добре внимавайте. Ще ви изключат, ако ви хванат… а има и още нещо. — Той се изчерви. — Нещо отвратително. Нали познавате Пол, шофьорът на стария Шарден? Та значи Шарден е… хм… хомосексуалист и негов… еее… приятел е Пол. Сигурен съм, че е вярно, защото зад гърба на Шарден, Пол ходи и с един от салонните управители на „Империал“. — Ник стана още по-червен. — Другото нещо е просто слух, но съм го чувал вече няколко пъти. Всички знаете това, което Шарден обича най-много, са парите.
	Момичетата кимнаха.
	— Та значи из града се говори, че ако хванат някое момиче извън училището с момче, веднага го изключват — освен ако баща й не плати тлъста сума, за да избегне позора. Момичето може да е било навън, само за да се позабавлява, без нищо сериозно, но Шарден пресилва нещата пред родителите по телефона. Те трябва да повярват или на нейните думи, или на Шарден, а момичето няма как да не признае, че е излизало, и тъй като родителите обикновено вярват на най-лошото, плащат.
	— Не мога да повярвам!
	— Откъде знаеш?
	— Хората досещат ли се, че той е хомосексуалист?
	— Всички местни келнери знаят, че Шарден е обратен — рече Ник. — От години вече той държи красиви мъже шофьори, а въобще не се нуждае от шофьор. Накрая на града има един бар, „Льо Куку“ — там обикновени висели разни типове… не бих стъпил на това място, казвам ви.
	— А той не се ли страхува, че може да го шантажират? — попита Пейган.
	— Ако приказките за шантажа са верни, значи Шарден играе опасна роля, но не чак толкова опасна, колкото изглежда. Той подбира жертвите си внимателно. А има голям избор. Не се съмнявате, че ако поиска, той би могъл да попречи на момичетата да излизат през нощта, нали? Родителите им са много далеко, в друга страна, и са богати. Шарден никога не претендира за суми, които те да не могат да си позволят. Мисля, че най-високата тарифа е една допълнителна годишна такса. С една дума, родителите могат да платят, за да избегнат скандала, и тъй като са пръснати по цял свят, няма опасност да се срещнат.
	Момичетата се замислиха върху думите му, смутени от тази ужасна, подла възможност.
	— За това бъдете внимателни, за бога — продължи умолително Ник, — просто в случай че тези слухове се окажат верни. Кой знае, но все едно и също чувам от хотелската агенция „клю-клю“. А и това не е всичко. Някои казват, че Пол е бисексуален.
	Последва пауза, след което Ник обясни какво значи бисексуален. Беше се изчервил жестоко и вече съжаляваше, че е подхванал темата, но същевременно бе и поласкан от вниманието.
	— Говори се, че ако някое много богато момиче излезе през нощта и Шарден го хване, може да бъде… умишлено прелъстено от Пол и фотографирано в… еее… компрометираща поза. Барманът в „Империал“ ми подшушна, че миналата година бащата на едно бразилско момиче си пийнал малко повечко и започнал да псува Шарден. Казал, че бил долетял тук само защото директорът го шантажирал, но не можел да се оплаче в полицията, тъй като дъщеря му била замесена и, ако скандалът излезе наяве, жена му никога нямало да му прости… Той трябвало да защити името на семейството и репутацията на дъщеря си, иначе тя никога нямало да може да сключи добър брак и така нататък… После казал, че никога нямало да прости на дъщеря си, че го е поставила в такова положение, защото не можел да рискува да нарече Шарден измамник. Имало фотографии на дъщеря му с Пол. — Ник се усмихна. — Сигурно са били доста необикновени снимки. Казал на бармана, че платил за тях трийсет и шест хиляди швейцарски франка. В брой.


	За Пейган, Максин и Кейт животът в „Л’Ирондел“ преминаваше сред очарователната мъглявина на сантиментална наивност. Макар с тела на жени, ученичките бяха все още деца. От тях бликаше обилна енергия, кикотеха се, бърбореха, подскачаха, свирукаха си и, като цяло, бяха доста глупави. Уроците ги отегчаваха, любовта ги вълнуваше, страстта беше нещо, което искаха да изучат, и единствената им амбиция бе да се влюбят. Около тях витаеше упоителна атмосфера на предусещане на времето, когато щяха да станат жени. Прекарваха цели часове с инструкции от списанията и диаграми в едната ръка и тубички скъп грим в другата, докато решат дали лицата им са овални, кръгли или квадратни. Пилееха времето си в приказки, проби и размяна на дрехи. Всички момичета силно пристягаха талиите си с широки еластични колани; носеха изящни блузи и нанизи от малки перли. Сутиените на американските момичета придаваха на гърдите им формата на кръгли чашки, навирени нагоре към небето като две фунийки за сладолед. На втората събота от пристигането си всяка нова ученичка неамериканка хукваше да си купи френски дантелен сутиен. След това момичетата безкрайно дълго сравняваха новите си, поклащащи се гърди, измерваха ги и се безпокояха за вида им.
	— Едната ми е по-голяма от другата…
	— Защо моите са по-ниско от твоите?
	— Серена има косми по зърната…
	— Можеш да си направиш по-голяма вдлъбнатина по средата, като натъпчеш чорапи от двете страни…
	— Иска ми се да имам по-големи…
	— Иска ми се да имам по-малки…
	Максин упорито се опитваше да избягва подчертаването на гърдите си. Тя имаше големи, доста провиснали гърди и още не бе свикнала с тях. Притесняваха я и затова ги подпъхваше колкото може по-настрани под мишниците и постепенно раменете й се привеждаха напред. Нищо от това, което разправяха другите момичета, не беше в състояние да я убеди, че хубавите й възвишения са достойнство. Изчервяваше се винаги, когато видеше група работници на пътя, защото знаеше, че щом се изравни с тях, мъжете ще зяпат гърдите й с омагьосан поглед, докато ги подмине. За да я успокои, майка й беше казала, че закръглеността й ще изчезне с кърменето на първото й бебе, но мисълта да се носи с тези футболни топки в продължение на години, чак докато ги сплеска някакво си бебе, което още не е поръчано, не тешеше особено Максин и когато не носеше скъпите дрехи от „Диор“, тя прикриваше тялото си под огромни, безформени пуловери.
	Една вечер, облечена в едно от тези къси вълнени покривала, Максин учеше Кейт да танцуват бавно. Тананикаше „Бавен кораб до Китай“ и притискаше Кейт, докато се носеха тържествено из тясното пространство между двете легла.
	— По-добре, че няма място, защото така е и в нощните барове — обясняваше Максин, която не беше стъпвала в нощен бар.
	Никое от трите момичета не бе ходило на среща с момче и ако му се случеше, нямаше да знае за какво да говори. Те отчаяно завиждаха на момичетата с по-големи братя и безкрайно се притесняваха за това, къде трябва да си държиш носа, когато те целуват.
	Говореха за тези неща всяка нощ. След изгасването на лампите Пейган изпълзяваше от стаята си, увита в тежкия пухен юрган като пакет, и сядаше по турски на края на леглото на Кейт, за да обсъдят всички аспекти на това, да си жена. Винаги се съгласяваха единодушно, че биха направили всичко за истинската любов, която моментално биха разпознали. След това решаваха за какъв мъж биха се омъжили и си описваха една наруга своя Прекрасен принц. Обсъждаха какви ще бъдат сватбените им рокли, представяха си медения месец. В уютната тъмнина поемаха дълбоко дъх, за да се гмурнат във вълнуващата мистерия, която никоя от тях все още не беше открила… секса. Той бе неизменно романтичен и никога не завършваше със спане на подмокрени чаршафи. Те никога не си представяха Прекрасния принц с ерекция, а още по-малко — с презерватив.
	Пълната липса на сексуално възпитание в училището беше изненадваща, но всички момичета в „Л’Ирондел“ лъжеха нагло за сексуалния си опит, който по принцип беше нулев, за да не изглеждат демоде в очите на другите. Досега единственият сексуален опит на Кейт и Пейган се състоеше в развихрените фантазии за тампоните. Никоя от тях не бе използвала тампон, но Пейган беше откраднала упътването от кутията на майка си и двете с Кейт се бяха блещили над смущаващите илюстрации.
	Никоя от тях не бе изучавала, опипвала или виждала мястото между краката си. На четиринадесет години Максин отегчена се беше въртяла и търкала о стола в часа по вероучение и бе помислила, че изпитва религиозен екстаз. Веднъж по време на лов с кон, взет на заем, с необичайно висок преден край на седлото, Пейган бе почувствала възбуда, която си обясни като божествено вълнение от гонитбата. Кейт винаги беше обичала да се катери по въже в часовете по физическо, заради острата тръпка на отмала, която усещаше, когато се плъзгаше надолу с крака, кръстосани около въжето, със здраво притиснати бедра. Веднъж тръпката я прониза на самия връх на въжето и тя застина там блажено, полюлявайки се, неспособна да помръдне, глуха за резкия, шибащ глас на мис Хейдок (свикнала с момичетата, застинали на горния край на въжето), която й заповядваше да слезе долу незабавно.
	Максин, французойка и при това на седемнадесет години, една година по-голяма от Кейт и Пейган, бе техният неоспорим и уважаван авторитет по сексуалните въпроси, още повече че тя беше инструктирана. „Всички момчета са еднакви — й бе обяснил нейният свещеник, — котараци. Всички се стремят към едно-единствено нещо и ти не трябва да им позволяваш да го получат, защото щом се наситят, започват да те презират за това, че си им го дала. Даже и някое момче да се закълне, че те обича, след като го получи, ще те отритне (и насаме, и което е още по-лошо — публично), защото тогава вече няма да те уважава. Ако някое наистина сериозно момче те обича истински и се опита да настоява, значи просто те проверява“, — ала свещеникът не беше казал за какво. По някаква мистериозна причина мъжът не можел да се контролира, така че ако го обземе необуздана полова страст, вината е в теб, тъй като си толкова привлекателна, с което „го подвеждаш“. Това лесно може да доведе до катастрофа, защото какво ще кажеш на съпруга си в първата брачна нощ? Ако не се опазиш целомъдрена, бракът ти ще е злополучен още отначало, а оттам и животът ти ще бъде провален. Тъй като мъжът винаги може да познае.
	Странно беше, че никое от момичетата не поставяше под въпрос двойния стандарт на секса. Те приемаха, че едно момче може да се влуди, да обезумее от страст, но никога не им мина през ум, че и момичето може да почувства същото. Приемаха, че не момичето, а момчето носи отговорност за спазване на определени граници в секса; нейна работа е да контролира неговата похотливост. Така момичетата се учеха да потискат собствения си еротичен нагон, у тях се формираше модел на поведение и след като години спотайваха естествените си чувства, много от тях по-късно не можеха да се възбудят отвъд тази граница на позволен сексуален контакт. Сексуалността им беше програмирана и деформирана.
	Максин настойчиво твърдеше, че италианските момичета се запазват за съпрузите си и в същото време отиват докрай, като използват алтернативен път.
	— Уф! Измисляш си, противно създание такова — сопна се Пейган. — Както и да е, как може мъжът да познае?
	— Ако не успее да вкара нещото си вътре, това е доказателство, че си девствена — обясни Максин. — Освен ако не си спортистка, не яздиш кон, не караш колело или не играеш гимнастика.
	Дори и да има сериозен приятел и да си мисли, че може да се сгодят, всяко момиче трябва да спазва определени нравила на половия етикет. За щастие, Максин ги знаеше и споделяше своята информация след загасването на лампите.
	— На първата среща, на рандевуто де, нищо — освен многозначителен поглед, когато си казвате довиждане. — Последва пауза, при която всички упражняваха многозначителния поглед в тъмното. — После, след втората среща, ще му позволите да ви целуне по бузата. Пак следващия път — истинска целувка за сбогом.
	— Френска целувка ли, с езика? — полюбопитства Кейт.
	— Не преди четвъртата среща.
	Максин трябваше да признае, че нямаше опит в тази целувка и побърза да премине към петата среща, когато, ако момчето е сериозно, може да му разрешиш да стигне до кръста — категория, която имаше два варианта: над дрехите и под тях. Лично Максин никога не би допуснала нито единия, нито другия. Възнамеряваше да бъде предпазлива до женитбата.
	Някои момичета позволяваха на мъжа да ги опипва под кръста. И в този случай двата варианта били (1) над и (2) под дрехите, но само при положение че нещото му е здраво закопчано, нали разбирате.
	— А какво се прави при под дрехите?
	— Момчето гали космите. — Отново настана тишина и всички загалиха окосмяването на срамните си части, без да почувстват нищо.
	Седмият етап на порочността бил да позволиш на момчето да отиде докрай. Отиването докрай означавало екстаз, разбира се, но било ужасно опасно.
	Като се имаше предвид, че всички момичета в „Л’Ирондел“ се бояха до смърт от мисълта за забременяване, беше учудващо, че когато се стигнеше „докрай“, всички до една хранеха твърда, почти религиозна увереност, че бременността не може да се стовари върху тях, особено първия път. Бог не би позволил това да им се случи, а пък нали и статистиката го потвърждава. Освен, разбира се, ако не пипаш… семето. Всички момичета се ужасяваха от спермата. Нужен беше само един сперматозоид от всички тези милиони, за да забременееш, а те, проклетите, могат да живеят цели четири дни, пълзейки невидими по крачолите на гащите ти. Затова по-добре да не поемаш никакви рискове — от жизнено значение е момчето да вземе предпазни мерки. Но пък колко отблъскващо е, ако използва гуменото нещо?
	— Казва се „френска маруля“ — заяви Пейган авторитетно.
	— Не, казва се „английска шапчица“ — поправи я студено Максин.
	Както и да се казваше, то водеше до нов проблем в етикета. Трябва ли да гледаш настрани, докато той си го слага? Да се правиш, че не забелязваш? Ами ако си го е сложил още преди да дойде? В такъв случай, той не е бил завладян от красотата ти, а поначало е имал намерение да стигне докрай. И всъщност как се слага то?
	— Мисля, че го нахлузват, когато нещото им сочи нагоре — изперчи се с познанията си Пейган. — Като ръкавица само с един пръст.
	Не беше много романтично. Но нямаше как да не признаят, че е по-добре, отколкото да забременееш. Да забременееш, беше просто немислимо. Всяко злочесто момиче, сполетяно от такава съдба, трябваше да седне в пареща, гореща вана и да изпие цяла бутилка джин. Сред парата до нея сяда някоя истинска приятелка, която да я ободрява, да я наглежда да не припадне, да не се удави или да не вдига пиянска врява, която Матроната може да чуе. Иначе трябва да намериш доста голяма сума и да посетиш бабичката на задната уличка, която ще те сложи да легнеш като оскубано пиле на старата си кухненска маса и ще разтвори краката ти. После, без да си е измила ръцете, ще пъхне в теб игла за плетене. Ако си богата, би могла да отидеш и в частна клиника, където ще ти сложат упойка и иглата за плетене ще е направена от неръждаема стомана, ще е стерилизирана и всички ще се преструват, че ти вадят апендикса.


	Кейт се събуди, преди звънецът да е иззвънял, и веднага разбра, че през нощта бе станало нещо страшно. Шумовете откъм улицата бяха приглушени и стаята изглеждаше необичайно светла. Спусна се да отвори прозореца и дръпна дантелените завеси. Студът беше налепил бели цветя по стъклото. Боса, само по синята си нощница, тя се наведе навън. Дърветата бяха обсипани със сняг, покривите на вилите се губеха под леки бели завивки, които блестяха на ранното слънце, кулите на хотел „Империал“ излъчваха бяла светлина като заскрежена торта за детски рожден ден. Боровите гори оттатък града изглеждаха призрачни, сякаш сивкава дантела.
	Снегът продължи да вали обилно няколко нощи и след седмица градчето се преобрази. Магазинът за ски под наем почти не се затваряше; по улиците се плъзгаха скиори; деца, увити като обемисти пакети, теглеха малки, шарени шейни; млякото се разнасяше с шейна с впрегнати кучета, а от местната конюшня веднага изкараха величествените конски шейни. Най-накрая беше дошъл Сезонът.
	На мига се пръкна нов елит. Всеки мъж, който можеше да кара добре ски, беше привлекателен, онзи, който не можеше — безинтересен. Мъже, които бяха прекарали лятото като селски ратаи или зидари, изведнъж се превърнаха в богове в ролята си на инструктори по ски. Зимната мечта на всеки водопроводчик бе да се ожени за една от богатите наследнички от гимназиите, затова момичетата бяха третирани с предимство в ски курсовете и получаваха много повече внимание, отколкото заслужаваха. Загорелите, стройни инструктори с червени вълнени шапчици и пуловери пленяваха сърцата на госпожиците, докато увещаваха, караха се и подпомагаха изоставащите, пикирайки насам-натам в непринудена грация, на която всички завиждаха. Защото да можеш да караш ски добре, беше най-висшето социално достижение.
	Особено боготворен, но от разстояние, беше швейцарският отбор по ски, който тренираше в Гщаад. Качествата на четиримата състезатели и двете резерви бяха предмет на нескончаеми дискусии, но самите членове на отбора нямаха време за нищо друго, освен за тренировките. Живееха във вила в края на града и почти не се показваха. Което, разбира се, ги правеше още по-привлекателни.
	Една сутрин на закуска Пейган прекъсна станалите вече безконечни разговори за това, какво ли ще се случи следващата събота на първата танцова забава за сезона, като вдигна глава от писмото на майка си. Тя рядко получаваше писма.
	— Ей, слушайте — поде Пейган. — Майка ми познава бащата на Ник. Аз й разказах за него в последното си писмо и тя мисли, че той сигурно е бил в „Итън“ заедно с братовчед ми, Тоби. Пише, че ако презимето му е Клиф, а баща му е Уолтър, навярно е синът на хотелиера сър Уолтър Клиф и ще наследи огромен семеен бизнес.
	— Не може да е същият, иначе щеше да спомене за това — усъмни се Кейт.
	— Ако той е син на сър Уолтър Клиф, положително не би го споменал, — рече Пейган и поясни на Максин: — Британско скромничене, нали разбираш?
	По-късно в гардеробната на „Шеза“ казаха на Джуди, която възкликна.
	— Без майтап? Никога нищо не ми е казвал. Мислех, че учи за келнер, за да работи като келнер.
	Седнаха и след малко Ник се запровира към тях през гъсто наредените маси. За ужас на другите момичета Джуди веднага се нахвърли върху него:
	— Вярно ли е, че един ден ще наследиш хотелиерския бизнес „Клиф“?
	Ник се изчерви. Започна да приглажда назад косата си, за да спечели време, после запелтечи:
	— Добре де, да, аз ще трябва да го управлявам, но той няма всъщност да бъде мой, това е семеен тръст. Моята работа ще бъде да се грижа за него… от името на семейството.
	— Значи ли това, че ти си богат? — настояваше Джуди.
	Последва пауза.
	— Не съм беден — призна Ник с нещастен вид. — Но ще трябва да поема много отговорности. — После добави с необичайна твърдост: — Имате ли нещо против, ако спрем да обсъждаме това?
	По-късно в гардеробната Максин се обърна към Джуди със сияеща усмивка:
	— Е, сега като знаеш това за Ник, май ще приключиш с Джим от Виржиния, а?
	— Защо? — попита Джуди изумена.
	— Защото Ник е луд по теб. И би бил много добра партия, нали? — не я оставяше на мира Максин.
	— Виж какво, аз още не съм навършила шестнайсет години — засмя се Джуди. — И нямам намерение да се женя за когото и да било, да не говорим пък за момче, в което не съм влюбена. Обещах на майка ми дори да не излизам с момче, докато съм тук, и именно заради това тя ми позволи да дойда. Мисля, че беше разумно обещание, и ще го спазя. Знам че за вас, богатите деца, това може да изглежда налудничаво, но аз трябва да си изкарвам хляба. Много е трудно да учиш едновременно френски и немски, а и работата ми като келнерка хич не улеснява нещата. Но надали ще ми се удаде друг такъв шанс и затова ще го използвам докрай. Мъже — колкото щеш, животът е пред мен. Могат да почакат. — Поколеба се и след това си призна. — Ако искаш да знаеш истината, нямам никакъв приятел. Джим от Виржиния не съществува. Той е димна завеса, която спускам пред другите момчета, ако започнат да се интересуват прекалено от мен. Това спасява суетността им. Мъжете мразят да им казваш „не“ заради самото „не“.
	— Но ако се омъжиш добре, няма да ти се налага да работиш — каза Максин объркана.
	— Хващаш ли се на бас? — протегна ръка към нея Джуди.


	Тази вечер в трапезарията се носеше развълнувано жужене. Момичетата обсъждаха какво ще облекат за танците. Максин си имаше синята копринена права рокля с болерото с буфан ръкав. Кейт щеше да сложи втръсналата й рокля от „Дебънам“ от кремаво моаре с широк колан и скромно, сърцевидно деколте, прикрито с дантелено фишу. Максин предложи да поотвори малко деколтето и предложението й бе прието начаса, ала това не решаваше въпроса с тоалета на Пейган.
	— Няма смисъл. Не мога да ида. Нямам дълга рокля — заключи тя мрачно.
	— Но имаш клош пола от черна тафта — въодушевено я убеждаваше Максин и бялата копринена блуза на баба ти. Какво ще кажеш, ако вземем да купим няколко метра крещящо розова тафта и направим огромен волан на полата отдолу, така че да стига до глезените ти, и наберем останалия плат около кръста като пояс, а след това разкопчеем блузата ти така, че да се получи дълбоко деколте?
	Пейган се ободри. По някакъв странен начин тонът на Максин много напомняше старата мисис Хокън от селото, а за Пейган нямаше по-любимо занимание от преправянето на стара дреха в нещо, което да служи за съвършено различни цели от първоначалното й предназначение.
	Същата вечер Максин очерта с тебешир ново, смело издълбано деколте на кремавото моаре, а Кейт си затвори очите и стисна палци, когато ножицата захапа плата. След това коленичила, Максин се засуети около Пейган, прикрепвайки с карфички ивица от вестник към края на полата й, за да направи кройка за волана. Из цялото училище момичетата пробваха тоалетите си за танците. Някои от европейките носеха пленителни рокли, наречени „Веселата вдовица“, които обвиваха плътно телата им от мишниците до бедрата с черен атлаз и дантела. Държаха ги подшити отзад стоманени ленти, неудобни като банелите от Викторианската епоха, но пък роклите изглеждаха секси.
	Всички момичета, с изключение на едно, написаха и изпратиха с въздушна поща писма до вкъщи, с които искаха пари за допълнителни уроци по цигулка…


	„Империал“ е един от най-красивите хотели в света със своите кули и кулички. Когато неотопленият зелен училищен минибус се приближи до блестящия остъклен вход, ученичките свалиха зимните си палта, които съвсем не бяха шикарни (много малко от тях имаха вечерни наметала), защото по-добре човек да замръзне, отколкото да изглежда зле облечен. Ескортирани от две притеснени госпожици, те измаршируваха по червения килим под кристалните полилеи към балната зала, където вече имаше хора, насядали около малки бели масички с изящни свещници. Момичетата насядаха на редицата тъмночервени дивани, запазени за тях, и си поръчаха джин фис — трябваше сами да плащат напитките си, а предполагаха, че джин фисът се пие най-дълго. Учтиво официален, Ник беше един от келнерите, които приемаха поръчките им.
	Всички момичета бяха нервни, ужасяваха се от мисълта, че ще ги поканят на танц, ужасяваха се от мисълта, че няма да ги поканят, ужасяваха се, че ще танцуват лошо и може да настъпят кавалера си. Преструваха се, че не забелязват върволицата самци, която вече се оформяше в отсрещния ъгъл на залата, и се подготвяха — може би — за първото си голямо публично унижение. Пейган беше доволна, че е седнала така, та момчетата да не могат да видят колко е висока. Знаеше, че е прекомерно висока поне за половината мъже в салона, макар и да не можеше да си представи защо те толкова мразеха това — тя например нямаше нищо против дребните мъже.
	— Май ще отида до дамската тоалетна — рече Кейт небрежно.
	— Не, недей! — спря я Пейган. — Едно нещо е сигурно — никой няма да те покани на танц в дамската тоалетна. Не изпадай в паника. Погледни ме! Така ще си отвлечем вниманието от това мъчение. Умирам от страх, че може да настъпя този проклет волан и да го отпоря целия.
	Оркестърът засвири „La Vie en rose“*, настана малка бъркотия и в миг масата им бе заобиколена от момчета — и всичките искаха да танцуват с… Кейт! Зашеметена, тя прие поканата на най-близкото, и двамата се понесоха в бавен танц. Кейт благодареше на бога за уроците, които й беше дала Максин. Скоро и трите момичета бяха на дансинга, спасени от ужасната участ на дами, останали без кавалери.
	[* „Живот в розово“ (фр.). — Б.пр.]
	В края на танца кавалерите им ги ескортират обратно до масата, поклониха се и се оттеглиха. След това, щом оркестърът засвири самба, отново бясно се втурнаха да канят Кейт. Тя все още не можеше да повярва, докато се носеше по дансинга с едно красиво пъргаво момче. Казваше се Франсоа, ученик в „Льо Морне“.
	Беше, какъвто трябваше да бъде, мургав и красив. В ръцете на това подвижно момче (така уверено, дори когато сменяше румбата с валс) Кейт сякаш не стъпваше на земята, увлечена в някаква мъгла от удоволствие, а умелата му ръка я притегляше все по-близко към облечената в колосана бяла риза гръд и сърцето й затуптя по-силно, когато усети смущаващата момчешка топлина до гърдите си. Оркестърът засвири румба и Франсоа закърши снага в какви ли не хитри вариации. Преди танцът да е свършил, Кейт изведнъж пламна. Тази зала е прекалено топла, помисли си тя, обзе я някакво непознато усещане — едновременно замайване на главата, стягане в стомаха и слабост в коленете. Уплаши се, че ще припадне, чувстваше се някак особено. И изведнъж разбра. Това трябва да е то, проблесна в ума й, преливаше от щастие, взела по погрешка похотта за любов.
	Франсоа умееше да води добре обигран, гладък, нищо незначещ разговор. Докато се носеха по дансинга и той превиваше назад-напред тялото й, притиснато о неговото във все по-разгорещения ритъм на самбата, Франсоа говореше много учтиво, като че беше на чай със семейството си. Кейт откри колко странно еротично е да усеща как тялото му се втвърдява до нейното (или може би си въобразяваше, защото той очевидно не бе забелязал нищо, докато й описваше с изискан тон най-добрите горски пътечки, ски писти, водачи, барове, хотели и бални зали в околността).
	Кейт не проронваше нито дума. Зелените й очи просто съзерцаваха с обожание загорялото лице на Франсоа, а той й обясняваше най-подлата клопка на съботните танци. След забавата момичетата от Л’Ирондел нямали право да разговарят с мъжете, с които са се срещнали. В събота вечер може да се притискате до мъжа на вашите мечти под звуците на безчетните акордеонни аранжименти на „La Vie en Rose“, но ако го видите на улицата в неделя сутринта, приличието изисква да отвърнете очи от тази потенциална любов на вашия живот.
	Според директора момичетата трябвало да са усвоили танците до съвършенство, докато дойде време да се върнат обратно при родителите си. Франсоа обясни, че всякакви други неумения можели да се припишат на вродената неспособност на едно момиче, на мързел, пубертетна нервност или предменструална напрегнатост, но родителите неизменно се разгневявали, ако дъщерите им не умеят да танцуват. Най-добрият и евтин начин да им намерят партньори, които да ги учат, както и да накарат момичетата да упражняват френския си, било да им разрешат да посещават обществените танцови забави на разноски на родителите си. Обаче мосю Шарден нямал вяра в нито една от съзряващите млади жени, за които отговарял, и не искал на прага му утре да цъфнат побеснели бъдещи дядовци с искове за компенсация или (даже още по-сложно) за идентификация. Най-лесният начин да си осигури спокойствие и да запази ученичките си в безопасност бил да ги заключва всяка вечер, като пилета.
	Това си беше чиста покана за беля.


	Към полунощ Кейт се чувстваше като Пепеляшка. Всъщност бе твърде замаяна, за да забележи, че когато отиде до тоалетната, никое момиче не й продума. Те не просто завиждаха на успеха й. Вбесяваше ги това, че не можеха да го разберат. Кейт беше толкова обикновена на вид.
	— Не мога да се начудя какво толкова намират в нея, с тази стара, тъпа рокля — изсумтя едно момиче. — Поне да беше хубава. Рехава коса, даже не е дълга, и тези никакви, зелени, хлътнали очи.
	Кейт за пръв път изпита вкуса на невероятната завист на жените, която щеше да й се налага да понася непрестанно през следващите тридесет години. Тъй като не можеха да проумеят с какво привлича мъжете, жените мислеха, че Кейт е лукава, че ги подмамва с трикове, че никой мъж не е в безопасност с нея. Всъщност грешаха — не мъжете, а Кейт не беше в безопасност с тях.
	Удариха цимбалите, прожекторът се насочи към ръководителя на оркестъра и той обяви, че щом свърши следващият танц, ще се проведе конкурс за „Мис Гщаад“, а преди това бюлетините за гласуване ще бъдат раздадени по масите.
	— Съвсем ясно е кой от нашата маса ще участва в конкурса — каза Пейган със светнало лице. — Кейт е красавицата на бала, тя да стане и „Мис Гщаад“.
	— Не ставай смешна — стрелна я Кейт. — Няма да се кача на тази сцена и да се правя на глупачка.
	— Стига де и ти — сопна й се Максин. — Това да не е „Мис Свят“ в края на краищата, нищо и никаква селска вечеринка. — Тя хвана Кейт здраво и насила я избута от тапицирания с червен плюш диван. — Не бъди такава проклета британка.
	Кейт се затътри неохотно към дансинга, където майордомът я вкара в редицата и й подаде голям картон с номер 17. На бала бяха дошли още няколко гимназии, така че под блясъка на полилеите застанаха около трийсет момичета, имаше и една италианка със сладострастен вид, облечена в права, черна кадифена рокля. Кейт видя, че няма шанс да спечели, но вече бе късно да се оттегли. Момичетата бавно се подредиха в кръг.
	Ала Кейт си беше направила сметката без Ник. В този момент той отиде при келнера, отговарящ за раздаването на бюлетините, с усмивка, която сякаш казваше: „После ще се оправим“, мушна сноп листчета в джоба си, изчезна в мъжката тоалетна и набързо надраска 17 на всички бюлетини. След това спокойно излезе и взе бомбето, с което щяха да минават по масите да събират листчетата. Проста работа.
	Балната зала потъна в полумрак, само един подвижен прожектор осветяваше всяка състезателка — как върви кръшно по стълбите, водещи към сцената, застава в центъра, грейнала или смутена, с вдигнат номер в ръка, след което бавно слиза.
	Сред аплодисменти и одобрителни подсвирквания светлините бяха запалени отново и всеки пусна бюлетина си в шапката, която Ник галантно поднасяше.
	Всички момичета от конкурса се опитваха да изглеждат безучастни. За тях конкурсът за красота не бе просто вечерно развлечение, замислено от отегчения, ала демонстриращ професионално добро настроение майордом — за всяка от тях беше първото вкусване на публична сексуална конкуренция и сърцата им туптяха силно, трудно им бе да си поемат дъх до края на следващата самба, когато майордомът пристъпи напред и обяви, че новата „Мис Гщаад“ за 1948 година, — дами и господа, е — номер 17!
	Кейт заклати глава в недоумение, не вярваше на ушите си. Максин я прегърна и я притисна силно, Пейган извика от радост, а ято опитни келнери се строиха в редица, за да очертаят пътя й до импровизираната сцена, където тя застана, пламнала от изненада и удоволствие. Майордомът я обви с бледосиня лента, на която пишеше „Мисис Гщаад 1948“, след това сложи в косата й диамантена тиара, връчи й две големи бутилки шампанско, изправи се покровителствено до нея и зачака светкавиците на фотографите.
	— Ще берем ядове с тази — измърмори една от госпожиците, изпратени да придружават момичетата от „Л’Ирондел“.
	Предсказанието й беше точно.


>>	4.

	До края на ноември почти всички ученички вече си имаха постоянни приятели и откриха, че малкото градче е пълно с изненадващо много места за тайни срещи. Криеха се зад църквата, в плевници и сайванти, свиваха се на задните седалки на коли, в задните стаички на ски магазините, в чайните из покрайнините или на върха на ски пистите. В почивните дни „Егли“, „Васернграт“, „Хорнберг“ и „Виспил“ имаха постоянна квота от флиртуващи двойки, също както гостилниците и кафенетата на съседните села Саанен и Шато д’Окс, изхранвали поколения чуждестранни гимназистки, страдащи от симптомите на първата любов.
	В неделя сутрин, след като бяха прекарали нощта с навити на книжки коса и лице покрито с крем или хума за предпазване от бръчки, момичетата от „Л’Ирондел“ неизменно се отправяха към „Шеза“. Показаната им самоувереност не бе в състояние да скрие несигурността и нерешителността им. Дори само една забележка или изсмиване можеха моментално да предизвикат омразното изчервяване, а два пъти по-унизително бе да те издаде собственият ти враг. Кокетни и бъбриви ангажирани единствено със собствения си вид и компания, момичетата се правеха, че не забелязват младите мъже, които се полюшваха на столовете по съседните маси, нетърпеливи, ала примирени с цялата тази женска игра. Момичетата се нравеха, че ги игнорират.
	Неочаквано, за пръв път в живота си, те бяха открили, че имат някаква власт. Щом осъзнаеше това, всяко момиче изпитваше странна гордост от факта, че може да пороби някое момче — а защо не две или три, което правеше момичето съответно два или три мъти по-властно. Никоя от тях не подозираше силата или опасностите, които се крият в тази сексуална власт; те не си даваха сметка, че тя е и черна, и бяла магия, в зависимост от това, как я използваш и дали злоупотребяваш с нея. През 1948 година сексуалното излъчване означаваше власт, единствената власт, която тези момичета изобщо можеха да получат, и те трябваше да я консумират колкото може повече, колкото може по-добре и с пълна пара! Естествено, момичетата знаеха къде трябва да спрат с милувките, но на никое от тях и през ум не му минаваше, че за мъжа е трудно да прекъсне мощния си нагон в момента, когато това е удобно за момичето. Не се и догаждаха, че силата, която събуждат у мъжете, не е само любовна страст и че ако й се противят, тя може да доведе до изнасилване или убийство. Никой не им бе обяснил реакциите на неудовлетворения възбуден мъж.
	Джуди беше нещо като пощальон за всички влюбени двойки. За пръв път откачалото на срока се прелистваха речници, преглеждаха се граматики, а Максин имаше ужасна нужда от преводач. Джуди предаваше съобщения за местата на срещите, които зависеха от времето. Когато небрежно поставяше на някоя маса банкнота или книжна салфетка, тя обикновено бе придружена с бележка: „Шейла. Ски лифта на детската писта в 5 ч.“ или „Helas! Gèrard chèri, impossible cette semaine. Samedi prochain á trois heures, ton Isabel“.*
	[* Уви! Скъпи Жерар, невъзможно е тази седмица. Следващата събота и три часа, твоя Изабел. (фр.). — Б.пр.]
	Понякога служители от училището хващаха някое момиче да разговаря с момче и го наказваха да не излиза следващата неделя. Ала единствената, която постоянно залавяха, беше Кейт. Първо, защото бе лудо влюбена в ослепителния Франсоа, и, второ, защото беше пряма по природа и не бе привикнала да лъже. Когато Матроната я притисна, тя си призна, че се е срещала с Франсоа в местната църква. Две седмици по-късно завистлива съученичка донесе за срещата им в една конюшня, а на следващата неделя една от госпожиците ги видя да пият вино в „Хорнберг“ — това вече бе сериозно провинение. Кейт се безпокоеше все повече, докато една неделя Франсоа й каза, че е запазил стая в малък пансион на края на града. Искал да бъде сам с нея на удобно място, а не да се свира в сламата, да виси полуизмръзнал на снега или да седи на публичен показ в кафенето. Искал да говори с нея в усамотение, защото имал да й каже нещо важно. Той ще ми предложи — помисли Кейт.
	И така, тя го последва в една вила със зелени капаци на прозорците, ботушите им изтрополиха нагоре по тъмните, дървени стълби. Франсоа отключи някаква врата и Кейт замря при вида на резбованото дървено двойно легло, покрито с кариран юрган в бяло и синьо. Франсоа я притегли нежно на един фотьойл до прозореца и започна да я целува. С омекнали колене, Кейт си каза, че той може да не е забелязал леглото. Навярно леглото беше по погрешка, навярно не е могъл да намери стая без легло.
	Тя се размекна напълно, когато топлият му език заблиза ухото й, после устните му се долепиха до врата й и накрая се отпусна в ръцете му с притворени очи и полуотворена уста.
	— Скъпа, чудесно ще си живеем двамата — шепнеше Франсоа, докато разкопчаваше бавно седефеното копче на сивата й дантелена блуза и плъзгаше ръката си под нея. Кейт се почувства така, като че ли плува под вода във филм със забавен каданс. Той смъкна с нежни движения блузата й, разкопча сутиена и се наведе да погали с уста розовите кръгове около зърната на гърдите й.
	После, гола до кръста, тя лежеше прималяла под карирания юрган, докато влажният връх на езика му облизваше порозовялото й ухо. Усети, че ръката му е под полата й — едно коварно, небрежно движение, сякаш ръката се местеше без знанието на собственика си.
	Изви се и се опита да се надигне от леглото. Франсоа я притисна надолу. Доста грубо. Изсъска й:
	— Куродразнителка.
	Под морето от колосано твърдо бельо Кейт усети здравата му хватка върху бедрото си. Той провря ръката си над копринените й чорапи и после още нагоре по краката й.
	Тя се опита да се измъкне.
	— Никога не съм го правила, не знам как, моля те, недей, ще сторя всичко, ако не го направиш.
	О, боже! Той беше разкопчал панталона си и сега тя усещаше пулсиращата му плът от вътрешната страна на бедрото си. Надвесен над нея, Франсоа я гледаше така, като че не я познаваше, дишаше тежко, очите му бяха замъглени, втренчени, някак безучастни.
	— Тогава ще внимавам — измърмори той и за облекчение на Кейт отдръпна ръката си, но само за да може да се извърти настрани и да смъкне дрехите си. Като че ли не разбираше, че нещото му се показва. Лилаворозовият пенис стърчеше от гнездото черни косми, под него се поклащаха топките. Колко е грозен, потръпна Кейт.
	Опита се отново да стане, но той я притисна на леглото, след това грубо привлече гърдите й към себе си, вкара пулсиращия пенис между тях и тялото му се заизвива на тласъци. Смачкана под него, Кейт лежеше смаяна, неразбираща, невярваща. Не можеше да диша, защото Франсоа я беше притиснал с цялата си тежест. С дрезгав стон той се вдърви и потрепери, стисна още по-силно и болезнено гърдите й. След това се стовари върху нея и Кейт усети нещо лепкаво да се стича по ключицата и надолу по врата й. Знаеше какво е това и не смееше да помръдне да не би част от нещото да влезе там, където не трябва. Беше ужасена.
	— Виждаш ли, казах ти, че ще бъда внимателен, любима — изломоти Франсоа.
	Кейт изобщо не мислеше, че е бил внимателен. Как смее да я нарича любима? От друга страна, нима тя не искаше именно това само преди половин час? Да бъде неговата любима? Страстта му към нея сигурно е била неконтролируемо силна.
	Да, така е, отдъхна си тя. Той я обича, затова стана така. Не беше онова, което бе очаквала, не беше романтично и прекрасно, а мръсно и неудобно. Но навярно любенето е като карането на ски, болезнено и трудно първите няколко пъти…
	Както и да е, тя му бе позволила да стигне под бельото, етап номер две. Значи очевидно, той трябваше да бъде любовта на нейния живот.
	Ала странно защо й се плачеше.


	Два дни по-късно Кейт установи, че момичетата в училището не й говорят. Бяха я отлъчили. По един самодоволен, театрален начин й даваха да разбере, че я презират.
	— Какво става? Какво съм им направила? — попита Кейт, Пейган, която изглеждаше смутена.
	— О, мислят, че си отишла докрай с Франсоа. Не обръщай внимание на тези завистливи кучки — отвърна тя.
	— Но аз не съм — плахо промълви Кейт, чудейки се дали наистина не е. Училището положително мислеше така. Кейт объркана от лицемерието на този свят, който осъждаше публично някои действия, а тайно ги вършеше или им завиждаше; тя бе нарушила единадесетата заповед: и никога да не те хващат навън. Освен това я наказваха, задето стана „Мис Гщаад“.
	Следващата неделя Джуди изчакваше Кейт пред „Шеза“ с ръце, кръстосани на гърдите, и длани, мушнати под мишниците, потрепвайки с ботуши в снега, за да се топли.
	— Слушай, Кейт, това влечуго, с което ходиш, е разказало на целия град, че спал с „Мис Гщаад“. Барманът в „Империал“ казал на Ник и той дойде право при мен. Решихме, че трябва да го знаеш.
	— Не вярвам — изохка Кейт, най-сетне разбрала откъде са научили в „Л’Ирондел“. Забърза към пансиона, но Франсоа отрече, без да трепне — не бил казвал на никого.
	Кейт му повярва, защото искаше да му вярва. Чувстваше се изцедена, самотна, наранена. Притисна се до Франсоа, позволи му да я съблече съвсем, гушеше се трепереща до него под топлия юрган, докато той галеше тялото й, пъхваше ръка под бедрата й, опипваше я между краката… Малко я заболя, когато Франсоа вкара пръста. Но Кейт остана пасивна — не знаеше какво се очаква от нея и освен това, щом като вече я бяха обвинили, по-добре да го направи. Усети втвърдената топлина и тежест на Франсоа върху стомаха си, последва миг на напрежение, после се задъха от болка. Но скоро двамата се движеха заедно плавно, като че ли танцуват, и тя почувства лека топлина и възбуда. Но преди топлината и възбудата да се разраснат до нещо близко до оргазъм, Франсоа пое дълбоко дъх и се стегна, а тя усети лепкавата влага, докато ерекцията му отминаваше. Той изглеждаше доволен от себе си, но Кейт се почувства странно разочарована, омекнала и отпаднала. Да не би нещо да не бе наред с нея? Може би беше фригидна?
	И през ум не й мина, че грешката беше на Франсоа. Приемаше, че момчетата знаят как се правят тези неща. Може би просто й бе нужна повече практика. Реши, че след време ще се оправи.


	— Два за вадене, на черните отпред — коронки, и нощем да слагам скоби известно време — докладва Максин нея вечер в леглото. — Той позвъни на татко и татко каза „Давай“. Не е толкова скъпо, колкото си мислех, по-евтино е от мандаринената ми рокля.
	— Добре, сега за косата ти — поде авторитетно увитата в юргана се Пейган, обляна от лунната светлина. — Расте ти много ниско на челото, като на неандерталка… Ще те окълцам малко с ножичките за нокти и ще ти оформя хубаво челото. Ако не ти хареса, можеш да се заресваш напред, а ако ти хареса, ще идеш да ти го направят за постоянно с електролиза.
	Тя скочи от леглото и се пресегна за малкия червен бръснач, с който Кейт почистваше космите под мишниците си. Беше толкова самоуверена, че Максин позволи да обръснат челото й на светлината на джобното й фенерче. Когато привърши, Пейган бе малко притеснена, а Максин изглеждаше ужасно — като че ли беше подготвена за лоботомия.
	— Може би трябва да й пооскубеш веждите? — продължи Кейт и Пейган се нахвърли върху рунтавите вежди на Максин. За нещастие, оскуба твърде много от лявата страна, след това се опита да ги изравни, ала обезкосми прекалено и дясната, та се върна пак на лявата, докато накрая Максин остана с две тънки, странни, хоризонтални питанки под високо обръснато чело.
	Погледна се в огледалото и избухна в плач.
	На следващия ден Матроната бързо я прати на фризьор и късно следобед, когато се върна, Максин отново сияеше. Косата й беше добре подрязана — фризьорът я убедил, че е най-добре да я накъдри и да й направи прическа. Плитките й ги нямаше, на тяхно място бе бухнала гъста, руса, блестяща, буйна коса.
	— А сега теглото ти — решително рече Джуди следващата неделя. — Трябва да свалиш поне десет кила. Край на кексовете. Вечно разправяш, че мразиш училищната храна, така че няма да ти е толкова трудно. Можеш да си купуваш седем твърдо сварени яйца на седмица и да изяждаш по едно на закуска с черно кафе, за обяд, портокал и резен шунка, никакъв чай следобед и колкото може по-малко ядене на вечеря. И бричовете лека-полека ще изчезнат.
	Те не изчезнаха, ала останалата маса на Максин намаляваше със скорост кило на седмица. В училището я наблюдаваха като хипнотизирани. Някои се опитаха да я надминат, но нямаха нейната решителност и издръжливост при вида на топлия, току-що изваден от пещта хляб и ягодовия конфитюр за закуска или на крем питите и изпускащия пара шоколад следобед.
	Когато Максин бе вече не шестнадесети размер, а четиринадесети и се приближаваше към дванадесети, Джуди я огледа щателно, както се оглежда кон на разпродажба, и кимна удовлетворено. После отстъпи назад и отсече:
	— Носът.
	Максин обаче ненадейно се забезпокои, че ще я вземат за суетна, че хората ще забележат, че майка й ще възрази, че е кощунствено да променя носа, който бог й е дал.
	— Бог не е повелил да носиш и сутиен — не отстъпваше Джуди. — От теб зависи да помогнеш поне малко на бог, ако искаш да изглеждаш колкото може по-хубава, нали така?


	След Коледа, Максин се върна в училище с десет дни закъснение, с искрящи черни очи и съвършен нос.
	— Страхотно изпълнение! — изфука се тя и вдигна слънчевите си очила, за да покаже белезите. — Хленчих и плаках и отказах да излизам, о, вие бихте се гордели с мен, държах се толкова лошо и така решително. Придумах леля Ортанс да плати, при условие че родителите ми се съгласят. — Тя нагласи отново слънчевите очила. — Леля не очакваше те да склонят, но аз непрекъснато им набивах, че не може да са толкова жестоки, та да откажат. Казвам ви, цялата Коледа прекарах в сълзи. И накрая те се съгласиха. Отне само четири дни, но след такова представление имах нужда от почивката.
	Новият нос и фигура на Максин повишиха твърде много самочувствието й и сега тя се съсредоточи върху по-нататъшното си отслабване. Ядеше и пиеше колкото може по-малко, караше ски колкото може повече, всяка сутрин и вечер сядаше на пода в стаята и масажираше пълните си бедра с дървена кухненска точилка.
	— Двадесет и осем… ох, двадесет и девет… трябва да страдаш, за да си слаб, ох сто. Пфу! Къде са ми скиорските чорапи?
	— Да не искаш да кажеш, че ще ходиш на ски? — удиви се Кейт. — Навън е студ на кутийки. В такава неделя е най-добре да си седиш до камината.
	— Свалила съм само половин кило миналата седмица, виж ми графика на стената. Трябва да смъкна още пет.
	Максин се добра с мъка до лифта. Беше решила да пробва някоя по-дълга писта за напреднали скиори и затова се качи в кабинка към върха. Върхът изглеждаше сив и застрашителен с черните облаци, надвиснали над него. Максин потрепери и погледна пътепоказателя — пилон, накичен като коледно дърво с разноцветни стрелки, сочещи пътя към различните писти. Жълтите бяха за леките, червените — за по-тежките, а черните — само за много опитни скиори.
	Максин, която караше ски едва от два месеца, реши, че черната писта не ще да е чак толкова трудна — напротив, изглеждаше направо лесна и във всички случаи бе най-красивата. И това беше истина за първите двеста метра, след това обаче пистата направи остър завой наляво и Максин се озова в издълбана като коловоз ледена пътека, която се спускаше стръмно надолу през гората. За миг помисли да се върне обратно, ала вече се носеше твърде бързо и не можеше да се спре, ските й потропваха о леда. Изплаши се, че ще се блъсне в някое дърво — не й беше минало през ума, че на пистата може да няма жива душа. Изпречи й се една бабуна, елите застрашително надвиснаха над нея, тя се обърка и падна.
	Успя да се изправи, стрелна се напред — отново прекалено бързо — по втвърдената ледена бразда, падна пак и ожули бедрото си. Макар че беше сложила чифт вълнени ръкавици под скиорските, не усещаше вкочанените си ръце, а бузите и челото я боляха от студ. Отново се изправи с усилие и през следващите десет минути съумя да кара бавно и внимателно, с много свличания. А после заваля сняг, който ограничи видимостта, и накрая тя можеше да вижда само на няколко метра пред себе си; пистата бързо се покриваше със сняг, погледът и не улавяше вече стрелки. Снежинките се носеха из въздуха безмилостно, пълното отсъствие на звуци беше зловещо и Максин изведнъж се изплаши.
	Внезапно покрай нея профуча самотен скиор с черен костюм и оранжева островърха шапчица. Тя размаха щеките си към него и извика, но той не спря. Максин си запроправя път напред и надолу, следвайки посоката, в която беше изчезнал мъжът. Озова се сама на стръмно поле от ледени бабуни, но не посмя да тръгне през него. Започна бавно да го заобикаля. Всеки път, щом стигнеше до бабуните, правеше труден завой с подскачане и тромаво се свличаше на метър-два. Коленете й се разтрепериха от усилията, но тя продължи да се спуска на зигзаг, в главата й нямаше и помен от мисъл за стил. Тъкмо стигна долния край на полето и мъжът с оранжевата шапка се плъзна грациозно покрай нея.
	— Помощ! — извика тя. — Помощ!
	Но скиорът, изглежда, не я чу и Максин отново тръгна след него и скоро се озова на ръба на още по-стръмен склон.
	Обзе я паника. Понечи да се изкачи обратно, но все пак движението надолу щеше да бъде по-лесно, затова свали ските си и ги повлече; започна да издълбава стъпала с токовете на скиорските си обувки, треперейки да не изпусне някоя ска надолу по ледения склон и да я загуби завинаги. Както може би се бе загубила и тя самата…
	Макар че слизаше по хълма, глождеше я ужасното чувство, че върви в невярна посока. Минали бяха вече три часа, откакто напусна върха на планината. Цялата бе подгизнала, в гърба й беше влязъл сняг, изобщо не чувстваше краката си. Измръзнала, самотна и изплашена, седна на земята да си почине, разтревожена от измръзналите си ръце и крака, втренчена в гъстата сивота наоколо.
	В този миг долови шума от ските на мъжа с оранжевата шапка. Изправи се с мъка, размаха ръце и запищя:
	— Спрете, спрете, моля, спрете!
	Той закова до нея.
	— Моля ви, можете ли да ми покажете най-лекия път до долу? — взря се в него Максин с плаха надежда.
	Той я погледна през жълтите си очила и отвърна на френски:
	— Няма лек път до долу. Намирате се на черна писта. Защо сте избрали черната писта, а не някоя по-лека? — в гласа му звучеше раздразнение. — Хайде, последвайте ме, иначе никога няма да стигнете долу. Сложете си ските.
	Сантиметър по сантиметър Максин го следваше по дяволския склон. Той избързваше напред, след това спираше и я изчакваше, наблюдавайки я как подскача, подхлъзва се и се свлича с решително стиснати зъби. Сивият полумрак се сгъстяваше в непрогледна тъмнина. Изведнъж коленете й омекнаха и тя се свлече на снега.
	— Страхувам се, че не мога да продължа. Трябва да си почина. Съжалявам, но не съм в състояние да помръдна.
	Черният скиор започна да я увещава с глас, в който сега звучеше нежна настойчивост.
	— Хайде, справяте се чудесно, вече сме почти до междинната станция, тя е съвсем близо, зад следващия завой, там можете да се качите на лифта и да слезете до долу.
	Продължиха да се спускат, ала Максин отново падна. Цялото тяло я болеше.
	— Не мога повече — измърмори тя, скри лице в коленете си, клекна в пряспата и се сви на кълбо.
	Скиорът въздъхна, откопча ските си и ги заби изправени в снега.
	— Дайте да ви разтрия да се стоплите. Разтърка ръцете й, след това гърба, докато тя започна да усеща болка. След това разтри силно и краката й и й помогна да стане.
	Продължиха надолу бавно и болезнено. Междинната станция не беше зад следващия завой, нито зад последващия. Измина почти час, докато най-сетне я зърнаха. Максин стигна до нея с пълзене, а спасителят й каза, че ще продължи по пистата. Щели да се видят долу в бара, ако искала, разбира се.
	На долния край на лифта, едва посъвзела се, Максин се отправи към бара и влезе в тоалетната. Свали си шапката, очилата, шала и няколкото пуловера, изми лицето си с топла вода — о, какво блаженство — и разбухна косата си. След това изтрополи до обкования с чамови дъски бар. Тъй като нямаше други глупаци, които да карат ски в такова време, в пустия бар се мержелееше само една огромна, тромава, черна фигура, опряна на плота, просветваща с оранжевата си шапчица и жълти очила.
	— Предполагам, че за вас трябва горещ ром, а за мен — чай — рече той, когато видя лицето и, озарено от новата, неотразима усмивка. — Трябва да си призная, че въобще не очаквах да намеря красиво момиче под онази колекция от стари конски чулове, с които се бяхте навлекли.
	Лицето му с бронзов загар беше обрамчено от къдрава, руса коса. Максин погледна ясните му, чисти сини очи и тозчас се влюби в него.
	Допълнителната награда за ужасното й преживяване беше, че той е резерва в швейцарския отбор по ски — а всяко момиче от Л’Ирондел би извършило дори убийство, само и само да има шанса да се срещне с някой от отбора. Ех, като им разкажа… помисли си тя.
	Но не им разказа, защото седя сама с Пиер Бурсал в празния бар, докато не стана време да се връща в училище за вечеря, а Пиер я изпрати, носейки ските й. Максин тайничко се молеше да я покани да се срещнат отново. А когато Пиер наистина я покани — не на ски, забележете, веднъж му бе достатъчно, — той вече беше станал твърде важен за нея, за да седне да се хвали. Не каза даже и на Кейт и Пейган, за да не изкушава съдбата. Или Кейт и Пейган.
	Оттогава Максин започна да се среща с Пиер винаги когато можеше, но, разбира се, след като бе спрял и последният влек. Пиер не беше мислил да се ангажира с момичето. Той гледаше сериозно на тренировките си. Не пиеше, не пушеше и нямаше намерение да раздвоява вниманието си с жени. С Пиер добродетелността й бе в пълна безопасност благодарение на тренировките му — поне така си мислеше тя, жадувайки за него, докато се притискаха на някой тесен дансинг или чувстваше мускулестата му ръка около кръста си в най-тъмното кътче на някоя чайна. В такива моменти прозираше ясно колко е лесно да станеш порочен.
	Ех, само да й се предоставеше възможност…


	Състезанията по слалом трябваше да започнат в десет часа сутринта. Подканяни от Максин, облечена в най-хубавото си жълто скиорско яке и с красивия капюшон от сребърна лисица, момичетата стояха на склона на Егли. Заедно с учителя по физкултура бяха взели малкия зелен автобус от Гщаад, след това въжената железница, която откарваше скиорите високо в планината. На моменти тъмнозелените борове потреперваха и от клоните им безшумно се посипваше сняг.
	Въпреки че беше рано, момичетата си разделиха кана горещо, червено вино веднага щом стигнаха ресторанта на върха — иначе скоро щяха да се вкочанят от студ. Учителят по физическо им обясни още веднъж, че състезанието по ски изисква комбинация от заучена техника, съвършена физическа форма и най-добра екипировка — а и благоприятно време. При мрачен ден, когато видимостта е ниска, скиорът вижда само малка част от пътя си. Мъглявото бяло небе се слива със снега и не може да се види къде свършва пистата и започва небето, дали отпред има възвишение или нанадолните.
	При лоши условия късметът е по-важен, отколкото при хубаво време, защото слънцето откроява неравностите по земята, така че всяка бабуна, ръб, вдлъбнатина и бразда се очертават от сенките по снега.
	Сутринта, когато момичетата тръгнаха от Гщаад, стръмните ледени склонове блестяха на слънцето, показало се за пръв път тази седмица. Но щом стигнаха върха, то се скри зад ниски облаци и внезапно заваля сняг — не гъст, ала достатъчен, за да намали видимостта. Ръководителите на състезанието по слалом решиха да започнат двадесет минути по-рано, преди снегът да се е усилил.
	Единственият звук в заснежената планина, който момичетата долавяха, докато се спускаха надолу към финиша, беше скриптенето на снега под ските им. От двете страни на пистата се разтваряше мека, бежова ограда, която изчезваше от погледа някъде нагоре в смълчаната бяла планина. Тристаметровата писта, с разлика във височините от близо сто метра, беше прокарана встрани от купчина борови дървета. Петдесет двойки цветни колове за слалом бяха забучени в снега, за да оформят петдесет „врати“ на интервал от пет метра. Другото състезание — мъжкият слалом — беше индивидуално. Всеки скиор щеше да се състезава не само срещу останалите участници, но и срещу собственото си най-добро време от първия манш. Победителят щеше да бъде постигналият най-добро време общо за двата манша.
	Пиер Бурсал не мислеше, че има много шансове да спечели. Щяха да стартират тридесет и седем състезатели, сред които трима членове на отбора, както и другата резерва. Резервният състезател това бе квалификация за влизане в отбора, тъй като предишния ден Лист си беше счупил ключицата при автомобилна катастрофа.
	Пиер внезапно загуби търпение — защо да чака, след като може да покара? Качи се догоре с влека и се спусна по пистата. Повече от всичко на света обичаше да се плъзга безшумно върху ските и използвайки само тялото си и земното притегляне, да се носи като ястреб над вълшебната бяла повърхност. Върховно физическо тържество за него беше онази тръпка от постоянния риск и съзнателно търсената опасност, която усещаше, когато си позволеше да кара малко по-бързо и едва-едва отвъд границата на контролируемото. За пръв път го бяха качили на ски, когато беше съвсем малък и той бързо установи, че това е единственият начин да избяга от зашеметяващата си майка с непоносимата й тайфа кандидат-любовници, тълпящи се всяка година в бляскавите курорти на Сен Мориц. Вместо да се влачи на опашката на тази сбирщина, Пиер търсеше усамотението и чистотата на снега по върховете на планината, в чиято небесна тишина чуваше само приглушения звук от ските си, проправящи пъртина през девствените преспи.
	Пиер не беше добър в учението и когато стана на тринадесет години, единственият му източник на радост и удовлетворение бе тази бяла магия. И по-късно, когато минаваше със ските на рамо по селските улици, обичаше да усеща многозначителните погледи на минувачите; виждаше малки групички, втренчени подире му, и чуваше да възкликват: „Само луд човек ще тръгне да кара по Шарнфурц в такова време!“ или: „Видяхте ли го как лети като стрела?“. Понякога в скиорските селища, където го познаваха, Пиер забелязваше, че мъжете на отсрещния тротоар си шушукат нещо и обръщат към него завистливи очи.
	Само майка му и баща му не разбираха, че синът им е бог на ските. Чак когато президентът на мултинационалната компания, която спонсорираше младежкия отбор, поздрави господин Бурсал на един банкерски прием в Цюрих за това, че е отгледал бъдещ шампион, бащата на Пиер се увери, че синът му не е нито ненадарен, нито мързелив — а просто не се интересува от учебните предмети.
	Сега Пиер се спускаше по хълма със съвършен стил и шеметна скорост, карайки на ръба на възможното — и малко над него. В чудесна форма преди състезанието, той се приплъзваше около най-трудните бабуни, после внезапно изскочи от пистата в дълбокия девствен сняг. Снегът се разхвърча зад гърба му като тиха диамантена вихрушка. Засече отново към пистата, приведе се ниско, така че лактите му опряха в коленете и завърши с прибрани ски, наведена глава и щеки, притиснати под мишниците. Тревогата се бе стопила. Чувстваше само чисто физическото тържество на тялото си, снега и упойващия искрящ като изстудено шампанско зимен високопланински въздух. Пиер премина покрай пистата на манша, опитвайки се да я запамети, тъй като на състезателите не се разрешаваше да се спускат по нея предварително. Какъв е правилният маршрут щеше да стане ясно, чак когато стъпеше на пистата и се понесеше като през мъгла покрай бамбуковите колове. Докато чакаше реда си, щеше да наблюдава скиора пред себе си и да се опита да определи маршрута по движенията му. Нужна беше пълна концентрация, защото вратите бяха издигнати на неравни интервали, някъде много близо една до друга — лесно можеше да се блъснеш в кол или да пропуснеш врата.
	Пистата не изглеждаше много трудна: две стръмни спускания, и двете близо до началото, няколко резки завоя, след единия почти веднага следваше много остро усукване, за което щеше да се наложи да се насочи нагоре. Това беше проклетата клопка, където трябваше да внимава.
	Стигна върха на пистата и зачака с другите състезатели, тътрейки се към старта. Дъхът им се кълбеше в ледения въздух. Беше изтеглил номер 8, добър номер, защото маршрутът щеше вече да е очертан от предишните състезатели, но още нямаше да са се оформили дълбоки бразди, в които да се забиват върховете на ските.
	Беше негов ред. Пиер провери червената плетена лента, която придържаше косата да не влиза в очите му и предпазваше ушите и челото от замръзване. Прочисти си гърлото, изплю се на снега и застана на върха на пистата. Напрегнат, съсредоточен, той разкърши рамене и нетърпеливо заприплъзва ските напред-назад, очаквайки стартерът да докосне рамото му и да засече времето, натискайки таймера с ботуш.
	Сега!
	Пиер подскочи напред. Даваше си сметка за черната мълчалива човешка ограда покрай пистата. Полетя надолу, след това взе острия ляв завой над първата врата. Още преди да е излязъл от нея, вече подготвяше приведеното си тяло за следващата и преценяваше как да завие за по-следващата. От момента, когато се захвана сериозно със ските, треньорът все му втълпяваше да „мисли с две врати напред“ и „по-бързо, по-бързо“. Беше научен да стартира внимателно, да почувства пистата и чак тогава, щом влезе в ритъм и скорост, да се движи колкото може по-бързо, без да губи контрол.
	Изви се остро надясно през вдлъбнатината с леко разтворени за равновесието крака, силно свит, след това прехвърли тежестта на вътрешния крак, привеждайки се към хълма. Със стържещо, кънкьорско движение другият му крак го отблъскваше, отблъскваше, отблъскваше в завой и напред.
	След стръмното спускане при осмата врата тялото му започна да се приспособява към ритъма на движенията. Усети, че напрежението го напуска, сърцето му затуптя необикновено силно — възбудата вземаше връх над притеснението. След всяко потрепване на поредната врата идваше миг на облекчение.
	Изведнъж ските се раздрусаха, след това изтракаха в острата падина пред врата 14. Пиер се мъчеше да си възвърне контрола. В продължение на няколко ужасни секунди удряше по черния лед на място, където състезателите преди него бяха остъргали тънкия пласт мек сняг. Изви се, за да вземе неудобна врата вляво. Ските му пак се разклатиха лошо, докосвайки отново леда, и той за миг загуби контрол. Изведнъж спря „да мисли две врати напред“ — виждаше само двата бамбукови кола непосредствено пред себе си, изпречени като бездушно предизвикателство.
	Със свити устни и разширени от напрежение очи Пиер направи болезнено усилие на волята и най-сетне успя да се овладее, след това неумолимо се метна към следващата врата, съсредоточавайки вниманието си отново две врати напред — дори не забеляза как профуча покрай претърпелия произшествие предишен състезател в син костюм, който пълзеше към края на пистата.
	Последва подъл малък завой. Зърна как колът на вратата се разклати от допира на ръката му. Почти веднага след него дойде нов, още по-страшен завой на почти същото равнище. Пиер бързо се изтласка нагоре с външната си ска и усети как мускулите на краката му потръпват от усилието. Нямаше да може да го вземе.
	Рязко се наведе наляво, за да избегне кол, който бе паднал настрани. Едва не пропусна тридесет и четвъртата врата и концентрацията му отново се наруши, когато трябваше внезапно да намали, за да избегне челния удар в един кол. Обърна се и първата му реакция беше да спре, но присъщата му решителност го тласкаше напред и с упоритостта на роден шампион Пиер се заспуска още по-бързо през останалите десет врати.
	„Само да няма още скокове — молеше се той. — Ех, да ми падне копелето, което е наредило манша…“
	Изведнъж чу окуражителните ритмични викове на тълпата. Знаеше, че тя вика в такт със завоите, ако караш особено добре. „Не трябва да слушам, трябва да се съсредоточа!“
	И изведнъж — боже мой, не! — идеше още едно стръмно спускане… Пиер дръзко го използва като трамплин и гмурна цялото си тяло напред, натисна щеките и събра цялата си останала енергия, за да се хвърли към финиша.
	Изведнъж го обзе еуфорията. Не беше лошо…
	След първото спускане Пиер водеше с 1.50 секунди. Четиринадесет от тридесет и седмината стартирали бяха отпаднали.
	Вторият слалом беше нареден до първия; скоростта при него обикновено беше по-висока, защото състезателите се бяха разтоварили от напрежението, но сега пък времето се развали; стана студено и навъсено. Видимостта беше почти на границата на безопасното и Пиер се чудеше дали няма да прекратят състезанието. „Моля те, боже, само това не“ — повтаряше си той наум.
	Този път в края на спускането не почувства еуфория, а само безпокойството на умората. Вярваше, че времето му е добро, но дали е достатъчно?
	Плъзна се към огромното табло, на което се отбелязваше времето на състезателите, и застана до него, с гръб към пистата, наблюдавайки как сменят цифрите. Максин стоеше настрани, затаила дъх. Състезанието бе взело повече жертви, отколкото обикновено: един състезател беше връхлетял върху вратата на стръмен, заледен участък. Кол от врата бе ударил друг по лицето — за щастие всичко беше завършило само с леко сътресение и насинено око. Трети бе закачил ската си в ледена бразда и се бе блъснал страшно в оградата край пистата, разпръсквайки зрителите и счупвайки пищяла си на три места. Вперил поглед в пистата с надежда, Пиер не можа да се сдържи да не изликува вътрешно, когато след три минути личният му съперник Клаус Вернер закачи едната си ска на кола на една врата, грациозно се преметна встрани и напусна състезанието здрав и читав.
	Номер 8 изведнъж скочи нагоре на таблото с време 1.56 минути. Максин се изкатери по снега, обви ръце около врата му и завика:
	— Пиер, ти спечели, ти спечели!
	И за нейна изненада, както и за своя, той я целуна с такава страст, от която дъхът й спря, и й прошепна:
	— Трябва да отида с отбора, скъпа. Ще се срещнем в „Шеза“ след половин час.
	После го наобиколиха треньори, зрители и съотборници и един през друг го затупаха по гърба.


	Максин го изчака в „Шеза“. И двамата бяха прекалено възбудени, за да мислят за ядене, изпиха само задължителната за случая бутилка шампанско. След половин час Пиер, който въобще не пиеше, я обгърна с ръка и й пошушна:
	— Да отидем в моята стая, а?
	— Сега ли? — изтръпна Максин. Копнееше за това, но се и страхуваше.
	— Защо не?
	Забързаха по улиците. Пиер приемаше поздравления от всички страни. Колко ли време ще трае, питаше се Максин, подтичвайки леко до него.
	Вилата на ски отбора беше празна. Изгромолиха нагоре по дървените стълби с тежките си обувки.
	В стаята на Пиер имаше две тесни легла. Той остави пепелника в коридора пред вратата, преди да заключи — обичайният сигнал за съквартиранта му.
	Започна да я разсъблича бързо, целуваше я всеки път, щом тя се опиташе да си отвори устата. Искаше й се да спре, ала й се искаше и да продължи. Дали да му каже, че никога не е стигала до под кръста?
	Той й отвърна с бляскава нехайна усмивка и с опитна ръка разкопча кукичките на сутиена й.
	— Не се тревожи, изпадал съм в подобна ситуация стотици пъти.
	— Стотици? — възкликна Максин успокоена, шокирана и ядосана.
	— Добре де, достатъчно пъти.
	Последва борба за клина й. Тя го притискаше силно към тялото си, та накрая Пиер започна да сваля собствените си дрехи. Когато разкопча ципа на панталона си, Максин затвори очи. После ги отвори, скочи в леглото и скри глава под юргана, като щраус.
	— Пиер, светло е. Срамувам се. Всеки може да надникне през прозореца.
	— На третия етаж сме — засмя се той, но услужливо спусна дантелените завеси.
	Изведнъж се озова легнал до нея, започна да изтегля залепените й за лицето ръце и да целува голите й гърди с решителност, която й се стори ужасно възбуждаща. Разкъсвана между смущението и страстта, Максин неволно се изви към тялото на Пиер и зарови глава в гърдите му, така че да не вижда нищо. И отново се вцепени. Сега можете да усети мускулестата му голота и да помирише желанието му. Усещаше и още нещо. Крадешком плъзна ръката си настрани, ала Пиер я хвана здраво и притегли нежно надолу. Максин я дръпна рязко назад. Меко, настойчиво Пиер отново взе ръката й и я положи върху плътта си. Максин реши да си представя, че това не е нейната ръка. Ужасяваше се, че може да направи нещо погрешно, да го нарани. Трябва ли да го прегъваш напред? Върти ли се? Може ли да се счупи?
	Някой почука силно на дървената врата.
	— Господин Бурсал! Долу има фотографи.
	И двамата застинаха. Пиер изпсува и рязко седна.
	— Кажете им… Кажете им, че спя. По-късно.
	Последва пауза, след това стъпките се отдалечиха тежко по коридора.
	Пиер се върна към работата си в момента. Максин беше изумена, че докосването й може да има такъв ефект върху него, да го направи така податлив, че както си лежи под топлия юрган, може да влуди този мъж просто като леко попипва нещото му. — Дай да свалим този проклет клин — измърмори Пиер и дрехите на Максин се разхвърчаха изпод юргана из цялата стая.
	Тя се престраши, хвърли изпитателен поглед надолу и отново се смрази. Размерът! Но това беше невъзможно, той щеше да я разкъса на две!
	— Страх ме е! Май трябва да спрем — изписка тя и спря. Пиер също спря и неохотно изръмжа:
	— Права си, май си много малка.
	Максин внезапно се разяри и сграбчи нещото отново.
	— Не искам да те нараня — смотолеви Пиер, но все пак се извъртя така, че се озова отгоре й.
	И изведнъж се оказа, че не е толкова болезнено, и нещото беше вътре и те се движеха заедно.
	— Добре ли го правя? — прошепна Максин, разтревожена за ритъма. Малко приличаше на самба в хоризонтално положение — но дали трябваше да се движи с него или в обратна посока?
	— Просто не мисли за това, не се безпокой за нищо — измърмори Пиер в ухото й. Тя лежеше и чувстваше, че я обливат топли вълни. Усети странни тръпки по цялото си тяло, след това разбра, че откликва инстинктивно на неговото темпо.
	Той изведнъж започна да се движи бясно, все по-напрегнато. Гърбът му се изви в дъга, Пиер издаде сподавен стон, като че ли от болка, и се строполи отгоре й. За миг тя помисли, че е припаднал, но той измърка като сънливо, доволно коте и… се унесе в дрямка.
	Всичко беше наред. Всъщност беше ли? Усети облекчение, че всичко е свършило, че е преминала едно препятствие и вече е истинска жена, но откъде това странно усещане — лежеше изтощена, ала съвършено будна, стегната и притеснена. Ръката на Пиер бе отпусната под гърба й и тя не смееше да помръдне, за да не го безпокои. Бавно започна да се смъква надолу по леглото, докато ръката му се озова под врата й, мушна се под юргана. Чувстваше се самотна. Затвори очи. Доплака й се.
	Това ли е всичко? Всичко, за което си бяха говорили след изгасването на лампите и което бяха очаквали, всичко, за което се намекваше в стотиците романтични истории в списанията? Това влажно петно на окървавения чаршаф под рамото й, непознатата кисела миризма на пот, това лепкаво нещо, което се стичаше по бедрата й?
	Изпитваше единствено желанието да бъде чиста, да лежи в собственото си легло, в своята стая, и слънцето да свети в прозореца през дантелените пердета. Повече от всичко на света искаше да се изкъпе.
	Сигурно беше направила нещо погрешно… Или пък той не бе направил нещо така, както трябва.
	— Като тренираш за някои неща, губиш формата за други — надигна сънлива глава Пиер и я погледна. — О, Максин, ти имаш най-прекрасните гърди на света! И съсредоточено се нахвърли върху тях.
	Скоро Максин се почувства поободрена, след това отново я заляха топлите вълни на удоволствието. Тялото й започна да се движи с неговия ритъм, чувстваше, че не може да не го прави, усети, че се разтваряше в него или може би той се разтваряше в нея? Сключи ръце около тялото му и привлече твърдите му, силни бедра към себе си.
	— Моля те, не спирай, моля те, не спирай, моля те, не спирай — стенеше тя задъхано.
	Усети, че се издига и застива като замръзнал водопад, след това тялото й се заизвива отново и отново, и отново, и я обзе удивително удоволствие, като онова, за което бе слушала — всъщност дори още по-прекрасно.


	Блъскането по вратата ставаше все по-бясно. Максин се стресна в съня си, усети топлото голо тяло до себе си и подскочи. Стана от леглото, препъвайки се пресече опипом непознатата, огряна от лунна светлина стая и внимателно отвори, прикривайки голото си тяло зад вратата.
	Пейган стоеше на прага, облечена в огромното си зелено палто от туид.
	— Даваш ли си сметка, че е почти полунощ? Каза, че Пиер ще те доведе преди вечеря, но ние все пак не се разтревожихме истински, докато не стана време за лягане.
	— Боже мой! — възкликна Максин. — По дяволите, значи знаят, че ме няма!
	— Не, когато Матроната направи проверката преди изгасването на лампите, Кейт й каза, че си в банята, след това изчакахме всички да си легнат и хвърляхме ези-тура да решим коя да дойде да те потърси. Аз загубих, затова Кейт се промъкна до канцеларията с фенерчето си и задигна ключа от задната врата и сега чака, за да ни пусне вътре. Сигналът е четири кратки почуквания по кухненския прозорец. За бога, побързай!
	Разтреперана, Максин се напъха в скиорските си дрехи, без да буди Пиер. Двете момичета минаха на пръсти по коридора, надолу по скърцащите стълби и излязоха на улицата. Без да говорят, с ръце пъхнати в джобовете, се затичаха тромаво по снега, колкото можеха по-бързо, като ту се препъваха, ту се подхлъзваха.
	Когато наближиха тъмната грамада на училищната сграда, улицата внезапно се освети от бавно приближаваща самотна кола. Тя рязко спря и за техен ужас фаровете й се насочиха точно срещу тях. Щом се изравниха с колата, прозорецът се отвори и от него се подаде някакъв мъж.
	— Добре, добре — подсмихна се той. Обикаляли сте нощните барове, а?
	Беше Пол, шофьорът на директора.
	— Качвайте се отзад — изкомандва той рязко. Те се вмъкнаха вътре, а Пол се обърна, сложи едната си ръка на задната седалка и намигна на пребледнелите момичета, които знаеха, че ги чака изключване.
	— Защо да се прибирате по никое време? Я да ви заведа в истински нощен бар! Знам един, в който няма да ви познаят, а и с мен ще бъдете в безопасност.
	— Не, това само ще ни вкара в още по-голяма беля — измърмори Максин, припомняйки си какво им беше казал Ник за Пол. Но първата мисъл на Пейган беше, че ако тя отиде с Пол, той ще е съучастник в конспирацията и не ще посмее да ги обади на Шарден. Значи нямаше да ги изключат.
	Събра кураж.
	— По-добре Максин да си иде, понеже вътре ни чака човек. Аз ще дойда с теб, но как ще се върна?
	— Аз имам ключ, естествено.
	Поглеждайки разтревожено назад, Максин се измъкна от колата и затича към задната врата. Синият ягуар се плъзна по снега.
	Но Пол не караше към нощен бар. След малко се оказаха чак в другия край на града.
	— Хей — подсвирна Пейган и се надигна, когато стигнаха до някаква усамотена вила. — Това бар ли е?
	— Не, това е моята къща — рече Пол. — Ще пийнем само по чашка и после ще те върна обратно в училището.
	Пейган погледна навън. Светлините на Гщаад вече не се виждаха и тя нямаше представа къде се намират, затова послушно последва Пол в малката вила и се озова в удивително модерна дневна. Ниските столове бяха с хромирани метални части, абстрактни картини висяха в огромни посребрени рамки, на фона на черната стена се открояваше с восъчната си белота мраморна статуя на мъжки торс в естествен ръст.
	Пейган премига и изненадата й надделя над умората. Все още с палто, тя стоеше мълчаливо в средата на стаята, докато Пол приготвяше някакъв коктейл. Раздруса сребърния шейкър, изля съдържанието му във водна чаша и я подаде на Пейган. Питието миришеше на сапун и на препарат за химическо чистене. Пол й каза, че е коняк и водка и глътка от нещо специално. Знаеше, че е по-добре да се държи приятелски с него, но единственият начин да изпие сместа бе да задържи дъх и да я излее в гърлото си. Така и направи. Запелтечи, усети, че краката й отмаляват и загуби съзнание.


	Искаше й се стомахът й да се успокои. Мислеше, че никога вече няма да може да вдигне главата си. Внимателно отвори очи. Поток ярки светлини. Отново ги затвори. Беше замаяна, повдигаше й се и май не можеше да контролира крайниците си. Усети студена стомана на китките си и чу изщракване… Какво си въобразява, че прави този мъж?
	Пол я беше приковал с белезници към леглото.
	— А сега и другата ръка. Просто за да не направите нещо необмислено, госпожице.
	Пейган бе твърде слаба, за да мисли. Затвори отново очи, но не можа да реши дали се чувства по-зле с отворени или със затворени очи. Зъзнеше, беше съвършено гола. Искаше да разбере какво става… искаше Пол да я остави сама… Какво мисли да прави този проклет мъж?
	— Просто малко ще те погаля, това е всичко, след това ще те върна обратно в училище. Всъщност не ти се иска да ставаш точно сега, нали? Не искаш наистина да ме спреш, нали? Не можеш, нали? Харесва ти, нали?
	И Пейган наистина харесваше успокояващите, котешки милувки по гърдите, ребрата, стомаха си. Опита се да отвори очи и видя, че Пол лежи до нея гол на черните чаршафи. Бе подпрял лъскавата си глава с една ръка, на лицето му бе изписана безизразна усмивка. Поглаждаше я с черно перо. Тя отново затвори очи. Тогава той се изплъзна безшумно от леглото и Пейган усети нещо друго, нещо пълзящо по бедрата си.
	Отвори очи и видя първата ерекция през живота си. Голото тяло на Пол беше надвесено над нея с разтворени крака и о, не, не можеше да бъде! Той попипваше нежно бедрата й с черен кожен камшик.
	— Нямаш избор, трябва да правиш точно каквото ти кажа — прошепна Пол.
	Тя пак затвори очи. Това беше прекалено. А как я болеше главата! Внезапно проблесна светкавица и Пейган тозчас дойде на себе си.
	Тъкмо я бяха фотографирали. След това той й го направи и изобщо не беше болезнено. Отблъскващо, но не болезнено.
	С празен поглед Пол седна на ръба на леглото и запуши цигара от някаква трева. Значи от това е бил лекият аромат, който беше усетила, когато влезе във вилата. Пол не й обръщаше никакво внимание, но после изведнъж се обърна рязко към нея, започна да се кикоти безпомощно и изгаси цигарата си в чаршафа. Това изплаши Пейган толкова много, че тя се свести окончателно. Нямаше представа за времето, но трябваше да махне тези белезници, да си намери дрехите и да се върне в училище, преди този проклет мъж да е запалил къщата.
	— Пол, скъпи — прошепна тя с най-сладкия си глас, — моля те, пусни ме, трябва да отида в банята.
	Той пролази по леглото и отключи белезниците. Пейган заопипва пътя към дневната, трескаво затърси дрехите си. Започна да ги събира, след това надзърна в някакво огледало в бронзова рамка на бюрото и видя подпухналото си лице. Очите й бяха почти изчезнали — сигурно беше плакала.
	Забеляза, че горното чекмедже на бюрото е полуизтеглено. При вида на съдържанието му очите й се разшириха. Бързо бръкна вътре.


	Беше се зазорило, когато Пейган се промъкна в стаята си.
	— Изглеждаш ужасно. Минава пет часът.
	— Миришеш ужасно, къде беше?
	— Какво стана?
	— Отидохме в един бар и пихме твърде много. Сега ще бъдете ли така любезни да се чупите? — изръмжа Пейган. Изплакна устата си с дезинфектиращ разтвор, изми лицето си и се напъха в леглото. Не слезе за закуска и когато Матроната видя подпухналото й лице и зачервените, мътни очи, веднага сложи термометър в устата й. Температурата й беше нормална, но при все това, Пейган изглеждате така, като че ли развиваше някакво заболяване, затова я преместиха в училищната лечебница, където остана два дни.


>>	5.

	Десет дни по-късно жизнеността на младостта победи. Пейган успя да си внуши, че е изтрила от ума си отвратителната случка и се държеше така, сякаш нищо не е било. Колкото и да е странно, кошмарният епизод, не бе успял да сломи високия й дух и една неделя следобед, преливаща от енергия, тя убеди Кейт, Джуди и Максин да наемат за един час червената конска шейна.
	Конят — всъщност кобила — затрополи по покритите със сняг павета, а четирите момичета се бяха свили удобно под овехтелите наметки от сребърна лисица. Подрусвайки се в такт с подрънкваното на сребърните звънчета на хамута, те весело махаха на минувачите, докато се носеха по полето извън града към Саанен. После спряха и се изредиха на мястото на кочияша, с камшик и юзди в ръце, а Пейган ги фотографираше със своя „Брауни“.
	Без да се замисля, Джуди, която не можеше да язди, разтърси юздите, извика „Йехуу“ и изплющя с камшика във въздуха. За нещастие, коженият ремък закачи ухото на застаряващата кобила. Подплашена, тя хукна. Джуди се сепна, изпусна камшика и се вкопчи в седалката на кочияша, животното препусна в галоп и тежката шейна се залюшка от едната страна на пътя до другата. Кейт и Максин се свиха на задната седалка, а шейната се носеше с трясък по снега. Пейган и кочияшът гледаха след нея с отворени уста.
	За пръв път от десет дни Пейган наистина забрави онази ужасна случка. Захвърли фотоапарата и хукна подир шейната, която се клатушкаше в издълбания в снега коловоз, а кобилата продължаваше да топурка напред с непривична скорост.
	Шейната премина покрай малка група скиори и един от тях хвана юздата и се понесе успоредно с нея, къде тичайки, къде влачен от кобилата. Постепенно тя намали темпото и когато Пейган с пуфтене настигна шейната, скиорът успокояваше треперещото животно, гладеше изпускащия му пара врат и му мърмореше на някакъв език, който Пейган не разбираше.
	— Как смееш? — кресна Пейган на изплашената, пребледняла Джуди. — Как смееш да удряш тази кобила! Как може да я караш да галопира по леда, проклета глупачко! Марш отзад!
	Главата й беше високо вдигната, малкият й прав нос вирнат повелително, ноздрите й потрепваха от гняв.
	Все още съсредоточена върху състоянието на животното, тя пое юздите от непознатия. Благодари му механично и поведе кобилата обратно към разгневения кочияш. После тръгнаха да се прибират.
	Пред конюшнята ги чакаше някакъв мургав мъж, облечен в скиорски костюм, с арогантно държане на привилегирован прислужник. С напълно безизразно лице, ако не се смяташе едва доловимата надменност, той се приближи до Пейган и леко се поклони.
	— Моят господар, Негово кралско височество престолонаследникът Абдулах желае да ви покани да се срещнете с него в хотел „Империал“.
	— А пък аз съм китайската императрица — отсече Пейган, все още бясна и глуха за извиненията на Джуди.
	— Абдулах наистина е отседнал в „Империал“, Пейган — позволи си да се намеси Джуди. — Държи два постоянни апартамента, докато ходи на училище. Никога не съм го виждала, но този приятел определено прилича на негов телохранител. — Джуди заметна края на бледосиния шал през рамото си. — За жалост, трябва да тръгвам за „Шеза“, но наистина не бих отхвърлила току-така тази покана. Колко често ти се случва кралски особи да те канят на чай? — И тя се затича, препъвайки се с тежките си ботуши.
	Спомняйки си съвсем скорошното ужасно преживяване с Пол, Пейган се заинати. Не искаше да се набърква отново в нещо чуждоземно.
	— Няма да ти навреди да отскочиш до Големия салон — настояваха другите две момичета. — О, Пейган, та това е кралска особа — добави Кейт, докато вървяха след мургавия мъж.
	В един ъгъл в Големия салон, облечен в бял скиорски костюм, седеше принц Абдулах, изправен и нетърпелив. Изпод извитите му вежди надничаха зорките очи на ястреб, очи на мъж, свикнал да му се подчиняват. Без да помръдва глава, той проследи момичетата с поглед, после стана и каза учтиво:
	— Толкова мило от ваша страна, че дойдохте. Времето е чудесно, не смятате ли? — английският му беше провлечен, с едва забележим акцент.
	Принцът махна с ръка към плюшените фотьойли, подредени около масата му. Всички седнаха и заговориха за времето, хотела, скипистите. Изправеният гръб на принца, арогантното му, почти застрашително спокойствие излъчваше царственост, но тя бе някак странна за това осемнадесетгодишно момче. Пейган си помисли, че той навярно би изглеждал на мястото си на гърба на арабски кон, отколкото в това овехтяло хотелско кресло със зелен плюш. Насочи разговора към конете и принцът за пръв път се усмихна.
	От този момент нататък другите две момичета сякаш не съществуваха.


	— Затварям! — извика Пейган, легнала по корем на кожата от полярна мечка пред горящата камина. Придърпа своята купчина карти, а Абдулах, седнал с кръстосани крака срещу нея, се захили и сви рамене.
	Принц Абдулах отказваше да ходи в „Шеза“. Казваше, че не обичал да го зяпат и не искал папараците* да навират фотоапаратите си в лицето му, но спестяваше другото, макар да го мислеше — че натъпканото кафене крие риск за сигурността му. Отначало Пейган не щеше и да чуе за апартамента на принца, но впоследствие, доверявайки се на обещанието му „да се държи прилично“, се съгласи да прекарва съботните следобеди, въргаляйки се на дебелия кафяв килим в дневната на Абдулах. Говореха си за коне или пък тя го учеше на разни детски игри на карти.
	[* Репортер, който злоумишлено се стреми да се добере до скандални истории. — Б.пр.]
	Насаме с нея престолонаследникът сваляше невидимото си царствено наметало. То изчезваше веднага, щом освободеше телохранителите с учтиво кимване на глава.
	— Започвам да си мисля, че ментиш — прозя се Абдулах. Той самият лъжеше на карти непрестанно. Лицето му разцъфна в широка усмивка, откриваща равни, бели зъби.
	Абдулах се изви на една страна с гъвкаво, котешко движение, което издаваше някаква мързелива застрашителност и в този миг в съседната стая нещо силно изпука. С един подскок Абдулах се оказа на крака и Пейган, която още събираше картите си, видя как извади лъскав автоматичен пистолет изпод яркочервения си пуловер. Той се спусна към вратата на спалнята и я отвори с шут.
	Оттам се чуваше само пукането на горящи пънове. Все така приведен като котка, Абдулах скочи вътре и опря гръб на вратата.
	— Няма нищо — извика той след миг. — Извинявай, Пейган. Тя стана и изтича в съседната стая. В пълен контраст с плюшения лукс на дневната, спалнята на Абдулах беше абсолютно гола — нямаше дори и завеси. Само двойно легло в средата и до него малка, ниска масичка, на която имаше гарафа за вода, шише с хапчета и още един пистолет.
	Абдулах стоеше до прозореца и гледаше навън.
	— Сигурно е паднало някое дърво — рече той. — Извинявай, че те изплаших, но трябва да внимавам.
	— Ами телохранителите ти!… — възкликна Пейган.
	— Цената на един телохранител е ниска — сви рамене Абдулах. — Аз съм точно в положението на най-бедния просяк от кралството ми — ако не се погрижа за себе си, никой друг няма да го стори.
	— Колко странна стая! — заоглежда се Пейган.
	— Арабите имат друго отношение към комфорта и лукса — отвърна Абдулах. — Хем ги обичат, хем ги мразят. Луксът размеква мъжа, а ако искам да оцелея, не мога да си позволя да се отпускам. Трябва да поддържам ума си пъргав и стегнат като тялото си. — Външно невъзмутим, той я гледаше с настойчивия поглед на великолепен, самоуверен самец. Пъхна пистолета в колана на панталона си и придърпа червения пуловер.
	— Хайде да си продължим играта — рече Пейган припряно, все още с разширени от уплаха очи и го задърпа към дневната. — От какво се страхуваш?… Какво си помисли, че може да стане?
	— Може би заговор за отвличане, може би опит за убийство. — Той сви смутено рамене. — Искаш ли чай? — Абдулах натисна звънеца.
	— Сериозно ли мислиш, че могат да те отвлекат?
	— Първият опит да ме отвлекат беше, когато бях на една година. Бавачката ми бе пребита до смърт с камъни заради участието й в заговора. Следващото покушение дойде, когато бях на седем. Имах телохранител, който ме напъха под леглото, ала те ме измъкнаха, след това го намушкаха на пет места с нож и го помислиха за мъртъв. Но той не умрял веднага и успял да вдигне тревога още преди заговорниците да ме изведат от двореца. — Абдулах се усмихна мързеливо, взрян в невярващото лице на Пейган. — И третият път бях четиринайсетгодишен. Връщахме се от лов. Аз пътувах в първия ландроувър. Причакаха ни в засада в една долчина и бях прострелян на две места в ръката и на едно място в гърдите, преди да пристигне вторият ни ландроувър с телохранителите, които стреляха където им падне. Улучиха ме в крака, но аз пак успях да убия един от нападателите. — Изражението му изведнъж стана сурово. — Оттогава не се доверявам на никого. Бързо привикнах. Сърцето ми някак изведнъж се втвърди. Да рискуваш да се довериш, значи да рискуваш да срещнеш смъртта: така стоят нещата, простичко. Винаги нося пистолет, спя с пистолет до възглавницата и държа автомата на седалката до мен, когато карам кола.
	На вратата се почука тихо. Влезе Ник, облечен в келнерската си униформа. Почтителният израз на лицето му се стопи за миг, когато видя Пейган просната на мечата кожа, после отново си възвърна сервилната маска. Абдулах поръча лимонада и чай и все още развълнуван, закрачи нервно из стаята.
	— Стига си шарил — нареди му Пейган.
	— Имам неспокоен дух. Ако постоянно се чувстваш застрашен, естествено ставаш неспокоен.
	Ник се върна с отрупана табла, тръсна я на ниската масичка до плюшения диван и стрелна принца с дръзка почтителност. Пейган му смигна, но той не й обърна внимание. „Не може да го понася — помисли си тя. — Защо ли?“
	По лицето на Абдулах не потрепна нито един мускул, той с нищо не показа, че е познал Ник, ала в главата му като мълния проблесна най-унизителният момент в неговия живот.


	Двуметровото табло от зелено сукно, което висеше до стълбите, беше витрината на училищната дейност в „Итън“: на него забождаха написаните с яркочервено съобщения за специални курсове, екскурзии, сбирки на клубове и църковни служби, както и спортните списъци. Абдулах помнеше младежката екзалтация, обзела го, когато една сутрин, на път към стаята си, след закуска, видя своето име в списъка на отбора на класа по футбол. Беше надраскано на ръка — Абдулах. Той бе единственото момче в училището без презиме. И единственото момче без приятел.
	Не можеше да разбере защо вътре между този старинни каменни стени всички момчета, включително и той, имаха еднакъв ранг. За него многовековното, традиционно елитно британско училище беше враждебен, непонятен свят. Незапознат с особения език и строгите условности в отношенията между съучениците си, Абдулах правеше неща, които не бяха за правене, и казваше неща, които според итънския етикет не биваше да се казват. Но сега всичко щеше да му бъде простено. Беше включен в отбора на класа! С възторжен вик той се затича по каменния коридор, за да вземе учебниците си за следващия час.
	Всеки ученик имаше собствена малка стая с издраскана дървена маса, два стола, тясно метално сглобяемо легло, бюро и шкаф, в който да държи спортните си принадлежности. Стаята на Абдулах беше почти същата като на останалите, с изключение само на едно нещо: на стената му висяха обрамчени фотографии на бащината му яхта, на майка му, облечена церемониално за дворцови приеми, на баща му в парадна униформа, накичен с орден „Крал Джордж VI“, снимка на тринадесетгодишния Абдулах, приемащ парада на Сидонската дворцова стража и още една негова снимка, на която Рита Хейуърт го целуваше по бузата.
	Докато ровеше из бюрото за латинската граматика, чу познати гласове зад вратата.
	— Представяш ли си, Хортън? Цингото е в училищния отбор.
	— Ами! Убий ме, не мога да проумея защо трябва да го търпим дори в часовете по литература. Категорично не бива да допускаме този дребен мръсен ориенталец да ни представлява в отбора. Не могат ли да го наврат в миша дупка?
	— Според мен не е лош в дриблирането, но вечно финтира и се измъква…
	— Някой негрозащитник ще вземе да го включи и в училищния отбор. Сигурен съм, че ще постави рекорд по черни топки… Черни топки, ха, ха, ха! Какъв цвят имат топките на циганите, дали не са кралско червено, а?
	Последва изблик на груб смях, после удари звънецът и злобните гласове се отдалечиха.
	Абдулах не събра кураж да се срещне с момчетата очи в очи. И тримата бяха членове на Съвета, затова беше немислимо да се оплаче — щяха само да му се надсмеят. Ръцете му се разтрепериха от безсилен гняв. Какво го е грижа за приказките на тези боклуци? Те са предопределени да станат някакви си там земеделци, войници или политици, а той — да бъде крал, водач на своя народ, обичан от много племена, боготворен от своите мъже и жени.
	Изведнъж пое дълбоко дъх… Жените! Тези нахални нищожества не бяха минали триседмичен инструктаж с хакима в Кайро… Разтреперан от гняв, с опърпаната латинска граматика в ръка, Абдулах измисли сладостен начин на отмъщение. Реши, че ще обладае техните жени.


	Пейган излезе от апартамента на Абдулах по-рано от обикновено. Вместо да напусне „Империал“, тя взе асансьора до последния етаж и изтича нагоре по стълбите до стаята на Ник, в която беше идвала с другите момичета. Имаше късмет, защото той току-що беше приключил дежурството си. Отвори й по риза.
	— Обикаляш бедняшките къщи с благотворителна цел, а? — процеди той студено, докато Пейган го потупваше по бузата.
	— Не, просто се чудя защо не можеш да понасяш Абдулах. Предполагам, не очакваш и четирите да въздишаме по теб. Още повече, като знаем, че си луд по Джуди.
	Пружините на желязното легло изскърцаха под тежестта й. Ник изглеждаше нещастен.
	— Частният ти живот не ме засяга.
	— Ама какво ти става, Ник? Да не би Абди вече да си има приятелка?
	— Нямам представа. Както и да е, това не е моя работа и не бих ти казал, ако знаех… ние учихме заедно и мога да се закълна, че това копеле Абдулах не е такъв, какъвто изглежда. Разбира се, жените мислят, че е неотразим. Очевидно е привлекателен за тях.
	— Не е само това — изкиска се Пейган. — Просто е много забавно. Телохранители и развети роби и страшните черни мустаци и… ъмм… предпазните мерки.
	Изведнъж се зачуди дали Абдулах има официално разрешение да носи оръжие в Швейцария. Той вероятно имаше дипломатически паспорт и можеше да прави каквото му хрумне. Пейган въздъхна:
	— Не мога да разбера защо още не съм хлътнала по Абдулах, но това е факт. Той е чудесен, ала аз просто не съм влюбена в него, да кажем, както ти си влюбен в Джуди.
	— Имаш адски късмет, защото Абдулах не се отнася с жените като джентълмен, той ги използва. Искам да кажа, че не го е грижа за жените. Нито за прислужниците и сестрите на момчетата, даже и за майките им.
	— Ник, да не искаш да кажеш…
	— Това, което искам да кажа, е, че той е странно… целенасочен с жените.
	Ник не знаеше как да обясни, че Абдулах е пресметлив и злонамерен в отношенията си към западните жени. Използваше ги. Учеше се от тях. Обладаваше ги, за да доказва властта си над тях и над техните мъже.
	— О, Ник, той е вечно нащрек. Бои се, че ще го използват, или че ще го убият, тревожи се за хиляди други неща, за които се тревожат принцовете — рече Пейган, убедена, че Ник просто му завижда.
	— Именно тази комбинация от коварство и чар жените намират за неотразима — в тона на Ник се прокрадна горчивина и нотка на завист.
	— Да разбирам ли, че според теб Абди може умишлено да си играе на котка и мишка с мен? За да ме направи нещастна?
	— Пейган, престани да говориш за глупави полови игри и ме послушай. Аз много ви обичам, и четирите. Знаеш какво изпитвам към Джуди. Но аз съм ваш приятел. Не бих използвал никоя от вас, а именно така постъпва Абдулах. Той не цени, не разбира рицарството и не е… джентълмен.
	Пейган отметна глава и се разсмя.
	— Скъпи, Ник, ти си една досадна стринка! Вече ще нося бодлива тел вместо ластични гащи.


	Това, което Пейган искаше да знае, а и цялото училище, бе дали Абдулах ще я покани на бала на деня на свети Валентин. Той рядко се появяваше на публични места, особено след като веднъж в неделя следобед беше наел конска шейна и един уличен фотограф ги бе заснел с Пейган. Негативът беше тутакси продаден на „Пари Мач“ и за двадесет и четири часа снимката обиколи света.
	Всеки втори ден Пейган получаваше наръч червени рози, без визитна картичка.
	— Нали казваше, че червените рози били просташки — весело подхвърли Кейт и в отговор получи възглавница по главата.
	След третия букет извикаха Пейган в кабинета на директора, за да й забранят да получава повече цветя. Мосю Шарден изглеждаше необичайно възбуден. Сума хроникьори от цяла Европа го бяха отрупали с въпроси. Не ще и дума, такава реклама бе добре дошла за училището, но той беше длъжен да покаже неодобрението си.
	След няколко вечери отново се наложи да посети кабинета на директора. Върна се с озадачен вид.
	— Какво стана? — попита Кейт, която лежеше на леглото с вдигнат във въздуха крак, а Максин лакираше ноктите й.
	— Говорих по телефона.
	— С кого? — Телефонното повикване беше събитие в училището им всекидневно.
	— С братовчед ми Каспър. Той е наш посланик в Емирствата. Чул, че често се срещам с принц Абдулах, и каза, че трябва да бъда много благоразумна — Пейган се изкиска нервно. — И още, че в Сидон на жените се гледало като на собственост и след като ги обезчестели, ги изхвърляли. А понякога ги пребивали с камъни. Представяте ли си?
	— По дяволите, стой мирно, Кейт! — викна Максин.
	Пейган се метна на другото легло.
	— И така, попитах го какво общо имам аз с обезчестените арабски жени.
	Беше облечена в избелял викториански халат на повече от сто години и носеше чифт яркочервени турски пантофи с извити върхове.
	Другите две момичета седнаха на леглото и лакът за нокти се стече по глезените на Кейт.
	— Та Каспър каза, че Абди бил докаран на власт много преди да навърши години за това, защото баща му бил много религиозен и малко смахнат и живеел в пълно усамотение. Но макар и много, ама много умен, Абди далеч не бил така напредничав, както си мислели, и достатъчно подготвен, за да се справи с предизвикателствата на двайсети век, а ако усетел, че му се присмиват, или че го унижават, можел да стане отвратителен. — Тя се изкиска. — Наду ми главата, че Абдулах бил всъщност двама души — получил западно образование управник, който преговаря дипломатично със западните политици, и безмилостен, извънредно властен арабски шейх, чиято дума е закон и чиито инстинкти са буйни, опасни и средновековни.
	Пейган изрита турските чехли, скочи на края на леглото на Кейт, кръстоса крака и добави, набързо и съвсем небрежно:
	— Освен това ми каза, че Абдулах бил сгоден и щял да се жени.
	— Какво? — Максин, която тъкмо бе облякла бялата си нощница, се изправи в леглото. — За кого?
	— За някаква арабска принцеса, която била само на десет години! Представяте ли си? Щели да се оженят, когато тя навърши петнайсет. — Пейган се опитваше да си придаде незаинтересован вид, но гласът й се прекърши и тя додаде нервно — Аз се изсмях, а Каспър ми се накара и каза, че ще се обади на мама.
	Лампите угаснаха, изключени, както обикновено, от апартамента на директора, и лунната светлина, струяща през дантелените пердета, хвърли букет сплетени бледосиви рози на леглото на Максин, която отметна завивката и се втурна да прегърне Пейган.
	— Бедната ми, бедната ми! Този проклет измамник, този плъх, това нищожество!
	— Ако е вярно, звучи наистина съвсем средновековно! — възкликна Кейт.
	— Точно това е и мнението на Каспър. Че Абди не е като някой богат западен юноша, който се опитва да се държи като светски мъж. Че той е нещо като… безмилостен, много властен жител на пустинята. Струва ми се, че тъкмо това ме вълнува най-много.
	— Но положително не може да му се вярва! — отсече Максин. — Е то, разбира се, на никой мъж не може да се вярва.
	— Я стига глупости сопна се Кейт. — На кого изобщо можеш да се довериш?
	— Можем да се доверим една на друга — рече Максин твърдо. Те седнаха тържествено на леглото на Кейт, облени от лунната светлина, и се врекоха във вечно приятелство.
	— В подем и крах — диво извика Пейган и размаха ръце над главата си като пребит, но победил боксьор.
	— В подем и крах — изкиска се Кейт и смушка Максин в ребрата. — Особено крах.
	— В болест и грях. — Максин, като всички французи, не можеше да произнесе някои английски звуци.*
	[* Неправилно произношение на англ. израз thick and thin като sick and sin. — Б.пр.]
	— Да, и така става — замислено каза Кейт.
	— На следващата сутрин извикаха Пейган точно, когато Мадмоазел анализираше стиховете на Ламартин, а момичетата планираха наум какво да облекат на бала на деня на свети Валентин и как да изкрънкат от къщи още пари, уж за уроци по ръкоделие, а всъщност за цигари. Часовете са фарс, помисли си Кейт и продължи (под прикритието на лист розова попивателна) да изстъргва с ножичката за нокти инициалите си върху изподрасканата дървена маса. Над класната стая витаеше дух на латергия, носеше се миризма на тебешир, примесена с дъх на потни мишници; единственият звук, който се чуваше, бе стърженето на тебешира по черната дъска и приглушеното думкане на пианото на горния етаж, където начинаеща пианистка правеше една и съща влудяваща грешка и започваше все отначало.
	Пейган се върна ухилена и скромно седна на мястото си.
	— Какво има?
	Стреснатата Мадмоазел спря да пише и се извърна рязко към класа, но не достатъчно бързо, така че не видя как Пейган подхвърли с върха на дървената си линия бележка на Кейт. Кейт не й отвърна, защото малките книжни топчета на Пейган никога не се нуждаеха от отговор. Изпращаше ги, само за да разсее скуката си. В бележката пишеше: „Ще получа бална рокля, ура!“.
	Когато часът свърши, Пейган веднага изтърси новината.
	Мама беше доста развълнувана. Опита се да ме накара да обещая да не се срещам с Абдулах насаме. Аз я попитах дали би била така добра да ми изпрати малко прилични дрехи — просто, за да я отклоня от въпроса — но не се стърпях и й обясних, че той може да ме покани на бала в деня на свети Валентин, а тя чудесно знае, че нямам какво да облека. Обаче, за да си осигуря роклята, след като свършихме, позвъних на дядо и го попитах дали би бил така добър да се погрижи да получа приличен бален тоалет. Всъщност — добави Пейган позасрамено — намекнах, че ако не ми изпратят рокля, Абди може да се погрижи за това. Дядо каза, че ще бъде щастлив да ми купи рокля, но ме накара да обещая, че няма да приемам никакви подаръци от Абди.
	След няколко дни Пейган получи по специален пратеник голяма кафява кутия. Цялото училище се скупчи около нея, когато тя дотърча в трапезарията, сложи кутията на една от дългите празни маси, разкъса опаковката, бръкна с ръце в шумолящите листове бяла разтегателна хартия и извади ефирен облак от светлосива дантела, по която проблясваха диамантени капчици. Балната рокля беше от „Норман Хартнъл“, със сърцевидно деколте, доста скромно, но не прекалено.
	Цялото училище въздъхна с копнеж.
	След следващата си среща с Абдулах, Пейган се върна някак унила.
	— Попитах го дали има десетгодишна годеница. Той ме погледна недоволно, навири си носа и каза, че имал, но че това било чисто дипломатически въпрос и нямало нищо общо с нас. Десетина минути се държа малко странно, след това отиде в спалнята си да се обади по телефона и, можете ли да си представите, двайсет минути по-късно на вратата на дневната се почука и влезе един от онези мрачни телохранители заедно с оня дребния от бутика на „Картие“. Та той подаде някаква кутия на Абди и бързо-бързо излезе. Тогава Абди се обърна към мен и ми я поднесе — фантастична червена кадифена кутия, обточена с бял сатен, а вътре блестеше божествена диамантена огърлица. Ако не бях обещала на дядо, щях да я приема на минутата. Но му казах, че не мога да взема нищо от него. Изглежда, не е свикнал да отказват скъпоценните му дарове и въобще да му казват „не“.
	На няколко пъти, когато Пейган посещаваше апартамента на Абдулах по време на чая, той се опитваше да й подари скъпоценни бижута. Винаги изваждаше червена кадифена кутийка, но Пейган дори не изпробва смарагдовите обици, тиарата от златни листи, гривната от аквамарин и огромния сапфирен пръстен. Единственото нещо, което неохотно прие с разрешение на майка си, беше предложеното от Абдулах старо ездаческо наметало на дядо му — той я накара да обещае да го сложи на бала, като наказание за това, че е отказала скъпите му подаръци.
	Пейган не беше сигурна, че на бала ще й се носи стар арабски чул, но си помисли, че може да го свали в училищния автобус, преди да влезе в „Империал“.


	На следващата вечер имаше танцова забава, този път в градската зала. Момичетата от „Л’Ирондел“, обути в тромави апрески и с палтата от туид над дългите рокли, напъхали официалните си обувки в памучни торби, се качиха на малкия зелен училищен автобус. Мадмоазел ги броеше една по една, също както щеше да ги преброи пак при качването в автобуса след забавата.
	Пейган беше придумала Максин да й даде светлосинята си тафтена рокля от „Кристиан Диор“, но не можеше да използва болерото, тъй като ципът му зееше наполовина отворен. Максин бе отпуснала подгъва с няколко сантиметра, за да може роклята да стигне до глезените на Пейган. Докато се носеше с партньора си по дансинга под звуците на музиката, изпълнявана от цигански оркестър, Пейган усети, че някой я потупва по рамото — беше един от телохранителите на Абдулах, явно притеснен в западняшкия си вечерен костюм, който бе поне с два размера по-голям от необходимото.
	— Моят господар, принц Абдулах, иска да танцува с вас — съобщи той.
	— Добре де, ще трябва да почака — измърмори студентът датчанин, който танцуваше с Пейган, притисна я още по-плътно и я завъртя на дансинга. Телохранителят бързо пристъпи напред и момчето внезапно се озова проснато на пода.
	Пейган се обърна гневно и видя Абдулах, който стоеше до входната врата. Бавно, стиснала устни в усмивка, тръгна към него, тласкана от желязната ръка на телохранителя, вкопчена във врата й. И все още усмихната, рече:
	— Би ли могъл ваше кралско височество да каже на копоите си никога вече да не ме докосват? И запомни, че аз не съм една от твоите поданички. Ти не ме притежаваш и аз ще танцувам с когото поискам.
	После изведнъж изостави високия стил и тихо добави:
	— О, Абди, защо си правиш труда да унижаваш Ханс и да привличаш вниманието върху мен?
	— Много жалко. Слугата ми се престара — остро отвърна Абдулах.
	— О, престани да говориш като индийски махараджа — тросна се Пейган. — Разбира се, че искам да бъда с теб, но не можеш да блъскаш хората, когато ти хрумне, и да очакваш да те харесват. Не обичам, когато изведнъж ставаш повелителен. Това е обикновена танцова забава и ако не искаш с теб да се отнасят като с равен, не биваше да идваш. — И добави злобничко: — Надявам се, че няма да се държиш така началнически с бедната си десетгодишна годеница.
	Устните на Абдул се свиха, в очите му проблесна гняв. За миг Пейган си помисли, че може да я удари, но вместо това, той мълчаливо я прегърна и двамата се понесоха в бавен танц. Без Абдулах да забележи, Пейган изпрати над рамото му въздушна целувка на Ханс, който я гледаше намръщено.
	Изведнъж Пейган откри, че трепери, притисната до мускулестото тяло на Абдулах — все по-плътно до него; изведнъж го почувства физически много по-силен посред тази тълпа, отколкото когато оставаха сами в апартамента му. Тази вечер Пейган сякаш бе различна, безразсъдна, усещаше топлия му дъх във врата си и върха на езика му над ухото си — еротичен и подканващ.
	През останалата част на вечерта Пейган се движеше по дансинга като в еротичен транс. Към полунощ Абдула я погледна в очите и прошепна настойчиво:
	— Ела с мен и ми позволи да ти покажа какво е любовта. Ще те накарам да се почувстваш така, както никога преди.
	— Мммммммм — въздъхна Пейган, докато ръката му се плъзгаше по шията й. — Защо си толкова сигурен?
	— Защото, когато бях на шестнайсет години, прекарах три седмици в Кайро с хаким Хаир ал Саад, който ме научи как да правя любов и да мисля само за твоето удоволствие.
	— Вземал си уроци по любов? Три седмици? Учил си я като география? — Пейган беше впечатлена, заинтригувана, гръмната. Искаше й се да попита какво е научил и как му е преподавано. Имало ли е истински живи жени, или е учил с черна дъска и тебешир и какво са му давали за домашно. Вместо това просто изстреля: — Как?
	Той захапа леко ухото й и замърка:
	— Ела в „Империал“ и ще ти покажа.
	Развълнувана, Пейган не можеше да откъсне погледа си от тези самоуверени черни очи. Откри, че следва Абдулах към вратата. Но тогава си спомни за братовчед си, за майка си, за годеницата и за папараците, спря и промълви с искрено съжаление:
	— Не мога, просто не мога, Абди. Виж, Мадмоазел ни вика към гардероба.
	Обзет от болезнено желание, Абдулах я привлече към себе си, а Пейган се опита да се отскубне.
	— Какво очакваш от един мъж? — изръмжа той. — Възбуждаш ме, а после изчезваш в нощта. В моята страна за такива жени имаме специално име.
	— О, и в моята също. — И Пейган не можа да се сдържи да не добави: — Но в края на краищата ти си сгоден и ще се жениш.
	Черните очи на Абдулах проблеснаха отново. Нетърпеливата Мадмоазел заплашително размахваше пръст към Пейган. Принц или не, тя трябваше да се върне в леглото си. Абдулах я притисна още веднъж плътно към тялото си и тя почувства потръпващата му възбуда. След това той се извъртя на пети и гневно излезе от залата.
	Вечерта преди бала за деня на свети Валентин Кейт нахлу в стаята.
	— Пейган, мърло такава, не си измила ваната след себе си, има мръсен пръстен по края.
	— Но ваната е, за да се мие човек в нея — рече Пейган объркана. — А не да я мие.
	— Тоя човек може да не я е мил досега, но, кълна се, че ще я мие занапред — закани се Кейт. — Ти си наистина мърлата на училището.
	— О, гняв, о, отчаяние, — изкрещя Пейган новата си ругатня и замери Кейт с опърпана тетрадка за упражнения. — Писнало ми е от вас двете. Ти само критикуваш, а Максин не си спазва обещанията.
	— Спазвам си обещанията, бук* такъв.
	[* Неправилно произношение на англ. дума bitch — кучка като beech — бук. — Б.пр.]
	— По дяволите, защо не поискаш десетте франка от твоя богат малък принц? Той може да си го позволи много по-безболезнено от мен.
	— А пък ти си изхарчи всичките пари за диетична храна, за да станеш мършава за твоя скиор нехранимайко, който обича ските повече, отколкото теб. — Пейган се нахвърли върху Максин и я повали.
	— О, по дяволите, мръсница, бук проклет.
	— Спрете това секси боричкане — извика Кейт. — Нали знаете, Матроната вече подозира, че цялото училище гъмжи от лесбийки. Ммммоля, не се карайте, не издържам. Пейган не мисли това, което каза Пиер. Той те обича, разбира се.
	— Разбира се, че ме обича. Чувствам го по онази работа — каза Максин с достойнство. Беше навила косата си на буклички с тоалетна хартия, за да я накъдри за бала на следващия ден. И особено след това, този златен отблясък на замиращи огньове в небето.
	Последва пауза, след това Кейт се обади свенливо:
	— Тъкмо това „след това“ е най-ужасната част за мен. Чувствам се така нервна и ми се плаче, като че ли пропаст ме дели от Франсоа.
	— Боже мой, аз пък се чувствам много по-близка с Пиер — Максин замислено се вгледа в четката за коса и се впусна в догадки: — Може би не сте го правили достатъчно време. И аз не го харесах първия път с Пиер, но не исках да го разстройвам и затова не му казах нищо. Исках да остане с мен, това беше всичко, което изпитвах първия път.
	— Не, при мен не е така — притесняваше се Кейт. — Правя го по-дълго време от теб, Максин. Но изобщо не чувствам дълбоко спокойствие. Истински възбудена, пламнала, направо чудесно се чувствам, преди да започнем. А след това просто спадам. Искам да кажа, че се притискаш в някого с часове на дансинга, можеш да усетиш тялото му до своето, можеш да го помиришеш, клатите се в такт с музиката, слети един с друг, и всеки път, когато той помръдне, ти почти припадаш, и в края на краищата отиваш докрай, защото мислиш, че ще ти стане дори по-хубаво. След това той вкарва нещото си в теб и изведнъж всичко угасва. Той е на седмото небе и подлудява, а аз изведнъж поглеждам сцената от тавана и онова чудесно чувство за омекналите колене изчезва. Иска ми се да го удрям и да плача.
	Объркана, Максин предложи:
	— Може би трябва просто да се отпуснеш, Кейт. Може би прекалено много се притесняваш за това, какво трябва да правиш вместо да правиш това, което ти се иска. Аз винаги се чувствам чудесно след това.
	— Сигурно защото си французойка — каза Кейт мрачно.
	— Не ставай глупава — възрази Пейган. — Може би Франсоа няма достатъчно опит или път никога не са му казвали как да го прави. Когато Абдула бил на шестнайсет години, го изпратили при специален доктор да се научи да прави любов — за три седмици! Представяте ли си? Не исках да го питам дали е завършил с тест или с изпит. Настъпи внезапна, вежлива тишина, натежала от любопитство. Пейган побърза да забави: — Грешите! Никога не сме го правили и няма да кажа дума повече.
	— А как да разберем дали с тази история не се опитваш да ни пробуташ някоя стара арабска измишльотина, щом не искаш да говориш за практиката? — попита Кейт. — Ние споделяме своя сексуален опит в името на по-нататъшното си образование и ако не искаш да се присъединиш към него, тогава няма и да слушаш. За мен това е сериозно нещо. Може би съм анормална, притеснявам се.
	Последва нова дълга пауза, след това Пейган се реши:
	— Добре, ако ти си анормална, тогава и аз съм такава, защото се почувствах по същия начин като теб… Но това не беше с Абди, а с Пол, и ако посмеете да кажете на някого, ще ви убия.
	— Значи си го направила?
	— Да — мрачно отвърна Пейган. — И беше нещо зверско. Мисля, че сексът е прехвален.
	— Предполагам, че той е нещо, с което трябва да привикнеш — каза Максин. — Като стридите.
	На вратата се почука.
	— Аз обаче не ги обичам. Влезте!
	Старият портиер внесе огромна кутия, адресирана до Пейган. Другите две момичета надничаха над рамото й, докато тя я отваряше. Този път нямаше разтегателна хартия. Пръстите на Пейган потънаха в мек, тъмен, персийски астраган. Възцари се почтително мълчание. Тя го уви около раменете си и придърпа качулката над бухналата си махагонова коса. Прекрасното наметало стигаше до пода.
	— Господи, Исусе, искам да кажа, mon Dieu! — възкликна Пейган. — Мама едва ли си е представяла точно такова наметало. Ще трябва да я питам, иначе ще ме направи на нищо.
	След като всички го изпробваха Пейган отиде да телефонира на майка си. Когато се върна след половин час, изглеждаше сърдита.
	— Каза, че след като ми е разрешила да приема наметката, мога да я задържа, но тъй като е скъпа, не бива да я нося. Мога да я сложа за бала на свети Валентин, защото иначе ще бъде неучтиво, но след това не трябва да ме виждат с нея.
	— Добре де, поне ще ти е по-топло, ако си я намяташ вечер вместо този стар юрган.
	И така, докато завърши училището, всяка вечер след изгасването на осветлението Пейган сядаше с кръстосани крака на края на леглото на Кейт, увита от глава до пети в безценното персийско наметало.


>>	6.

	За танците Максин беше прихванала фризираната си коса в опашка — беше й отнело около два часа да я забоде точно на място, така че да стърчи нагоре. Възбудена почти болезнено, тя веднага откри Пиер.
	Кейт не можеше да намери Франсоа. Всъщност вече повече от седмица не беше го виждала. Джуди й бе дала бележка, в която той й обясняваше, че трябва да отмени срещата им, понеже баща му настоявал да взема допълнителни часове по ски. На Кейт й се щеше баща му да не е така амбициозен по отношение на Франсоа, но беше ясно, че ските имат предимство пред всичко друго. Баща му искаше Франсоа да се опита да влезе в швейцарския национален отбор. Кейт си затваряше очите пред слабостите на Франсоа и не искаше да чуе нито дума против него. Дали беше отишла докрай, защото беше влюбена в него? Или може би обратното? И тя не знаеше.
	Докато Пиер се носеше целеустремено към тях, Кейт изведнъж зърна Франсоа. Беше седнал между две пълни, мургави момичета с еднакви полузатворени, сънливи очи. Кейт му махна с ръка, но той като че ли не забеляза. Някой я покани на танц, тя се впусна в ритъма на фокстрота и отново му махна, когато минаваше край масата му, ала Франсоа пак не реагира.
	В края на танца Джуди се промъкна до масата на Кейт. Носеше традиционната швейцарска носия с бяла блуза, плътно прилепнало черно, дантелено елече и богато набрана яркочервена пола.
	— Как бих искала да сваля тая натруфена фуста. Не мога да остана дълго, защото помагам на бара. Какво има, Кейт?
	Когато Кейт й обясни, Джуди я смъмри:
	— Ти крака и уста нямаш ли? Не се повъртай тук, ами иди при него и му кажи „здрасти“.
	Тогава Кейт, която представляваше поразителна гледка в кремавата си рокля от тафта, чисто деколте ставаше все по-дълбоко при всяка следваща забава, отиде до масата, на която седеше Франсоа. Той вдигна очи и се смръщи.
	— А, добър вечер, Кейт. Може ли да ти представя Ана и Елена Стиаркос?
	Кейт се усмихна на двете момичета, които едновременно едва-едва наклониха към нея глави. Едната внимателно поставяше цигара в дълго, златно цигаре и Франсоа бързо, почти рефлекторно, се пресегна със запалката си.
	— Аз съм седнала ей в оня ъгъл, Франсоа.
	— Да, забелязах. Надявам се, че по-късно ще мога да танцувам с теб, може би.
	Объркана, Кейт разбра по тона му, че я отпраща и тромаво се повлече през масите към мястото си.
	По-късно?… Може би… Но днес е денят на свети Валентин!
	— Какво ти е? — изгледа я Максин.
	Кейт не можеше да говори. Страхуваше се, че ще се разплаче. От врата към лицето й се надигаше грозна тъмна червенина.
	— Ела в тоалетната — прошепна Максин и бързо я дръпна за ръката.
	Щом влязоха, Кейт избухна в плач.
	— Мисля, че сигурно преувеличаваш — успокояваше я Максин. — Сигурно са му стари приятелки. Аз също ще ида да му кажа „здрасти“. Ти чакай тук.
	Максин отиде и поздрави Франсоа. Той отново представи двете момичета и даде ясно да се разбере, че няма желание да разговаря и с Максин.
	Бедната Кейт, помисли си тя и забърза обратно. В далечината на слабо осветената зала видя Джуди и й кимна към тоалетната. След няколко минути Джуди се присъедини към тях. Максин тъкмо казваше:
	— Кейт, скъпа, не бива да плачеш. Сигурно има някаква причина за държането му. — Ала гласът й звучеше колебливо, защото знаеше, че причините всъщност са две, по една седнала от двете страни на Франсоа.
	— Слушай, той е мръсник и добре, че се отърва от него — рече Джуди, която беше твърде неопитна, за да знае, че приятелката никога не бива да принизява любовника на зарязаната жена. — Можеш да направиш две неща — продължи тя. — Или да му устроиш сцена там на място, при което ти губиш, или да не му дадеш да разбере, че те е унизил. Мъжете не обичат жени, които плачат, хленчат и се лепят за тях. Просто трябва да мобилизираш гордостта си. Върни се обратно с усмивка.
	— Не бива да му показваш, че те е наранил — съгласи се и Максин. — Трябва да си разчистиш сметките с него спокойно и в подходящо време, очи в очи, така че да не може да избегне обяснението.
	— Чуй, миналата седмица Франсоа обядваше всеки ден с тези две гръцки дебелани в „Шеза“ — каза Джуди. — Те са наследнички на състояние от корабоплаването и мисля, че той много добре го знае. Така, че избирай — или да продължиш да хленчиш, или да бъдеш храбра и да не показваш, че те е смачкал.
	За нещастие обаче разговорът им беше подслушан от една ученичка от „Л’Ирондел“, влязла в съседната тоалетна кабинка. Тя весело се забърза да разпространи новината от ухо на ухо. „Мис Гщаад“ си беше получила заслуженото. Когато Кейт се появи свежо гримирана, веднага разбра, че унижението й е общоизвестно. Това събуди ирландката в нея и тя махна на келнера.
	— Ник, донеси ми нещо двойно. Ти си добро момче.
	Ник, който същ знаеше за двете гъркини близначки, донесе забраненото двойно бренди. Кейт се давеше и хълцаше, докато изпи питието, после поиска още едно, но Ник не й разреши. Ала продължи да й носи смешно оцветените безалкохолни напитки, смесени с нарязани на филийки плодове, за които плащаше сам, и весело да й бърбори, без да чака отговор. Тешеше се с мисълта, че успокоява Кейт. Знаеше как се чувства тя, защото точно така се чувстваше и той по отношение на Джуди, когато му оставаше време да се замисли за тях двамата. Защо Джуди сякаш не забелязваше силата на неговата любов? Защо тя не я караше да го обикне? Защо постоянно отказваше да гледа на него като на нещо друго, не само като на приятел? И при Ник, и при Кейт болката идеше от неразбирането, че това не е единствената, а само първата любов в живота им.
	— Гледай, пристигат момчетата от „Льо Морне“ — прошепна й Ник. — И всички са готови да се влюбят в теб.
	Група юноши, облечени в официални костюми, току-що бяха влезли през стъклената входна врата. Групата беше забележимо космополитна — двама персийци с тъмни, извити вежди, сключени над носовете им, мургав индийски ражда и слабо русо скандинавче, което се държеше така, като че ли е свикнало всички да вървят подире му. Сред тях бяха и двама от модните бисери на „Льо Морне“ — извънредно богатият Хънтър Багс и принц Садрудин, по-малкият син на Ага Хан.
	Докато те бавно се влачеха към масата си, в залата внезапно се възцари приглушено оживление — беше настъпил моментът на очакване, неизменно предшествуващ влизането на кралска особа. Всички глави се извиха към вратата. Принц Абдулах, почетният гост, стоеше вдървено на прага, като че ли приемаше парад. Отпусната на ръката му, Пейган се носеше надолу по стълбите в облак от трептящ като мараня сив тюл.
	Кейт вече открито флиртуваше с Ник, с когото се чувстваше в безопасност. В полунощ от тавана като ято полетяха бяло-розови балони и на всички дами бе поднесена по една златна, сърцевидна пудриера и розова роза с дълга дръжка. Из залата се заразнасяха димящи сребърни подноси и всякакъв етикет бе забравен.
	Кейт не можеше повече да понася веселието и тръгна към тоалетната, но беше пресрещната от Ник, който бе пил, въпреки че беше на дежурство.
	— Слушай, и двамата сме нещастни — прошепна той. — Джуди гледа на мен само като на приятел, а тази вечер даже и не ми говори. Толкова съм самотен и нещастен. Кейт, имам нужда от теб — рече Ник простичко. — Ела в моята стая, скъпа.
	За своя изненада, Кейт се замисли над предложението. Бленуваше за успокоителната топлина на мъжки ръце, които да заглушат болката.
	— Ами, не знам — дърпаше се тя. — Искам да кажа, как ще го уредим?
	— Гледай да си между първите при преброяването пред училищния автобус и после се измъкни през задната врата, докато Мадмоазел е още заета да брои останалите. Придумай Пейган да те пусне в училището призори.
	Кейт изглеждаше така самотна и нещастна, че Ник рискува набързо да я притисне в обятията си.
	— Добре, ще опитам, но не мога да обещая. Зависи от Пейган.
	Върна се да обсъди възможността с Максин, която беше леко замаяна след двете чаши шампанско.
	— И Пиер иска аз да остана — рече тя, очевидно изпълнена с копнеж.
	— Във вилата на отбора ли ще те заведе?
	— Не, запазил е стая горе, за всеки случай.
	Кейт беше впечатлена.
	— Господи, за всеки случай! Кой знае колко е скъпо!
	— Добре де, защо да не останем? — Двете момичета погледнаха към Пейган, която си въобразяваше, че е принцеса, докато се въртеше във вихрен танц на дансинга. — Мислиш ли, че Пейган също ще иска да остане?
	— Мисля, че няма да посмее.
	Махнаха на приятелката си и отново се втурнаха към тоалетната.
	— Да остана? — възкликна Пейган. — Как бих могла да остана? Всички ще разберат. Ще ви пусна да влезете в пет часа. Но, за бога, не закъснявайте.
	В един, Кейт и Максин се качиха в автобуса. Бяха точно пред Пейган, която отклони вниманието с шумна суматоха, като вдигна полата си високо над мръсните стъпала и почти повали Мадмоазел в канавката, а Кейт и Максин се измъкнаха от другата врата.
	Кейт изтича обратно в „Империал“, хукна нагоре по стълбите и позабави ход чак когато стигна шестия етаж, където я чакаше Ник. Забързано прекосиха коридора на обслужващия персонал. Щом се озоваха в безопасност в неговата стая, Ник я притисна в обятията си и разкопча тежкото й палто от туид. Кейт приседна внимателно на ръба на леглото, което изскърца. Ник притегли нежно главата й към гърдите си и започна да гали косата и, докато почувства, че тя се накланя към тялото му. Тогава започна да я целува по косата, бузите, без обаче да се докосва до устните й. Целувката в устата беше личното му мерило за измяна. Но после Кейт повдигна ръце и привлече устните му към своите, той издаде лек стон и впи устни в нейните с целия плам на своите осемнадесет години с натрупаната през последните осем месеца възбуда и болка. Всичко друго беше забравено. Целувката сякаш продължи половин час. Не можеше да се откъсне от устата й, чувстваше се потопен в уханието и мекотата на нейното тяло, чиято топлина усещаше през намачканата тафта.
	Тафтата полетя към земята и той започна да целува нежно гордите й.
	— Под одеялото — измърмори той, но за Кейт именно това беше мерилото за измяна, така че легнаха в кълбо от полусвалените дрехи и оплетени един в друг крайници, заизвиваха се, освобождавайки се от облекло и забрани, докато накрая Ник се изправи триумфално гол до горящото от желание тяло на Кейт.
	Нещо не е съвсем наред, помисли си Кейт, когато плъзна едната си ръка надолу по тялото на Ник, за да го погали. Той като че ли беше вече свършил. Щом го докосна, Ник трепна, след това я зацелува още по-горещо, отдръпвайки се от ръката й.
	След десетина минути Кейт го попипа отново, жадна да го милва така, както я беше учил Франсоа, разтревожена да не се провали на някакъв непонятен изпит. Усети меки малки торбички и отпусната плът в дланта си, Ник я отстрани отново. И двамата бяха объркани. Не знаеха какво да правят по-нататък. Обзети от безумно нещастие, обгърнаха телата си с ръце, сгушиха се нежно и почувстваха топлината и спокойствието на прегръдката.
	Но и двамата бяха тъжни.
	Снегът хруптеше под стъпките на Максин — тя бързаше по покритата със синкави сенки улици към Кейт, която потреперваше в светлината на една улична лампа. Без да кажат дума, те сплетоха вкочанените си ръце, затичаха се по пътя към задния вход и леко почукаха.
	Вратата се отвори със замах от разгневената Матрона, напълно облечена в морскосинята си униформа.
	— Хубава двойка! Няма що! — изкрещя тя. — Как не ви е срам! Веднага в кабинета на директора.
	В бежова нощна роба, господин Шарден крачеше гневно из стаята. Пейган, омотана в опърпания си халат от камилска вълна с кройка на монашеско расо, но пристегнат в талията с яркочервен сатенен колан, седеше бледа и мълчалива, стиснала нервно облегалката на стола. Изглеждаше нещастна. В три часа я беше събудила Матроната, с плитка, увиснала над нощния й халат. Майката на Пейган беше позвънила по телефона — дядо й получил сърдечен удар, паднал в яслите и починал малко след полунощ. Пейган трябваше веднага да се върне в Англия.
	Но преди да влезе във вътрешната стая на Пейган, Матроната бе забелязала, че и Кейт, и Максин ги няма в леглата им. Макар и зашеметена от вестта за смъртта на дядо си, Пейган не издаде нищо и за да покаже това на двете си приятелки, които се провряха през вратата на кабинета, каза:
	— Къде бяхте? В „Гринго“ ли?
	Чак сега Кейт и Максин изведнъж осъзнаха положението. Зъзнещи под връхните си палта в неотопления кабинет, те стояха разтреперани пред Шарден, ужасени от перспективата да се изправят пред родителите си. Меките, розови листа на повехналата роза на Кейт се посипаха по пода и в ръката й остана само дългото, бодливо стебло.
	Тогава Шарден избухна. Обсипа ги с всевъзможни обвинения — от неблагодарност до мискинлък — и накрая изкрещя, насочил кокалест пръст към Кейт:
	— А ти, ти, малка развратнице, тичаш след всички гащи в града!
	При което ирландката в Кейт се пробуди наново и тя отвърна:
	— Вие също, господине.
	Последва отвратителна тишина, после Шарден жлъчно изсъска:
	— И двете ще бъдете изключени от това училище още утре.
	— Не, няма да бъдат изключени — рече Пейган с уморен, странно непричастен глас.
	— Коя си ти бе, госпожичке, че ще ми казваш какво да правя? — обърна се Шарден към нея.
	— Приятелка на вашия приятел Пол. Той ме заведе у тях и ми показа какви ли не снимки. Реших, че няма да забележи липсата и затова си откраднах няколко и ги оставих у един приятел в града. Ето една от тях.
	Бръкна в джоба на халата си и извади снимка на Пол в леглото с две малки южноафрикански момичета, които след Коледа внезапно бяха напуснали училището. Пейган показа фотографията първо на Матроната, после на Шарден, след това я пъхна пак в джоба си и извади главния си коз — снимка на самия господин Шарден, закръглен и гол като бебе, надвесен над голото тяло на Пол.
	— Щастливи мигове — прозя се Пейган с безучастна досада в гласа. Вчера тази сцена би й изглеждала драматична и ужасяваща. Днес беше банална в сравнение със смъртта на дядо й. — Убедена съм, че схемата ви действа, защото обработвате бащите един по един. Ако някой баща обаче види фотографии на повече от едно момиче, ще му стане ясно, че вие сте всъщност дребен изнудвач, господин Шарден, и че умишлено подмамвате тези момичета, така, че да бъдат снимани с Пол. Както и да е, той ми разказа всичко. — Никой не продумваше и не помръдваше. — Мисля, че текущата тарифа на бащите е шест хиляди франка на всеки три месеца. Не знам точно какво ще направя, но ако предприемете някакви действие срещу Максин и Кейт, отивам направо в полицията с моята версия и с останалите снимки. Така че решавайте, господин Шарден.
	За миг Шарден остана безмълвен. След това се усмихна и каза напрегнато:
	— Госпожице! Вие несъмнено сте превъзбудена заради злощастната кончина на дядо ви, затова ще оставя без внимание смешните ви обвинения. И понеже не искам да навличам позор върху моето училище, няма да накажа тези две глупави момичета. — Прокашля се и спря за миг, за да си възвърне авторитетната поза и тон. — Но те, надявам се, разбират сериозността на провинението си. Истински късмет е, че никоя от вашата компания не е бременна. Сега, бързо в леглата, и трите.
	Изтощени и изплашени, момичетата се добраха до леглата си и се отпуснаха с облекчение. Нямаше причини за повече безпокойство — поне така си мислеха, докато се събличаха уморено.
	Но грешаха, както грешеше и директорът.
	Защото една от компанията беше бременна.


>	Част втора

>>	7.

	Джуди си даваше сметка колко опърпано е палтото й и изведнъж се почувства като селяндурка. Бленуваше за въздушните красиви дрехи, изложени така изкусно по витрините на Париж, из който Максин я развеждаше, бърборейки неспирно, докато стигнаха ъгъла, където беше „Хермес“. Провряха се боязливо през стъклената врата, след което Максин изведнъж си придаде вид на горделива дама, навири нос и започна да оглежда най-скъпите копринени шалове и чанти в света така, като че ли никоя от тях не беше достатъчно подходяща за двете момичета. Омаяна от аромата на скъпите кожи, Джуди си купи един дневник „Хермес“ и красив бележник, подвързан с шевро, със златен молив, прикачен в единия му край.
	Това я накара да се почувства малко повече французойка и малко по-голяма. В края на краищата вече навърши седемнадесет години и беше в Париж от цели два дни. Бе направо очарована от града, от великолепните му булеварди, обточени с кестени, от блестящите бутици, от елегантните, напарфюмирани жени, чудесните ресторанти, от които устата ти се пълни със слюнка, и от веселия, шумен апартамент на семейството на Максин, където беше отседнала за седмица или две, докато си намери работа и жилище. Но сега нямаше да мисли за това, днес щеше да си представи, че може да води безгрижното, защитено съществувание на Максин, Пейган и Кейт. Един ден, обещаваше си Джуди, и тя ще може да живее постоянно така, не само за няколко дни.
	— Сега към Латинския квартал — изкомандва Максин.
	Забързаха надолу по улицата, все още покрита със сняг в този февруарски ден, и изтрополиха под арката от лилии от ковано желязо, с която беше украсен входът на метрото при „Пале Ройал“. Спускаше се надолу по стълбите покрай старата дебела цветарка, сгушена до сергията си с омотан около главата сивкав шал. Талаз от бленувана топлина носеше нагоре аромат на цигари „Голоаз“, на пожълтели стари вестници, стари канали и чесън.
	— Закъсняваме. Казах на Ги, че ще се срещнем в дванайсет — безпокоеше се Максин, когато излязоха отново на дневна светлина. — Не че той може да е дошъл навреме, особено пък заради мен. Още от детството ни непрестанно натяква, че е с три години по-голям. Виждахме се често само защото майките ни са били близки приятелки в училище, така че той просто трябваше да ме понася.
	Забърза по булевард Сен Жермен теглейки Джуди с пъхнатата си в яркочервена ръкавица ръка. Американката се залисваше да наднича в кривите улички, които се разклоняваха от главния булевард.
	— Какви дрехи прави Ги? — попита Джуди.
	— Главно костюми и блузи и леки манта.
	— Сам ли ги шие?
	— Не, не, има си крояч и шивачка. Те работят в едната стая, я той спи в съседната. Ще трябва скоро да си потърси ателие, но се намират невероятно трудно, ако нямаш пари, а Ги няма.
	— Тогава как плаща на крояча и шивачката? — учуди се Джуди.
	— Баща му отказа да му помогне, защото според него модата била професия за педерасти и затова Ги взе пари от няколко частни клиентки. Най-напред дойде при майка ми и й предложи да й шие четири тоалета в годината срещу скромен аванс. Тя прие и го изпрати при свои приятелки, и всички се съгласиха, даже и леля Ортанс.
	Джуди беше все още объркана от лелята на Максин, която не приличаше на никоя от познатите й лели, нито на който и да е друг възрастен човек, ако трябваше да се каже честно. Предишната вечер леля Ортанс ги беше завела да вечерят в „Мадам дьо Жорж“ — елегантна вечеря, която завинаги откъсна Джуди от Росвил. Яде яйца от яребица, артишок, печена токачка и десерт с вкус на замразено бренди. След разкошната вечеря настана дискретен полумрак и започна програмата, изпълнявана от необикновено красиви танцьорки, всичките високи, елегантни, с тесни ханшове и високо щръкнали гърди, с превръзки от розови щраусови пера, покриващи единствено половите органи. Изведнъж Джуди забеляза широките им рамене, бицепсите и мускулестите ръце. Зяпна. Не можеше да повярва на очите си. Ощипа Максин.
	— Тези… ъмм… момичета мъже ли са?
	— Да — изкиска се Максин.
	— Учудвам се, че леля ти ни е довела на такова място.
	— Нали искаше да видиш нещо по-така — засмя се Максин. — И това е най-малко непристойното от непристойните нощни места на Париж. Леля Ортанс обича да предизвиква буржоазията — не може да понася надути хора, обича да шокира самодоволните.
	— Никога няма да ви разбера вас, европейците.
	— Аха, но ние ви разбираме, знаем какво ви шокира — вметна леля Ортанс.
	Гласът й напомняше на Джуди грациозно падащи снежинки, дъждовни капки, разплискващи се в стар, каменен фонтан, лекото потракване на порцелан и проскърцването на поизносени кожени ездачески ботуши. Джуди усещаше, че леля Ортанс може да вдигне скандал, но никога не би повишила глас. Лицето й беше едро, като изсечено, с огромен нос, изпъкнал над широка уста, разтегната във вечна, измамна усмивка, клепачите й бяха оцветени в смарагдовозелено, за да отиват на смарагдовата й сатенена шапка за коктейли. Беше висока, внушителна и сурова — докато не приковеше странно обаятелната си широка усмивка върху своя събеседник.
	Забързани по заснежените улици, момичетата най-накрая стигнаха помътнелите от пара стъклени витрини на кафене „Дьо Маго“, седнаха на единствената свободна маса и си поръчаха горещ лимонов пунш.
	— По дяволите, никого не разпознавам — изстена Максин. — Вечерно време е различно. Веднъж видях как Симон дьо Бовоар се скара с Жан-Пол Сартр. А веднъж видях Жулиет Греко. Тя носи винаги черен пуловер и гащи — странен гардероб, не мислиш ли?
	— Спестява ти необходимостта сутрин да вземаш решение — каза едно дребно, кокалесто, русо момче, облечено в черен пуловер и гащи и седна на празния стол до нея. Приличаше на немаскиран взломаджия — дребен, с леко гърбав римски нос, широка чувствена уста и разпиляна, конопеноруса коса. — Господи, каква разлика… Лицето ти, Максин… бих те познал само изотзад. И си станала толкова стройна, че бих могъл да те използвам за манекен.
	Размота от врата си дългия черен шал и поръча три croquemonsieur — сандвичи с печена шунка и сирене, обичайната храна на френските студенти.
	— Какво става с теб? — попита Максин.
	— Живея тук, на левия бряг, в хотел „Лондон“ вече цяла година и работя като майстор модист, но май никой не забелязва.
	— Как станахте майстор модист? — започна Джуди без заобикалки. — Как се отървахте от военната служба?
	— Имах ТБЦ, когато бях на четиринайсет години, затова войската не ме иска. Татко беше бесен, но майка ми бе очарована, когато постъпих при Жак Фат, защото вече не настоявах да й шия дрехи. Казваше, че било толкова уморително да й правя пробите — боцкал съм я с карфичките! — изкиска се той.
	— Как така изведнъж скочихте от училище направо в студиото на световноизвестен моделиер? — ококори очи Джуди.
	— Честно казано, получих работа във „Фат“, защото майка ми се познаваше с главната шивачка. Всеки момент, когато не забождах карфички, прекарвах, скицирайки моделите на „Фат“. И то колкото се може по-публично, нали разбирате, демек, мога да рисувам чудесно. Когато изтече първата ми година, ме взеха за художник, който да скицира моделите в ателието, а когато мина и втората, ме повишиха в помощник-дизайнер. Не помощник на самия Фат, нали разбирате, а на един от неговите лакеи. — Той наля вино за всички. — Работата ми беше да обяснявам скиците на Фат в работилниците, след това да сортирам решенията… докато се направи моделът, след това да следя за всеки цип и копче, докато роклята стане готова за първата проба на манекен. Разбира се, ние никога нямахме допир с клиентите — продавачките работеха с тях… Максин, не бива да ядеш croquemonsieur с такава скорост, ако искаш да запазиш изумителната си нова линия.
	— Но как се научихте да правите дрехи? — настояваше Джуди. Искаше да разбере как се става известен.
	— О, не знам, просто започнах да ги правя — повдигна рамене Ги.
	Въпреки безгрижната му поза на новоизлюпен гений, истинският секрет на успеха на Ги Сен Симон, като оставим настрана таланта му, беше в неговия маниакален интерес към модата, който го беше подтикнал да прекарва всяка свободна минута с моделиерите и кроячите на Жак Фат и да усвои умението да крои, което се развива и предава с течение на поколения само от човек на човек.
	— И все пак, не можеш да започнеш просто така — възрази Джуди.
	— Добре де, уших няколко прилични костюма на майка ми и тя ги носеше. Мислех, че го прави, само за да ми достави удоволствие, но после всичките й приятелки започнаха да искат да си купят същите костюми. Така — voilà!* — и влязох в бизнеса! Сега кажете ми какво смятате да направите със себе си вие.
	[* Ето! (фр.). — Б.пр.]
	— Искам да стана дизайнер по интериора и да уча в Лондон — въздъхна Максин. — Но още не смея да кажа на татко и ще се опитам да накарам леля Ортанс да ми ходатайства.
	— А аз ще си намеря работа тук в Париж като преводачка — добави Джуди, ала в гласа й имаше повече самоувереност, отколкото в душата й. Знаеше, че конкуренцията за работа в Париж е почти толкова страхотна, колкото уличното движение и че работното време във Франция е дълго, а заплащането ниско.
	— А после ще се върна в Ню Йорк — каза Максин весело. — За да си намери работа в някоя просперираща интернационална компания, където ще може да използва езиците си и, разбира се, впоследствие да се омъжи.
	— Може ли да видим облеклата ти, Ги? — попита Джуди, за да смени темата.
	— Разбира се. Нали току-виж се омъжите за отблъскващи стари милионери и станете моите най-добри клиентки. Но не днес — след десет минути имам среща с моя майстор на копчета. Да се видим след работа утре, в шест часа в хотел „Лондон“. След това ще ви заведа на вечеря в „Боз Ар“, защото утре е денят на свети Валентин и всички студенти ще бъдат на страхотен купон… Какво има?… Защо и двете станахте такива странни? Да не би да казах нещо, което да ви разстрои?
	— Не, не — бързо се обади Максин. — Просто миналата година имахме малко неприятности точно на деня на свети Валентин. Ние… хъммм се прибрахме от танците по-късно, отколкото трябваше.
	— Е, не бива вече да се безпокоите за такива детински неща — усмихна се Ги и махна на келнера за сметката, без да обръща внимание на притеснението на момичетата.
	Навън се беше показало слабото зимно слънце, вятърът беше утихнал и не беше така студено. Двете момичета се понесоха по павирания кей покрай каменните парапети на Сена, покрай щандовете на букинистите и тъмнозелените сергии.
	— Ги харесва ли момичетата? — попита Джуди, докато преминаваха по Пон Ройал. Нещо в начина, по който жестикулираше, й бе направило впечатление.
	— Не знам. Навярно не. Нямам представа. Но каквото и да е, не трябва да хлътваш по него, ясно ли е? Искам да те поверя на човек, който да се грижи за теб, някой, който да заеме мястото на Ник — нещо като брат, а не любовник ти трябва засега. Не искам да се чувстваш самотна в Париж.
	— Не мога ли да имам и двете?
	— Е, в Париж това е изключено да се избегне. Изчакай само да дойде пролетта, когато цъфтят кестените. Виж, тук, в градината на Тюйлери вече има цветя.
	Момичетата се забързаха през парка, след това свиха наляво към авеню Монтен и все по-възбудени се приближиха към номер 32, където бе салонът на най-големия стилист в света — Кристиан Диор.
	Когато влязоха, ги лъхна уютна топлина и заплуваха в облак от парфюми. Леля Ортанс, с която имаха среща, не се виждаше никъде. Заразмотаваха се из бутика, като сочеха с пръсти изящните копринени блузи в захарно-бадемови цветове, блещеха се пред невероятно ефирното бельо, поглаждаха ръкавиците от шевро.
	За успокоение на Джуди никой не й обръщаше внимание; но продавачките подскачаха около Максин, която носеше морскосиньото си палто от „Диор“ и затова се осмели да изпробва едно-две неща. Облече дълго до земята палто от чакал под зоркия поглед на услужливата продавачка, която знаеше, че това дете няма намерение да купува, но все пак някой му беше купил дрехи от „Диор“. След това плъзна по тялото си бяла памучна нощница, обшита с тънка зелена сатенена панделка, чиято цена се равняваше на тримесечната й издръжка. Тъкмо я беше оставила, привлечена от един бледосин дантелен колан за жартиери — триседмичната й издръжка, но пък си заслужаваше, — когато леля Ортанс влезе и отидоха да потвърдят резервираните си места на рецепцията — огромно бюро с антикварна стойност.
	Ако леля Ортанс не беше редовна клиентка, елегантната администраторка щеше да я попита за името, адреса и телефонния номер, след това щеше да ги запише в голямата кожена книга за посетители, щеше да я попита и кой им е препоръчал да посетят ателието на Диор. Тази процедура помагаше да се разграничат шпионите и хората, които само губят времето, от истинските клиенти. Търговските шпиони рядко се опитваха да се промъкнат след като колекцията е открита, защото разполагаха с цялата информация още на третия ден от ревюто, но някои добре облечени жени (понякога редовни клиентки като козметичната магнатка Елена Рубинщайн) често посещаваха колекцията, придружена от по-зле облечена „приятелка“, която всъщност бе шивачка и чиито второкласни обувки, чанта и ръкавици неизменно разкриваха този факт.
	— Толкова е удобно тук — въздъхна леля Ортанс, след като ги настаниха в бледосивия салон на първия ред столове с изящен златен обков, — въпреки че така и не разбрах защо мъжете си мислят, че жените се наслаждават, когато пазаруват. Това е мъчително изпитание, през което човек трябва да мине, за да се сдобие с нови дрехи. Мъката е двойна — първо да избереш подходящата дреха, и после, да се увериш, че ти седи добре… О, колко съм спорила с кроячите на пробите! Затова идвам в „Кристиан Диор“ — защото не обичам да пазарувам. При моделиера човек не се чувства така ужасно, както в магазина, където не спират да те убеждават да пробваш все нови и нови дрехи, които те правят дебела, тромава и грозна.
	— Или пък се тюхкат, че не си стандартен по такъв начин, че да се почувстваш като селяндурка — съгласи се Джуди.
	— Или така те стряскат, че накрая купуваш нещо скъпо само защото в него не изглеждаш така ужасно, както в другите дрехи, които си пробвал — добави Максин.
	— Точно така. А в „Диор“ е съвсем различно. Плащаш повече, но никога не хвърляш парите си на вятъра и винаги изглеждаш добре. А, ето и първият модел.
	Публиката се съсредоточи с интерес като на търг за коне, а оперените стройни манекенки излизаха една по една, застиваха в някаква поза и след това пак изчезваха зад сивата кадифена завеса.
	— Как може това момиче да има такава тънка талия? — учуди се Джуди, когато се появи една манекенка с гарвановочерна коса, облечена в бледосиво фланелено манто, пристегнато с широк сребристосив кожен колан. — Къде отива храната й?
	— Ако махнеш колана, ще откриеш, че под него няма подложка, а само копринена тафта, с която долнището е прикачено за горната част. Затова талията й изглежда толкова тънка. Но не бива да носи кожите си така внимателно и боязливо. Пиер Балмен казва, че номерът е да носиш норка така, като че ли си се наметнал с покривка за маса, а когато си наистина с покривка за маса — да се държиш сякаш е норка.
	Както винаги, последният модел в колекцията беше бяла булчинска рокля с водопад от малки, дантелени волани, спускащи се от раменете в двуметров шлейф.
	— Отлично — одобри леля Ортанс. — Младоженката винаги трябва да избира нещо с гръб, който всички ще гледат с интерес, когато коленичи пред олтара. Брачната служба е толкова досадно предсказуема. А сега пробата.
	Преместиха се в пробната, където мълчаливата кроячка — мълчалива, защото устата й беше пълна с карфици — направи някои малки промени на копринената й рокля в цвят на праскова с бухнали като на цигански цигулар ръкави и тясна талия.
	— Три проби за всяка дреха! — изсумтя леля Ортанс. — Но това значи съвършена линия — най-привлекателното нещо в тоалетите от висшата мода. — Обърна се към шивачката: — Не ви ли се струва, че трябва малко да се отпусне в талията? Искаш ли да знаеш защо избрах тази рокля, Джуди? Защото тя е доста, но не безбожно оригинална. Само много богатите, много красивите или истински артистични жени могат да носят действително оригинални дрехи. Аз не съм от тях. Но знам какъв ефект искам да постигна, докато повечето жени искат да се открояват и да са незабележими едновременно, което е невъзможно.
	— Това деколте не се спуска така дълбоко като в модела — критично отбеляза Максин.
	— Да, господин Диор любезно се съгласи да направи високо деколте. Преди шест и половина и след четирийсет и пет жената не бива да показва дори сантиметър гола кожа.
	— Много е шик — рече Джуди, ала веднага беше контрирана.
	— Много елегантна, не много шик. Скиапарели измисли думата „шик“, което значи ексцентричен и оригинален. Човек не може да бъде шик само от време на време. Или е шик, или не е. Аз не съм шик.
	Но леля Ортанс беше перфекционистка. Достатъчно енергична и твърда, за да знае какво иска — и да си го получи, — тя никога не щадеше ничии усилия, за да постигне съвършенството. Винаги учтива, не се колебаеше да връща отново и отново рокля, палто или шапка в работилницата, докато не ги намери за задоволителни. Най-малко задоволителни. Леля Ортанс нямаше много дрехи, но всички бяха направени от най-фин шифон, най-ефирна коприна, най-дискретен туид и меки кожи. Като изключим тези от „Диор“, останалите й тоалети бяха различни вариации на един ансамбъл, който тя намираше подходящ за своята възраст и стил на живот, а именно: жакет без яка, който носеше с разкроена или плисирана пола от коприна или вълна и с блуза от шифон в същия цвят, и неизменните две шапки към всеки костюм — малка, прилепнала към главата и шапка с голяма периферия от кастор или слама. Върху тези семпли тоалети блестяха изящни бижута. Въпреки не обичаше дискретността в облеклото, леля Ортанс нехаеше за нея по отношение на бижутата — харесваше масивно злато, тежки платинени верижки, огърлици от смарагди, изпъстрени с диаманти, и дълги нанизи от валчести барокови перли.
	След ревюто в „Диор“ леля Ортанс заведе момичетата на чай в „Плаза Атене“. По широкия коридор бяха пръснати ниски плюшени фотьойли, носеше се изискан аромат на скъпи пури и добре поддържани американци.
	— Какво мислите за ревюто? — попита леля Ортанс, когато количката с пастите се отдалечи.
	— Беше чудесно — въздъхна Джуди и се облегна назад. Харесваше й да й сервират много повече, отколкото би могъл да си представи човек, който никога не е бил келнер. — Красиво, бляскаво, но мисля, че дрехите трябва да бъдат практични, а тези не бяха. Дори да можех да си позволя да ги купя, не бих могла да си позволя да ги поддържам, така че не би трябвало да ги купувам, колкото и да съм богата. — Набоде сладкиша с вилицата. — Максин, не ме гледай така, като че ли обиждам Дева Мария. Как се пере на ръка рокля с пола от пет метра плат? Ти как би изчистила онази бална рокля от бял крепдешин? И как се поддържа чисто кремаво кожено палто?
	— Вашите американски дизайнери не могат да се мерят с нашите парижки моделиери — рече Максин ядосано. — Затова всички идват да купуват тук.
	— Виж какво, Максин, ревюто беше наистина божествено, но си помислих, че за повечето жени, които нямат камериерки и непресъхващ кредит в пералнята, то е непрактично. Леля ти Ортанс ме попита какво мисля и аз й казах. Надявам се, ще имам достатъчно по-важна работа, за да си позволя да прекарам половината си живот в грижи за дрехите си.
	Леля Ортанс, седнала на малкия плюшен фотьойл, изправена като кадет от „Сен Сир“, се намеси:
	— Интересна и практична критика. Бих я споделила с господин Диор, само че той, разбира се, въобще няма да й обърне внимание. В света има само около осемнайсет хиляди жени, които са достатъчно богати, за да си позволят тоалети от висшата мода на Париж, и всички те направо се редят на опашка пред неговата врата, така че не му се налага да се тревожи за практичността на моделите си. Но Джуди е права, като казва точно това, което мисли, аз също винаги го правя. Когато бях на вашата възраст, бях свита малка мишка — е, не чак малка, но се ужасявах при мисълта да си отворя устата. Преди Първата световна война децата бяха безгласни букви.
	— Казвам винаги това, което мисля, защото не мога да говоря другояче. Знам, че европейците намират маниерите ми за лоши, но не разбирам защо.
	— Защото ти си нетактична и викаш — тросна се Максин, все още раздразнена от критиката на Джуди по адрес на „Диор“.
	— Понякога, когато съм възбудена, викам, защото се налагаше да го правя, когато бях малка и никое от по-големите деца не ми обръщаше внимание.
	— Не се променяй — посъветва я леля Ортанс. — Ти мислиш със собствената си глава и не повтаряш мнението на другите. Пряма си и очакваш и от останалите да бъдат такива. Маниерите ти, може би, изглеждат малко резки за хора, които не те познават, те може даже да ги подразнят или обезпокоят, но ти скоро ще овладееш салонните маниери — вече си голямо момиче. Лично аз те намирам за много освежително пряма, нещо като мен самата фактически. Тази очарователна наивност, тази безпардонна невинност звучи толкова непринудено и привлекателно. — Тя отпи замислено от чая си. — Загубата на невинността няма нищо общо с девствеността, от мен да го знаете. Загубваш невинността си, когато се сблъскаш с действителния живот, когато научиш, че първото правило на живота е — убий или ще бъдеш убит. Това е толкова различно от приказките на бавачките. — Взе си още една карамелизирана виолетка. — Проумях го доста бързо по време на войната. Чак тогава, на четирийсет и две години, разбрах какъв е истинският живот. Войната беше ужасна, но понякога и възбуждаща. Все още ми липсва действителността. Максин знае, че предпочитам действието пред разговорите. Не трябва просто да седите със скръстени ръце и да чакате нещо да се случи в живота ви.
	— Да, човек трябва да предизвиква събитията — съгласи се убедено Джуди.
	— Точно така. О, как се забавлявахме насред оня ужас и болка! Морис, нашият шофьор, беше мой шеф в Съпротивата, работехме по железопътните линии. — Тя забеляза безмълвното любопитство на Джуди и щракна с пръсти. — Вдигахме ги във въздуха. След това се включихме в един канал за бягство — не беше толкова забавно, но затова пък по-опасно. — Леля Ортанс разбърка изискано чая си със сребърната лъжичка.
	— Но откъде се научихте на това?
	— О, никога не съм обучавана на нещо полезно. Ала когато ти се наложи, схващаш бързо нещата.
	— На какво би ви се искало да бъдете научена?
	— Да очаквам промяната като нещо нормално, дори промяната в самата мен. Тогава откриваш, че на седемнайсет години си една личност, но когато станеш на двайсет и пет, вече си се превърнала в различна личност, с различни цели, интереси, нагласи, приятели. — Тя спря за миг, повдигна рамене. — После, след десет години, установяваш, че отново си се променила — и така върви животът. Накрая, като станеш на моята възраст, хората казват, че си имаш собствена позиция, но това всъщност значи, че обичаш всичко да става по твоему. Това е началото на старческия егоизъм.
	Леля Ортанс вдигна сребърния чайник.
	— Вие двете изглеждате много по-блудни момичета, отколкото бях аз на вашата възраст. Не е ли така? Не се ли изразих правилно? Добре де, английският ми ръждясва. С Джуди ще го поупражнявам. — Джуди кимна и леля Ортанс продължи. — И двете ми изглеждате много пораснали. Когато бях на шестнайсет, си мислех, че не знам нищо, и това много ме притесняваше; когато станах на осемнайсет, си мислех, че знам всичко, после на трийсет разбрах, че не знам нищо и че навярно така и няма да науча нищо, което ме потискаше, докато не забелязах, че и другите са като мен. Блудността означава да придобиеш известна сдържаност и мъдрост, обективен поглед върху нещата, не мислите ли?
	— Мисля, че нямаш предвид блудността. Блудност или блудство означава да имаш интимни връзки с чужди мъже.
	— Благодаря ти, мило дете, искам да кажа зрелост. Мисълта ми е, че когато остаряваш, не ставаш непременно по-зрял.*
	[* Adulterous (блуден) и adult (възрастен, зрял). — Б.пр.]
	Отначало Джуди помисли, че леля Ортанс е сноб, но бързо разбра, че тя е просто французойка и богата, и стара, че има голям опит и си струва да се вслушаш в думите й, и че не дава пукната пара за мнението на околните. Джуди беше очарована от нея. Тя бе толкова различна от майка й! Каква нелоялна мисъл. Почувства се виновна. Все още се плашеше от призрака на Росвил, ужасяваше се от мисълта, че животът й може да изтече така, както на майка й, без никой да забележи, дори и самата тя. За разлика от майка си, Джуди нямаше намерение да живее, скована от страх да предприеме каквото и да било.
	Майка й не можеше да се освободи от спомените за кризата през трийсетте, когато в продължение на цели две тежки години мъжът й бе останал без работа.
	Беше успяла да предаде този ужас от безпаричието и на Джуди, която си мислеше за материалната обезпеченост така, както другите момичета си мислеха за Прекрасния принц. Джуди не можеше да не забележи, че баща й не се бе оказал Прекрасният принц за майка й. Женитбата не е гаранция за пари и сигурност — тя знаеше това много добре. Трябваше да работи дълго и упорито, преди да може да извади внушителен чек от крокодилската си чанта и да го подаде на келнера, без да го погледне, както току-що направи леля Ортанс.
	След като подложи Джуди на кръстосан разпит за бъдещите й планове, леля Ортанс замислено промълви:
	— Ако нямаш никого, който да се грижи за теб, моля те, спомни си, че аз пък нямам никого, за когото да се грижа. Не съм така сурова, както изглеждам, и много добре помня какво значи да бъдеш на седемнайсет години, така че обади ми се, ако имаш нужда от помощ. Всъщност, обаждай ми се и просто така.
	Морис качи двете момичета, за да ги закара обратно в Ньой. Джуди погледна широките рамене под островърхата шапка.
	— Мислиш ли, че са имали интимна връзка?
	— Леля Ортанс е непредсказуема — прошепна Максин.
	Старият мерцедес се носеше по централните улици на Париж, а Джуди се чувстваше на седмото небе. Подобно на много други американци преди нея, тя вече беше влюбена в Париж.


>>	8.

	Прашното фоайе на хотел „Лондон“ имаше позапуснат вид. Избледнелите тапети се бяха залющили под тавана, лампериите бяха изподраскани.
	— Къде е асансьорът? — попита Максин администратора.
	— В „Риц“ — тросна се той и посочи с пръст стълбището в дъното на салона.
	Момичетата минаха покрай повехнала палма, засадена в бакърена саксия, след това се качиха по скърцащите стълби до петия етаж, където, в дъното на мрачен коридор, намериха ателието на Ги. Малко, с нисък таван, много по-чисто от останалата част на хотела, то гледаше към тесен двор. До прозореца се виждаше силуетът на жена, приведена над шевна машина; мъж с бяла престилка, по риза с навити ръкави, разкрояваше бледоморав вълнен плат върху маса, която заемаше почти цялата стая. Топове плат бяха натъпкани върху лавицата отляво на вратата, а от дясната й страна имаше две стойки на колела, на които висяха рокли, увити в бяла опаковъчна хартия.
	— Сега ще ви покажа — засуети се Ги, след като ги запозна с крояча и шивачката си, които тъкмо си тръгваха.
	После свали дрехите от стойките една по една и внимателно махна хартията. Моделите му бяха предимно костюми, имаше и отделни части — сексапилни копринени жакети и поли в бледолилаво и пепел от рози, комбинирани с панталони от по-тъмно жарсе, кадифени костюми в цветовете на скъпоценни камъни — гранат, топаз и сапфир, които можеха да се носят с подходящи вълнени палта. Линията беше семпла, свободна, без подплънки.
	— На тези дрехи отиват предизвикателни, златни бижута — обясни Ги, докато момичетата пробваха тоалетите и се наслаждаваха на отраженията си в голямото огледало. — Правя само едно манто, но в три различни дължини, с две лица. Може да се носи, с който и да е ансамбъл от колекцията, с колан или без колан. — Той извади габардинено манто в канелен цвят с яркочервена вълнена подплата. — Иска ми се да го направя и в оловносиво, подплатено с бледорозово, но не мога да си позволя да изработя моделите в много цветове за първата си колекция.
	— Харесва ми почти всичко — рече Джуди с ентусиазъм, когато двете с Максин вече бяха облекли собствените си жакетчета. Бяха пробвали дрехите на Ги в продължение на половин час, както биха направили всички момичета на тяхната възраст. — В тях човек се движи така леко, а сигурно и живее леко, мисля си. Сякаш нямаш дрехи на себе си. Не те притесняват.
	— Това, което се старая да направя, е да шия такива тоалети, в които жената да изглежда добре, без да се чувства неудобно. Забелязахте ли, че коланите на всичките ми поли са с ластик? И настоявам манекените ми да ходят в тоалетната с всяка дреха, за да съм сигурен, че е съвсем практична.
	Удобните тоалети на Ги бяха много различни от изящните, но задължаващи ансамбли, които Джуди беше видяла в „Диор“. Имаха небрежен и въпреки това елегантен вид — заради изкусната кройка и красивите материи, които Ги използваше.
	Той свали топ кремава коприна от лавицата, драпира я около голите рамене на Джуди и започна да я прихваща с карфички.
	— Повечето моделиери не работят така — измърмори Ги, стиснал устни, от които се подаваха карфички. — Само мадам Гре реже плата и го набожда направо на жив манекен.
	— Кроячът и шивачката ли правят пробите? — попита Джуди.
	— Никога! Пробата е най-важният момент при изработването на една дреха и я правя аз. Не обичам да правя проби, но няма кой друг да го върши. Това е талант, то не се научава, а тук, в Париж са най-добрите майстори на пробите в света. Стой мирно или ще те убода. Мога да правя и кройки, и образци, да режа, да шия, да пробвам и надзиравам малка работилница, но съм преди всичко моделиер и когато се замогна достатъчно, няма да се занимавам с нищо друго, благодаря.
	— А продажбите? — попита Джуди. — Кой ти продава работите?
	Ги доби разтревожен вид.
	— Досега нямам нужда от продавачка, защото клиентките ми ме познават и водят при мен приятелките си. Смятат, че е интригуващо да посещават такова опърпано място — мислят си, че получават нещо евтино, което, разбира се, е вярно. А освен това си мислят, че участват в някакво откритие, което, надявам се, също е вярно. Харесва ли ти това, скъпа? — Той отстъпи и Джуди пристъпи внимателно към огледалото. Беше облечена в класическата драпирана рокля на гръцка богиня.
	— О, как си мечтая за такава рокля.
	— Чакай да стана по-богат и ще видим. В момента всяко су, което харча, е от жизнено значение. — Ги бързо откачи карфиците и внимателно подхвана коприната, която се смъкна от раменете й. Сега може ли да ви предложа аперитив?
	Отвори вратата към съседната стая — неговата спалня, която странно контрастираше с безупречното, строго подредено ателие. Личните вещи на Ги — книги, бельо, обувки — бяха натрупани на края на леглото, което бе единственото що-годе празно място в стаята, задръстена с полуоблечени кукли манекени, метални стойки за дрехи, топове муселин и книжни кройки. Ги избута камарата книги и обувки и тримата седнаха на леглото по турски, отпивайки бял вермут от една чашка за миене на зъби и две картонени чаши. Момичетата слушаха плановете на Ги. Той очерта своята бъдеща кариера и те я съзряха почти така ясно, както предишния ден им се беше разкрила вълшебната панорама от Триумфалната арка.
	— Толкова си уверен в себе си — замислено промълви Джуди.
	— Аз? Аз живея непрестанно терзан от съмнения, нерешителност и скрит страх, че съм неспособен. После добави мрачно: — Не можеш да си представиш каква агония е за мен да реша дали един жакет да бъде еднореден, или двуреден. А такова решение е фатално, защото не мога да си позволя да правя много тоалети, така че трябва да избера или едното, или другото. А засега и през ум не ми минава да си наема помощник и няма с кого нищо да обсъдя. Казвам ви, вътре в себе си човек е самотен.
	— Знам какво имаш предвид — въздъхна Джуди. — На мен ужасно ще ми липсва Максин. Няма да има с кого да си поприказвам, а пък и квартира нямам още.
	— Защо не се настаниш тук? — предложи Ги. — Това е най-евтиното порядъчно място, което можах да намеря, само петстотин франка на вечер — около два долара, нали? Левият бряг е пълен с евтини хотели за студенти, но този е чист и ти носят закуската в леглото, ако можеш да си го позволиш. Когато се разболях от грип, ми носеха ядене по три пъти на ден. А има и телефон, приемат съобщенията за теб, ако даваш бакшиш на онова кисело копеле долу един път в месеца.
	— Чудесна идея — извика Максин. — Ги ще те наглежда, а ти ще му даваш съвети за едноредните и двуредните жакети.
	Когато тръгнаха за вечеря, се спряха на рецепцията във фоайето и Максин се спазари с киселия портиер за месечния наем, като успя да изкопчи петнадесет процента отстъпка. След това забързаха по улица Бонапарт към шумния ресторант „Боз Ар“ на ъгъла. Когато вдигна чашата с вино, Джуди вече се чувстваше много по-устроена. Сега й трябваше само работа.


	Два дни по-късно, когато тръгна да търси работа, Джуди вече не се чувстваше толкова радостна.
	Въоръжена с швейцарските си дипломи, тя се нареди на опашката за интервюиране в мизерното бюро за работни места. Разпита я жена на неопределена възраст с типично френско лице — комбинация от нездрава кожа, уморени кафяви очи и силно изрусена коса, опъната назад в кок. Говореше много бързо и Джуди се запъваше, когато й отговаряше. В края на интервюто жената изсумтя, за да изрази съмнение, повдигна рамене, за да покаже, че е свършила, след това извади голям кухненски часовник от чекмеджето си и продължи изпита с тест по машинопис. Въпреки сплашващата атмосфера, Джуди издържа теста. Жената изсумтя отново, за да демонстрира учудване, повдигна рамене, за да покаже, че човек никога не знае какво ще излезе, позвъни на четири места по телефона, подаде на Джуди четири картички с адреси и я изпрати на първата й среща с работодател.
	Джуди с мъка намери сградата, качи се с асансьора, който приличаше на клетка, до задушна канцелария, където я посрещна педантичен, нисък, дебел мъж, който все гледаше надолу и забърсваше левия си ръкав, докато й задаваше въпроси. След като той я отпрати, тя отиде на следващата среща и така прекара цяла седмица и половина в посещения по такива мърляви канцеларии. Всичките бяха боядисани в сиво или бежово, миришеха на прах и стари бисквити, бюрата им бяха затрупани с изпомачкани папки от кремав картон, най-накрая, след като беше свалила заплатата, която агенцията й бе определила, Джуди беше наета за временна секретарка на един дебел износител на платове на средна възраст, чието лице приличаше на сиво яйце с изрисувани увиснали мустаци. Той й диктуваше на френски, а когато се налагаше, Джуди превеждаше писмата на английски или немски, преди да ги напечата, и се преборваше с безбройните митнически формуляри, които бяха нужни, за да внесеш във Франция туид от Шотландия и лен от Дъблин или да изпратиш в Ню Йорк коприна от Лион и дантела от Валансиен. Работодателят й очевидно я смяташе само за ходеща пишеща машина и никога не я заговори, като се изключи набързо измърморваното: „Добрутро, госпожице“.
	— Облякох твоята красива копринена рокля на бала снощи и танцувах всеки път с различен кавалер — и бях отегчена до смърт — каза мрачно Максин. — Седяха в малката, облицована с кленова ламперия библиотека в парижкия апартамент на леля Ортанс. Максин, която беше поискала срещата, бе напрегната, ала решителна.
	— Мисля, че не мога да говоря с родителите си за това, без да стигнем до разправия. Като че ли живеем в хиляда осемстотин и петдесета, а не в хиляда деветстотин и петдесета година. Мама не може да разбере, че аз не искам да ходя на всички балове, на които е редно да се ходи, и не искам да танцувам с всички мъже, с които трябва, и след това да се омъжа за един от тях. Не искам да се омъжа за Пиер, богът на скипистите, и после да повторя напълно тъпия, комфортен живот на майка ми.
	Под огромната, обточена в зелена сламена шапка леля Ортанс повдигна рунтавите си вежди над големия, кокалест нос и изсумтя. За разлика от Джуди, Максин малко се страхуваше от леля си, но този път тя кимна, без да каже дума. Окуражена, Максин продължи:
	— Разбира се, аз обичам семейството си, но не искам повече да живея като малко дете с бавачка. Искам да се махна от тях. Искам да водя свой собствен живот. „Ще имаш собствен живот, ако се омъжиш за момчето на Бурсал“ — изимитира тя екзалтирания глас на майка си. — Пиер вече е говорил с татко, както знаеш, но когато посещавам родителите му в оня апартамент на авеню Джордж V, се чудя как по-бързо да се измъкна. Хваща ме клаустрофобия и се чувствам като в капан. Въпреки че той е много по-голям от нашия дом — с бял мрамор и черна прислужница, — майка му води точно същия живот като майка ми, само дето е облечена в тоалети от висшата мода. Не искам да се омъжа за Пиер, защото не искам такъв живот.
	Максин ядосано загриза нокътя на палеца си, въпреки че от него не беше останало кой знае колко за гризане.
	— А има и още една, по-важна причина. Разбираш ли, Пиер наистина се интересува само от ски. Знам, че звучи смешно, и знам, че ще ми кажеш, че ще мине, но мисля, че при него, когато това мине, нищо друго няма да го замести. Той е богат и обича да кара ски; не обича да работи, а и няма защо да работи. — Тя погледна леля си умолително. — Не бих могла да изтърпя да съм омъжена за скиор безделник, особено за застаряващ, богат скиор безделник. Затова ще откажа на Пиер, а после искам да напусна Париж за известно време. Познавам Париж. Тук съм прекарала целия си живот. Искам да посетя други места — Лондон и Рим.
	Леля Ортанс пак кимна леко, за да спечели време да обмисли думите й. На тази възраст много момичета се чувстваха като Максин, но детето беше твърде нетърпеливо в желанието си да постигне онова, което иска. С времето ще се научи да се движи бавно и внимателно, за да постига своето, вместо да се хвърля агресивно в предварително репетиран разговор като този. Ще се научи на това, за когото и да се омъжи.
	— Какво точно искаш ти? — попита леля Ортанс.
	— Искам да отида в Лондон и да се изуча за дизайнер по интериора, после да дойда в Париж и да отворя свое ателие. Ти си човекът, който започна да ми отваря очите — на пазар за тоалети с теб, на пазар за антични предмети с теб, по музеите с теб. Ти имаш свой собствен стил. Аз пък искам да си изработя мой стил. Френските дизайнери сега правят същото, което са правили и преди войната. Претрупани, прекомерно декорирани, прекомерно скъпи интериори. Аз не искам да правя така. — Тя погледна изпод мигли. — Ще помоля татко да ми разреши да уча в Лондон две години. Искам ти да го убедиш да ми позволи да отида, защото знам, че аз не мога, ала знам, че ти можеш.
	Леля Ортанс поклати глава отново, както правеше винаги, когато мислеше, че е разумно да не казва нищо.
	Обнадеждена, Максин продължи:
	— Приятелката ми Пейган казва, че най-добрият дизайнер в Лондон е Джеймс Партридж, който току-що бил направил апартамента на майка й. Разправя, че имал безпогрешен усет за цветовете и антикварните предмети и вече е говорила с него. Питала го е дали би могъл да ми даде някаква работа.
	Леля Ортанс кимна отново. Идеята не беше толкова глупава. Винаги щеше да е от полза, даже и ако Максин се омъжи добре. Във всеки случай това занимание щеше да развие вкуса на момичето, а ако почнеше да носи и пари, Максин едва ли би могла да ги изхарчи.
	Така че тя покани родителите на Максин на една от своите камерни изискани вечери. Разположи баща й между една средно известна, средно закачлива актриса и една красива графиня миньонче, останала вдовица предишната година, за която се говореше, че не е толкова безутешна. Той се забавляваше прекрасно. След вечерята, когато седнаха на кафе и бренди в библиотеката, сестра му го дръпна настрани и каза:
	— Искам да разменим няколко думи за моята племенничка. Мисля, че Максин не бива да си губи повече времето по разни светски изяви в Париж. Трябва да продължи образованието си.
	— Ами, ние смятахме, че ще се омъжи за момчето на Бурсал…
	— О, положително не, не може да искате такова нещо от вашата умна дъщеря. За този дръвник? Та момичето едва е свършило училище и вие искате да се омъжи за безмозъчен идиот като него! Не, мисля, че Максин се е метнала на теб. Тя е способна, има определен талант за изкуствата. Добре би било да ги изучи сериозно.
	— Навярно си права, Ортанс — съгласи се бащата на Максин, който наистина не мислеше, че е толкова важно какво ще прави дъщеря му, преди да се омъжи, важното беше то да не му струва прекалено много. — Ще помоля майка й да види какви курсове има в „Боз Ар“.
	— Много умно от твоя страна, Луи. Има обаче още нещо, за което трябва да се помисли. Английският й не е много добър — далече е от твоя. Говори английски така, както Уинстън Чърчил говори френски — exècrable!* Според мен за нея би било най-добре да прекара две години в Лондон и да се обучава при някой наистина добър дизайнер. Човек се учи много по-бързо от практиката, отколкото от теорията, не мислиш ли?
	[* Отвратително! (фр.). — Б.пр.]
	— Лондон? Две години? Да не си се побъркала, Ортанс, майка й никога няма да я пусне. Та тя е само на деветнайсет години.
	— А преди малко каза, че е достатъчно голяма, за да се омъжи. Освен това, тя има приятелки в Лондон. О, Луи, спомни си какво безрадостно юношество живяхме ние. А тя е толкова талантлива, твоята Максин! Сигурна съм, че ще позволиш на бедното дете да разпери малко крилата си, преди да поеме сериозната и понякога нелека участ на омъжена жена.
	Последва пауза.
	— И ако й разреша да отиде в Лондон, при кого трябва да отиде?
	— При най-добрия лондонски дизайнер, разбира се — каза леля Ортанс решително, — а това е господин Партридж. Нямам представа дали в ателието му има свободно място и не знам дали взема пари за стажанти, но мога да му позвъня утре и да разбера. Не! Не! За мен би било удоволствие да го сторя, Луи.
	Заведе го обратно в библиотеката, доволна от себе си. Удивително е как човек може с ласкателства да разтопи зрял мъж.
	И така, след като целуна Джуди за сбогом, Максин се качи на „Златната стрела“ за Лондон. Кейт и Пейган я чакаха на гара „Виктория“. Кейт вече беше наела един партерен апартамент за себе си и за Максин. Той имаше само две малки, тъмни стаички, но пък беше на Уолт стрийт, очарователна малка уличка с къщи от деветнайсети век в „Челси“.


	Всяка вечер в шест часа Джуди се втурваше от потискащата канцелария обратно към мизерната си, боядисана в розово стая в хотел „Лондон“. Тя гледаше към вътрешен двор, изпълнен с живот като „сапунена опера“. Никой не спускаше завесите си и иззад отсрещните прозорци човек можеше да чуе дрязгите, да види любовните сцени и дори да подуши миризмата на манджите.
	С напредването на колекцията на Ги собствената му спалня ставаше все по-необитаема, затова, когато свършваше работа, той се качваше два етажа по-нагоре, в стаята на Джуди, където намираше чаша вино и съчувствие. Седнала по турски на възглавницата си, тя скоро научи всичко за света на френската висша мода.
	— Цял ден, пропилян в проби — изстена Ги една вечер, тръшвайки се на леглото. — Колко си мечтая да работя за бутиците!
	— Това какво ще промени?
	— Масови поръчки, скъпа. Масово производство, без проклетите проби. Тоалетът от висшата мода се изработва по поръчка и има три свещени, времеядни проби, а дрехите за бутиците се правят на партиди, в стандартни размери, и се продават готови. Клиентът или магазинът могат да ги поизменят, ако е нужно. Джуди се пресегна под леглото за виното и наля две малки чаши.
	— Мислех, че харесваш клиентките на висшата мода.
	— Само защото ми се налага. Много малко жени могат да си позволят да носят тоалети от висшата мода. Те всичките са разглезени и повечето са непостоянни. С изключение на най-добре облечените, другите не се задържат дълго в едно и също ателие. — Той отпи от виното си много бавно и продължи: — Известните клиентки често вземат бални рокли за някое галапредставление, после ги връщат мръсни, понякога даже и скъсани, и никога не казват и дума за благодарност. Ядец! Не искам да прекарам живота си, оставен на милостта на няколко богати кучки, които прекарват своя в гиздене за коктейли. — Изведнъж се надигна и посочи под мивката. — По дяволите, какво е това? — От кошчето за боклук върху линолеума, поставена в алуминиево фолио, се подаваше обърната наопаки електрическа ютия.
	— Това ми е печката. Купих си малък тиган и готвя върху плоската страна на ютията. Тя е от тези новите, термостатни ютии — слагам я на „лен“ за варени яйца или препечени филийки и на „вълна“ за претопляне на ядене.
	Ги изблещи очи.
	— Страшна опасност от пожар! Късмет е, че си още жива! Знаеш, че в хотела не разрешават да се готви по стаите. Ще те изхвърлят.
	— Не мога да си позволя непрекъснато да ям по ресторанти, затова си държа храна под леглото.
	— Ще развъдиш мишки и хлебарки.
	— Няма, тя е в ламаринена кутия. — Джуди издърпа куфара, за да му покаже. — Чакай, сега ще ти сваря яйце.
	— Недей, моля те. — Въпреки неодобрението си, Ги не се сдържа: — Вие, американците, несъмнено сте изобретателни. Виждам това в модната ви индустрия — вие сте десет години преди нас в производството и маркетинга и в начина, по който се специализирате. В Щатите отделната фирма не предлага на клиентите си всички видове облекла — от полите до балните рокли, както правим ние във Франция. Фирма за поли, които се продават на дребно от десет до двайсет долара, не отбира от полите, които вървят между четирийсет и петдесет долара. Човек може да направи повече пари в модата, ако се специализира.
	Мислейки си за своята мизерна служба, Джуди въздъхна.
	— Работата като дизайнер сигурно носи голямо удовлетворение.
	Последва пауза.
	— Не съвсем — смотолеви мрачно Ги и седна пак на леглото. — Съжалявам, в лошо настроение съм. Le cafard*. Просто защото съм уморен и притеснен и вместо да върша нещо важно, цял ден се туткам: отпусни половин сантиметър тук, прибери половин сантиметър там.
	[* Черни мисли, мрачно настроение (фр.). — Б.пр.]
	— Потиснат си, защото си изтощен и напрегнат. Утре пак ще си влюбен в моделиерската работа.
	— Да, но повтарям ти, не искам да прекарам целия си живот в блъскане за няколко богати жени. Искам да правя дрехи, които да позволят на хиляди жени да се чувстват добре. — Ги въздъхна дълбоко. — Днес жените искат да изглеждат естествени, да бъдат самите себе си и аз искам да им помогна в това. — Изсумтя. — Висшата мода е свиващ се пазар — богатите клиентки стават все по-малко с всяка измината година.
	— Дай да ти масажирам гърба — рече Джуди и се отдръпна от прозореца. — Ще се отпуснеш.
	Той стана уморено и започна да разкопчава синята си памучна риза, разсъждавайки на глас:
	— Другият недостатък е в това, че масовите производители от цял свят непрестанно ти крадат моделите, така че фактически пак работиш за тях, само че безплатно. — Джуди свали възглавниците от леглото, заглади покривката, постла чиста кърпа и нави ръкавите си. Ги седна на ръба, изу с ритник обувките си и легна. — … но пък човек не може да направи име в масовото производство, името се прави във висшата мода. — Той се обърна по корем и Джуди започна да масажира гърба му, натискайки силно с палци. Ги продължи да разсъждава на глас. Когато тя стигна до раменните мускули, той се отпусна, започна да вдишва по-дълбоко и измърмори: — Да ти кажа ли моя план? Искам да направя нещо ново, да се специализирам във висококачествено масово производство. Тоалетите ми няма да бъдат безбожно скъпи като висшата мода, но няма да са и така евтини, както повечето дрехи от масовото производство. Дългосрочната ми амбиция е да създам компания, която да е нещо средно между двете, да произвеждам мои собствени — модели с моя собствена марка. — Палците й сега бяха на врата му и изстискваха напрежението от него. — Мммммм, вече се чувствам по-добре… Искам да правя изискани готови дрехи, чиято кройка, модел и материали да имат качествата на тоалетите от висшата мода, макар че на клиентките няма да се правят индивидуални проби. Моделите трябва да се изработват много внимателно, за да може лесно да се преправят. Ще започна с колекция тоалети от по две части, с много вълнена подплата, ааах, това е чудесно.
	— Сега се обърни наопаки, към прозореца — изкомандва Джуди, — иначе не мога да стигна до лявата ти страна, стената ми пречи. Слушай, световен магнате, кога ще са готови костюмите ти и какво ще правиш с тях?
	— Образците ми ще са готови през юли. Ще наема апартамент в хотел и ще ги покажа на магазини и бутици. Магазините ще поръчат, ако имам късмет, и дрехите ще бъдат ушити в една малка фабрика във Фотон.
	— Сега си вече нов човек.
	Ги стана и си облече ризата.
	— Благодаря. — Наведе се и разроши щръкналия перчем на новата й хлапашка прическа. — Джуди, наистина съжалявам, че съм в такова вкиснато настроение, но целият ден беше толкова непродуктивен. Шивачката отсъства цялата седмица, защото си разтегна китката, така че изоставаме от графика. Трябва да върша толкова много неща, даже и проклетите доставки.
	— Ще те изведа на вечеря.
	— Джуди, ти си ангел, но това е невъзможно. Трябва да се занимая със счетоводството, преди да изплатя надниците утре. Счетоводството най-много ме вбесява — уж отнема само един час седмично, но този час някак все не ми стига.
	— Ако искаш и ако е наистина само един час седмично, аз ще ти върша тази работа — предложи Джуди. — Можеш да ми платиш, когато забогатееш. Нали обработвам заявки и фактури в службата. Ще накарам Денис, нашият деловодител, да ми покаже всичко необходимо. Мога да го правя в четвъртъците.
	— Ангел! Да ти платя ли в аванс с един костюм? Онзи от синята коприна с изрязаното до гърдите деколте. Може да го носиш вечер без нищо отдолу, само с перли.


>>	9.

	— Поеми въздух и не мърдай — нареди Джуди и се помъчи да вдигне ципа. — Задръж, за бога!
	Една от четирите манекенки ги бе изоставила и Ги трябваше да показва новата колекция само с три момичета.
	Лек ветрец раздвижи муселинените завеси, но на Джуди все още й беше непоносимо горещо дори тук, в „Плаза Атене“. Ги проверяваше списъка с аксесоарите и ги редеше върху три дървени плота, поставени на мястото на обичайните двойни легла, в хотелската стая. Бяха изпратили триста покани, но очакваха само трийсетина гости.
	През последните четири месеца Ги беше работил почти непрестанно и изглеждаше посивял от умора и от напрежението, което бе станало негов постоянен спътник. Той щеше да наглежда манекенките. Джуди си беше взела една седмица отпуска и щеше да настанява гостите по местата им и да обявява моделите. Повечето дизайнерски къщи за висша мода в Париж вече бяха представили своите колекции. Тоалетите бяха хубави, но неудобни, с обемисти поли, тесни в талията и със сплескани, плоски предници, а саката седяха като колосани, с дебели подплънки. Семплите, практични модели на Ги положително щяха да изглеждат по-добре. Всяка вечер Джуди се втурваше да купи вестници, за да прочете отзивите за ревютата през деня, а той с безпокойство въртеше телефона, за да научи задкулисните новини.
	Първа през позлатените двойни врати влезе майката на Ги заедно с група приятелки. След това една по една се появиха редовните клиентки. Леля Ортанс заговорнически намигна на Джуди и й прошепна:
	— Можеш да приготвиш книгата за поръчки. Смятам да закупя два модела с всички принадлежности към тях, та дори да са покрови.
	Дойдоха и неколцина приятели на Ги от ателието на Жак Фат, но нямаше нито един представител на пресата, а от поканените закупчици на по-модните хайлайфни магазини в Париж присъстваха само трима.
	Появи се първата манекенка. Носеше костюм в гранатовочервен цвят, с къс прав жакет и пола с дълбоки плисета. Беше с плоска черна шапка, килната на тила и влачеше канелен дъждобран. Усмихна се ослепително, сякаш беше пред многохилядна публика, после се придвижи напред с грациозната походка на състезателен кон и се завъртя много бавно. Заради напусналото момиче се налагаше времето за представяне пред публика да бъде удължено, колкото се може повече, та другите да имат време да се преоблекат.
	Щом влезе в спалнята, момичето започна припряно да сваля костюма. Шивачката й държеше втория тоалет, кроячът бързо прибра смъкнатия, а Ги, стоейки до вратата със секундомер, отчиташе времето на всяка манекенка и подаваше аксесоарите.
	Към края на ревюто се чуха сдържани аплодисменти. Келнерът разнасяше шампанско, беше получил строги инструкции да пълни постоянно чашите. Зад кулисите Ги плати в брой на манекенките, както беше обичайно, докато двамата му помощници опаковаха дрехите. Всичките му клиентки най-любезно заявиха поръчките си. Майка му изчака да види кой модел ще остане свободен — това бе кремав вълнен костюм с горнище като военна униформа, който не подхождаше на средната й възраст — и си го поръча. Леля Ортанс купи канеления дъждобран, шафранено кадифено сако с къса и дълга пола към него и подходяща шифонена блуза, но отказа панталоните-кюнци. Всички клиентки си тръгнаха заедно, като в хор изразяваха одобрението си и насърчаваха Ги.
	Щом и последният посетител си замина. Ги се отпусна в един бледосин брокатен фотьойл и зарови глава в ръцете си.
	— Нито една, нито една поръчка, освен от приятели!
	А когато се прибраха в стаята на Джуди в хотел „Лондон“, той седна унило на ръба на леглото и се взря отчаяно в отвратителните рози на отсрещната стена.
	— Легни си, ще ти направя чай — рече Джуди и леко го бутна на леглото, но докато водата кипне на ютията, Ги вече беше заспал. Джуди изу обувките му и го намести грижовно, сякаш бе мъртво пиян, след това легна до него. Тя също беше изморена. Е, поне нямаше да има много работа около издаването на фактури…
	На следващия ден телефонът ги събуди към обяд. Обаждаше се Жозе от ателието. Закупчикът на бутика „Лафайет“ искал да знае кога Ги ще може да представи колекцията си пред тях.


	Пет седмици по-късно Ги връхлетя в стаята на Джуди, хвърли се на леглото и заподскача върху него с бойни индиански викове.
	— Аман от проблеми! Първо несполука, а сега — луд успех! — изкрещя той. — Продадохме цялата зимна колекция и трябваше да отхвърля поръчки на стойност два милиона франка, което прави осем хиляди долара, представяш ли си? Поръчките ни заливат! Това ме плаши, защото нямам достатъчно пари да финансирам по-голям оборот, а не искам да изпадна в ликвидна криза. Баща ми казва, че така се случва винаги, когато бизнесът ти се разрасне твърде бързо.
	— Откога речникът ти се обогати с изрази като „ликвидна криза“? И престани да скачаш на леглото. Камериерката не съобщи за хранителните ми припаси, но не би подминала едно счупено легло.
	Ги седна послушно на ръба на леглото.
	— Баща ми промени отношението си. Той наистина ми помага много. Снощи прегледахме заедно сметките и струва ми се, дори се учуди, че съм така ориентиран в бизнеса — изцяло благодарение на теб, разбира се… Както и да е, той смята, че е важно да правя само определен брой от всеки модел и да не приемам повече поръчки, отколкото бих могъл да произведа. Ще кажа на закъснелите, че много съжалявам, но предвиденото производство е предварително откупено. И толкоз! Облечи се. Ще те заведа в „Риц“ да пием по чаша шампанско.
	— Няма ли по-добър начин да кажем „не“? — бавно попита Джуди, докато се намъкваше в бледосиния копринен костюм, подходящ за всички сезони, който всъщност беше единствената й елегантна дреха. — Няма ли някакъв начин, по който да не отблъскваш клиентите си, а да ги накараш следващия път да направят поръчките си навреме? Какво ще кажеш да подариш няколко костюма на известни личности, при условие че те ще коментират публично колко са огорчени, задето не са могли да си поръчат повече от два тоалета? — вдигна ципа Джуди. — Това би могло да повдигне престижа на колекцията и тя да изглежда наистина елитна. Вместо да се опитваш да прикриваш факта, че не можеш да финансираш поръчките, парадирай с него!
	— Но аз не познавам известни хора и не мога да си позволя да раздавам дрехи. Не съм се потил години наред, за да правя подаръци на непознати.
	Джуди бързо закопча сакото и щракна на шията си позлатена верижка.
	— Ги, за рекламата се плаща! Европейците изобщо не разбират това! Никой няма да седне да те хвали безплатно. По дяволите, иска ми се да можеш да си позволиш да наемеш мен на редовна работа!
	— Веднага, щом ми се удаде възможност, ще те наема, mon chou*, но точно сега се нуждая от всичките си налични пари, за да ти поръчам едно питие в „Риц“. Не, не, махни тези черни обуща, сложи светлите, белите пантофки!
	[* Зелчице (фр.). — Б.пр.]


	Въпреки приятелството на Ги, Ник липсваше на Джуди повече, отколкото самата тя признаваше пред себе си. Той й пишеше всяка седмица, ала писмата му пристигаха нередовно, понякога по три на два дни, а друг път нито едно цял месец. Отговорите на Джуди също бяха нередовни, защото тя пишеше, само когато имаше да му съобщи нещо по-особено. В такива случаи драсваше няколко реда със зелено мастило, точно толкова небрежно, сякаш си говореше с него, без да обръща внимание на граматика и пунктуация. По същия начин отговаряше и на Максин, Кейт и Пейган. Само на майка си пишеше редовно и четливо, по веднъж в седмицата, въпреки че мразеше да го прави. То бе нещо като досадно домашно. Тя не можеше свободно да споделя каквото и да било за модата, която се превръщаше в нейна страст, защото майка й щеше да получи удар, ако разбереше, че Джуди е навлязла толкова дълбоко в тия води.
	Към края на август Париж се задъхваше от горещина и дори калдъръмените плочки по улиците сякаш се размекваха от жегата. Въпреки това, когато видя бледосиния плик с печат „въздушна поща“, Джуди си помисли, че в Малая сигурно е много по-горещо. Пликът стоеше в преградата й за писма. Тя с нетърпение се затича натам, после, застанала до повехналата палма във фоайето на хотела, разкъса плика и въздъхна.
	„Скъпа Джуди, — й пишеше Максин, — трябва да ти съобщя нещо ужасно. Страшно се надявахме да не е истина, но проверихме чрез военните и вече няма място за съмнение. Не знам как да ти го кажа, но Ник е убит по време на дежурство… при акция на комунисти в Малая“.
	Джуди прочете останалата част от писмото, без да схваща съдържанието му. Зашеметена, изкачи седемте етажа до стаята си, заключи вратата, изтича до умивалника и повърна. След това грижливо изчисти повърнатото, събу се, полегна на леглото, без да се отпуска и въпреки горещината, се разтрепери.


	В дъното на коридора портиерът, камериерката и Ги водеха оживен спор.
	— Вярно, не съм влизала в стаята й от два дни. Затворено е отвътре с веригата — каза камериерката. — Трябва да разбием вратата.
	— А и не вдига телефона — допълни портиерът, — но вратата е заключена отвътре и не искам да отговарям за щетите.
	— Аз ще платя вратата — сопна се Ги. — Знаем, че е вътре, въпреки че не се чува никакъв звук, така че или е болна, или… Сам ще я разбия, ако вие не го направите! — Той се хвърли ядно срещу вратата. — Джуди! Чуваш ли ме?
	— Може би трябва да извикаме линейка? — предложи камериерката.
	— Трябвало е още вчера — изсумтя Ги и натисна вратата с тяло. — Откъде да знаем дали е жива, след като от два дни стои заключена и не издава никакъв звук?
	Изведнъж за негово облекчение се чу издрънчаване на метал, като при освобождаване на верига и вратата бавно се открехна. Джуди стоеше на прага по чорапи, в изпомачкани дрехи, които не беше сваляла два дни. Изглеждаше пребледняла и зашеметена.
	— Какво е станало? Добре ли си? Защо си се заключила? — попита изпадналият в ярост Ги, щом видя, че не си е прерязала вените и не е в безсъзнание.
	Всички нахлуха в стаята. Ги избута портиера и камериерката навън и тръшна вратата. Джуди се намръщи. После по бузите й потекоха сълзи и изведнъж тя усети, че може да плаче.
	Ги я обгърна с ръце и я придърпа към себе си. Заслепена от сълзите, тя се протегна към нощната масичка и му подаде писмото на Максин. Ги го прочете, без да изпуска Джуди от прегръдките си, и нежно я загали по косата, докато тя се успокои.
	— Събличай се и скачай в леглото — прошепна той. — Слизам до моята стая. И да не си посмяла пак да се заключваш!
	След няколко минути се върна с голямо шише одеколон и половин литър мляко. Нагласи ключа на „вълна“ и сложи млякото да се топли върху ютията.
	— Чувствам се толкова виновна, така ужасно виновна за всичко. Аз не обичах Ник, той ме обичаше, а сега е толкова късно! — промълви Джуди и подсмръкна.
	— На любовта не може да се заповядва.
	— Изглежда, че не съм в състояние да обичам никого. Да, излизам с няколко момчета, но не мога да кажа, че обичам някое от тях.
	— Джуди, ти си на осемнайсет години и си ми казвала, че не искаш да се влюбваш във французин, че в момента не щеш да усложняваш живота си.
	Той отново я загали по косата и остана при нея в неусетно спускащия се здрач, докато тя заспа.
	В тъмнината Ги пъхна бледосинкавото писмо в джоба си. Дощя му се да удуши Максин. Защо не му бе телефонирала?
	Джуди се събуди на два пъти през нощта, обляна в сълзи, а той я милваше по косата и я успокояваше, за да заспи отново. На сутринта вдигна телефона и спокойно поръча cafè au lait* за двама и двойна порция кроасани, с което силно озадачи камериерката, която си беше представяла нещата другояче.
	[* Кафе с мляко (фр.). — Б.пр.]


>>	10.

	В събота, след съобщението за смъртта на Ник се обади леля Ортанс и незабавно долови промяната у Джуди.
	— Да не си болна, мила? Гласът ти звучи така вяло и безжизнено. Надявах се да те измъкна, за да отидем до Версай.
	— Не, благодаря — отвърна Джуди. — Имам да свърша малко работа на Ги.
	Леля Ортанс незабавно телефонира на Ги, научи истинската причина за потиснатостта на Джуди, обади й се отново и настойчиво заяви:
	— Веднага изпращам колата да те вземе, защото искам да те видя за половин час, ако е възможно. Имам нещо за теб.
	И затвори, преди момичето да успее да измънка някакво извинение.
	Джуди обичаше да посещава старата каменна къща на леля Ортанс, харесваше балконите, наподобяващи дантелена плетеница и гледаше към Ил дьо ла Сите — мъничкото островче в средата на Сена, където е възникнал старият Париж. Но днес се отпусна безразлично върху задната седалка на мерцедеса, който си проправяше път по павираните улици, подминавайки уличните търговци, натоварени с големи плетени кошници, пълни с пресни яйца и масло, и групите цигани, които се опитваха да пробутат на минувачите изсушена лавандула или щипки за пране, магазините за перуки и магазина за копчета. А когато колата мина покрай цветарницата, в която млади момичета изработваха погребални венци от теменужки и рози, Джуди отново се разрида.


	Залязващото слънце позлатяваше стените на гостната на леля Ортанс. Тя безмълвно подаде на Джуди малка кутия от зелено кадифе. Вътре имаше старинна перлена огърлица.
	— Но защо? — попита Джуди. — Нямам рожден ден. Не мога да приема…
	— Не, можеш — настоя леля Ортанс. — Получих я, когато бях на твоите години, по един много по-неприятен повод и сега искам да е твоя. Какво да правя вече с нея? Тези перли са за шията на младо момиче. Дай да ти покажа как се закопчава. Ако не ти харесва рубинената закопчалка, можеш да си избереш друга от „Картие“.
	Джуди бавно постави огърлицата и отиде до старото, посребрено, леко помътняло огледало. Перлите блестяха върху кожата й.
	— Защо ми даваш това, лельо Ортанс?
	— Честно казано, защото си нещастна, загубила си приятел, а и не си удовлетворена от работата си. Мисля, че трябва да опитаме да ти намерим друга.
	— Да. Почти всяка друга работа би била за предпочитане, макар че всички кантори изглеждат еднакви.
	— Нямам предвид канцеларска работа. Мислех си, че би ти харесало да бъдеш помощник-продавачка при Кристиан Диор. Както знаеш, помощничките са съвсем млади. — Смарагдовозелените й клепачи трепнаха. — Разбираш, че не мога да ти обещая, но говорих с директорката и тя иска да се запознае с теб. Естествено, заплащането ще е ужасно, защото конкуренцията е жестока. Знам, че не харесваш много господин Диор, но това е къщата, от която имам най-много… как да го кажа?
	— Парцали?
	— Точно така. Там ме познават, затова ще се срещнат с теб. Но, моля те, не се опитвай да изразяваш мнението си за работата на господин Диор. И не забравяй да използваш служебния вход, детето ми.
	— Лельо Ортанс, толкова си мила.
	— Просто разумна. Все нещо трябва да се направи.
	— Максин и аз тайно те наричаме леля Здрав Разум.
	— Знам, скъпа.
	Така Джуди отново посети Кристиан Диор, влизайки този път през служебния вход, който беше зорко охраняван. Бе облякла синия си копринен костюм и се стараеше да не изглежда прекалено запозната с модния бизнес. Проницателната на вид жена, която разговаря с нея, носеше превъзходно скроена ленена рокля, а посребрената й коса бе вдигната на френски кок.
	— Значи говорите английски, френски и немски? — попита тя.
	— И малко испански.
	— И сте се занимавали със секретарска и експортна дейност? Защо не желаете да вършите канцеларска работа?
	— Защото искам да се науча как се продава една стока и искам да работя с хора. Почти година бях сама в стая. Бих направила всичко, за да работя при Диор.
	— Повечето от момичетата, които идват тук, казват същото. Те искат да започнат при нас, защото обичат модата, но не знаят, че това е много уморителен труд.
	По време на разговора директорката все повече се изненадваше от техническите й познания по отношение на модата, докато накрая Джуди спомена, че е водила счетоводните книги на Ги Сен Симон.
	— Аха, сега разбирам. Един млад човек с бъдеще. Разбира се, не е трудно да постигнеш популярност на тази възраст. Ако не се възгордее, ако съхрани скромността си, ако клиентите му запазят доверието си в неговите способности, благонадеждност и качествена продукция, той би могъл да стигне далеч.
	— Точно към това се стреми.
	В „Диор“ нямаше свободни места, но щяха да я имат предвид. В началото на декември ръководителката на персонала й телефонира, за да й съобщи, че една от техните помощник-продавачки е заболяла от хепатит. Дали Джуди би поела тази работа? Дали би я заместила до представянето на колекцията през февруари?
	Джуди си помисли, че това е нещо, което ще й помогне да се добере до целта си и веднага прие.


	Когато за пръв път влезе в стаята на продавачките, всички приказки секнаха. Приличаше на първия й ден в гимназията. Беше ужасно. Също като другите продавачки, тя носеше сива фланелена рокля, предоставена й безплатно от компанията. Нейният първи ден в „Диор“! Шефката й Ани набързо я представи на всички и след това я поведе към салоните. Ани непрестанно се оплакваше от краката и от комисионата си, която винаги изчисляваше върху хипотетична база, отразена в малкия и черен бележник: „Ако графинята също го вземе в черно… ако съпругата на посланика не го сметне за много крещящо… ако Зизи Жанмер хареса алените пера…“
	Повечето от помощничките бяха по-възрастни от Джуди и не получаваха комисиона, а само оскъдна заплата. Приемаха ги на работа за пробен срок от две години, след което ги назначаваха като първокласни продавачки във второкласни модни къщи, а следващата стъпка бе първокласни продавачки в първостепенна къща.
	Джуди с учудване установи, че за елегантните бледосиви салони се грижат твърде много хора. Вратарят, ароматизаторът, продавачките в бутика, директорката, търговският персонал, шестте манекенки и шивачките бяха само видимата страна на айсберга. Огромният задсценичен персонал включваше самия господин Диор, внушителен и с нездрав цвят на лицето, личните му помощници, моделиерите (до един мъже) и техните помощници, бизнес мениджъри, счетоводители, секретарки, кроячи и шивачи, главните специалисти по пробите, първоразредни и второразредни шивачи, склададжиите и т.н., докато се стигне до разносвачите. Тя скоро престана да се притеснява от префинените салонни продавачки, които зад завесите се оплакваха или от новите клиенти, или от местожителството на старите. Уважаваше скромните главни специалисти по пробите като мадам Сузан, която беше преправила деколтето на прасковената копринена рокля на леля Ортанс. Стилистките прекарваха по цял ден на крак или коляно и често работеха до девет вечерта, а когато предстоеше представяне на колекция — и до по-късно, и внимателно набождаха костюмите на отегчените, вечно в лошо настроение манекени. Всяка главна стилистка отговаряше за шивашка работилница с около четиридесет работнички, които непрекъснато бъбреха. Шивачките бяха облечени в семпли черни поли и пуловери с бели блузи отдолу. Само на празника на Света Катерина се качиха с жълти и зелени панделки — символ на тяхната светица. Зад кулисите цареше постоянна суматоха, но отвъд прага на пищните салони атмосферата се променяше. Ани говореше със спокоен, почти шептящ глас, поведението й вдъхваше респект, беше грижовна, но никога не проявяваше излишна настойчивост. Никога не си позволяваше да критикува клиента, особено пък, когато от нея се очакваше да го стори. Клиентът винаги имаше право. Ако нещо не беше наред, то това бе цветът, кройката, мерките или светлината. Но щом излезеше от салона, тактът й светкавично се стопяваше.
	— Графинята сигурно е качила поне пет кила след първата проба. Джуди, къде е книгата с поръчките? А пък една съпруга на посланик би трябвало и сама да може да реши дали цикламеното й отива, какво ще ме пита мен? Джуди, къде е списъкът за утрешните проби? Тая стара белгийска кучка много добре знае, че моделът не може да се променя без разрешението на господин Диор. И защо всяка клиентка се мисли за единствената, която иска тоалетът й да е готов преди Коледа? Джуди, какво става в шивалнята с бялата сатенена рокля на графиня дьо Риб? Тя е двайсет и втори номер.


	С наближаването на деня, в който щеше да бъде представена новата голяма февруарска колекция, атмосферата при Диор ставаше все по-напрегната, а вълнението нарастваше. Манекенките сновяха между ателието и съблекалнята, наметнали бели халати върху костюмите, за да не могат шпионски очи да зърнат колекцията, а и за да я запазят чиста. По настояване на господин Диор служителите в ателието също бяха в бяло. Странно притихнало, то приличаше на кръстоска между църква и операционна зала — нямаше тъмни ъгли между белите стени, нямаше сенчести места. Кремавите транспаранти по прозорците стояха спуснати и денем, и нощем, да не би нечие шпионско око, въоръжено с далекоглед, да се добере до тоалетите.
	Господин Диор разполагаше с кабинет, отрупан с бои, гримове, креди и парчета от различни тъкани. Моделиерите работеха във външното ателие. Чертожните им дъски бяха подредени около една огромна централна маса с дължина шест и ширина три метра. По стените имаше полици и рафтове, натъпкани с чанти, обувки, копчета, колани и наредени едно връз друго рула с мостри от различните платове. Това беше мястото, където производителите обикновено показваха своите изделия и место, изпълнени с надежда, оставяха по един топ, в случай че някой моделиер го хареса, тъй като щом Диор използваше нова тъкан, целият свят искаше да я има.
	По време на генералната репетиция на всяка врата стоеше по един пазач. Кристиан Диор — Маестрото, — в безупречен сив костюм, бе възседнал един стол с ръце, кръстосани над облегалката. Бледото му, състарено ангелско лице не изразяваше никакви чувства, а само умора, вежливост и спокойствие. Той внимателно оглеждаше всеки модел и заедно с помощника си решаваше какви бижута и аксесоари са необходими за допълване на ансамбъла.


	Валеше дъжд. Джуди бързаше за работа по авеню Монтен. Още от осем сутринта пред главния вход се беше събрала голяма тълпа фотографи с апарати, преметнати на ремъци през раменете. Те се блъскаха до двата паркирани камиона с филмова техника. Малко по-надолу на тротоара зъзнеше снимачният екип. Хора чакаха и пред служебния вход и на вратата имаше задръстване, защото пазачите проверяваха всеки посетител. Вътре почти не се говореше. Всички бързаха, погълнати от задълженията си.
	Хаосът настъпи с отварянето на главния вход. Тълпата нахлу, размахвайки поканите, като че ли бяха имигрантски паспорти. Безредието се пренесе на рецепцията, където всяка покана се проверяваше, а от подозрителните искаха подпечатани профсъюзни карти със снимка. Хората от охраната стояха един до друг, хванати за ръце, като полицаи на футболен мач, за да задържат тълпите. Студен въздух нахлу откъм мраморното стълбище и народът се разпищя, щом започнаха да се появяват известните личности: принцеса Али Хан, навремето известна като Рита Хейуърт, Джийн Тайни, която я гледаше намръщено, херцогинята на Уиндзор, приличаща на гувернантка.
	Допуснатите гости се понесоха към главния салон с номерираните позлатени столове. Въпреки това журналистите спореха за местата си. Нито на шивашкия синдикат, нито на модните къщи им беше известно значението на чуждестранните репортери и затова се държаха доста арогантно с тях. Кореспондентите пък бяха изминали десетки хиляди километри, за да стигнат дотук, бяха редовни профсъюзни членове, а ги третираха като джебчии от нюйоркското метро. Разнесоха се злъчни реплики, когато влиятелните журналисти намериха местата, заангажирани преди много седмици. Представителите на разни провинциални вестничета обаче, вместили се със заявките си непосредствено преди крайния срок, изтекъл преди шест седмици, ги бяха заели, готови да се борят за тях с отчаянието на камикадзе.
	Съвсем различна беше ситуацията на първия ред, където винаги имаше запазени места за филмови звезди и за списанията „Вог“, „Харпърс Базар“, „Уиминс Уеар Дейли“.
	— Коя е тази малка блондинка? Как се е оказала там? — попитаха Джуди.
	— Това е Емприс Милър, новата водеща модната рубрика на нюйоркския „Вог“. — Джуди вече беше срещала Емприс на едно от партитата на леля Ортанс.
	Простолюдието зад първия ред утихна. Всички извадиха бележниците си. Носеше се непоносима миризма от хиляди смесени парфюми. Беше топло, а със запалването на дъговите лампиони щеше да стане още по-зле. Лампите светнаха и моментално настъпи тишина.


	Зад кулисите Джуди се почувства, сякаш бе надникнала в калейдоскоп от процедени неодобрителни въпроси, неспокойни погледи и изопнати лица. В съблекалните цареше хаос. Голи до кръста, с чорапи, захванати за коланите (манекените не носят пликчета, защото линията им се очертава под дрехата), младите жени седяха пред огледалата си. На рафтчетата пред тях бяха струпани пъстри гримове, полупразни кутийки, моливи за очи и остатъци от червила. Манекенките си слагаха огромни очни линии, докато фризьорките дооформяха прическите им. След това моделиерките им помагаха да се облекат — вдигаха ципове, закопчаваха копчета… Главната моделиерка проверяваше дали всички аксесоари са на местата си, дали подгъвите са равни, костюмите — добре изгладени, без нито едно петънце.
	Джуди помагаше и гледаше как манекенките се готвят за шоуто. Времето се следеше по секундомер и се спазваше военна точност. Представянето бе планирано така, че да се подчертае и изтъкне цветът, кройката и модната линия на новата колекция. Костюмите бяха групирани по такъв начин, че представителите на пресата да могат да открият нова модна линия и налагането на цветови нюанс. Джуди знаеше за всичко това, защото то беше решено още на първата репетиция. Инструкциите бяха окачени с карфици на информационното табло пред съблекалните, заедно с имената на всички модели и номерата на облеклата. Там беше изнесен и сценарият на шоуто: 22, 13, 37, 71, 49, 32 и т.н. Номерата не съответстваха на реда на появяване, а на последователността на проектиране на моделите.
	Манекенките бяха нервни като гладни хрътки. Играеха си с колиетата, които Джуди им закопчаваше. Придърпваха саката надолу и приглаждаха косите си. Шест от момичетата работеха към модната къща, а другите осем — тънки като клечки — нямаха ангажимент към никоя фирма и бяха долетели от чужбина. Бяха по-мършави от манекенките на „Диор“, защото най-важното за тях бе да са подходящи за тоалетите на всички дизайнери. Живееха на декседрин и кисело мляко и често след представление колабираха от изтощение, недохранване и стрес.
	Първият модел бе обявен от странно висок, задъхан глас:
	— Пекин, номер три.
	Манекенката бе с ориенталски грим и очи на кошута, подчертани с черен молив. Свободен бял ленен жакет, права черна пола и сламена шапка тип „кули“ — това бяха внимателно пресметнатите отправни точки към темата на цялата колекция — влиянието на Китай.
	Моливите подскачаха по бележниците. Атмосферата беше работна, публиката — концентрирана. Някои журналисти непрестанно дращеха, Емприс Милър само отбелязваше:
	„Няма промяна в дължината на полите/ китайски кули/ свободно/ без подплата/ движения — лекота/ сламени шапки — голяма периферия/ моряшки костюми/ плисирани и гладки поли“.
	На журналистите бе разрешено да си водят бележки, но не и да правят пълни описания на моделите, нито пък да ги скицират. Стана още по-горещо. Едно момиче с палто от рис припадна и незабавно бе изнесено навън. Една от манекенките на фирмата с гарвановочерна коса и червена официална рокля без презрамки забеляза журналист, който правеше скица. Тя се спря, докосна меката част на ухото си и се изсмя право в лицето му. Ани се спусна към него.
	Скицата и бележникът бяха конфискувани и името на репортера бе вписано в черния синдикален списък. По-късно още двама журналисти бяха принудени да напуснат залата. Яростта, заплахите, молбите — всичко бе напразно.
	Час по-късно, докато бе в съблекалнята, Джуди чу внезапен взрив от аплодисменти. Господин Диор, в безупречен бледосив костюм, с лице, лъщящо от топлина и умора, бе излязъл на сцената, за да изрази благодарността си. За момент Джуди замря, както сваляше едно златно колие от врата на манекенка само по шапка с перо и жартиерен колан. Главната стилистка видимо си отдъхна.
	— Не така внушително, като през четирийсет и седма, но по-гръмко от последното юлско представяне — обяви тя.
	Изведнъж всички засияха. Господин Диор влезе в съблекалнята и вакханалията от прегръдки и целувки започна.


	— Чувствам се така, сякаш пружината ми е скъсана — рече унило Джуди пет дни по-късно.
	— Горе главата, усмихни се! — окуражи я Ги, който лежеше на пода в стаята й, подпрял босите си крака на леглото. — Винаги си знаела, че работата ти при Диор е временна.
	— Да, но се надявах да ме задържат.
	— Все още си на работа и ще бъдеш до края на февруари, когато помощничката на Ани се връща — уточни той, — и имаш собствена сива фланелена рокля „Диор“, която, ако трябваше да я плащаш, щеше да излезе колкото осеммесечната ти заплата. Ако искаш да идеш някъде, където да работиш за същата трогателна заплата, която ти плаща Диор, можеш да дойдеш при мен на цял работен ден. От хотела ми забраняват да работя тук, казват че това било хотел, а не кожодерско ателие. Тъй, че първото ти задължение ще е да ни намериш две работни помещения някъде наблизо. Не, не ме целувай, не виждаш ли, че пия.


	Джуди намери подходящо таванско ателие на две пресечки от хотела. Сега тя отговаряше за цялата непроизводствена дейност, срещаше се с клиенти, водеше счетоводството и поемаше неотложните задачи.
	Ги скицираше моделите, купуваше материалите и следеше работата в шивачницата. Освен вярната Жозе, вече имаха нова шивачка, Мари, чиято майка работеше в „Нина Ричи“ и я бе научила от малка да шие по професионалните стандарти.
	Джуди беше по-заета от всякога, но и по-щастлива. Закупчиците я харесваха, защото тя не стоеше с безизразно лице и книга за поръчки в ръце, а разговаряше и се шегуваше с тях. Имаше силно развито чувство за хумор и обичаше да разсмива хората, та дори и ако обект на смеха им бе самата тя. Неколцина оцениха това пълно, стигащо до изтощение себеотдаване, но на други им бе трудно да асимилират подобно прямо отношение, защото тя винаги заявяваше истината в очите. След като веднъж я видя как се кара с някакъв закупчик, задето не е поръчал един от новите им жакети, Ги я смъмри:
	— Трябва да бъдеш по-тактична, Джуди. Не можеш ли да се отнасяш с клиентите така, както се държиш с компанията на леля Ортанс — с малко повече уважение? — Беше ядосан. — Знам, че си просто откровена, но французите не го разбират и те мислят за твърдоглава.
	— Толкова по-зле за тях — намръщено отвърна Джуди, докато закачваше с кламерче фактурите с надпис „просрочен“. — Защото ще бъда точно такава. Ще бъда твърдоглава, що се отнася до заплащането. Не можеш да си позволиш да даваш на тези хора на кредит. Занапред ще си плащат, когато подписват поръчката, и няма да я изпълняваме, докато не получим чека на наша сметка.
	— Да се продава срещу пари в брой е прекрасна идея, но никой в модния бизнес не го прави. Ще изгубя всичките си клиенти.
	— И голяма част от дълговете си — подхвърли Джуди. — Ти започна бизнеса си именно с продажба срещу пари в брой, не помниш ли? Майка ти и всичките й приятелки от авеню Джордж плащаха предварително. Ако хората харесват стоките ти, защо да не си ги платят в брой, когато ги поръчват? Сега е моментът да разберем дали те наистина те харесват — преди да си банкрутирал.
	Джуди всячески се стараеше да изглежда по-възрастна, отколкото беше в действителност. Двамата с Ги установиха, че младостта е недостатък в бизнеса, защото никой не приемаше младите на сериозно.
	— Ужасно е да трябва да чакаш — оплака се Ги, — като да ти мутира гласът.
	Междувременно Джуди престана да носи тийнейджърски дрехи. Пусна косата си дълга, сплиташе я и я вдигаше на френски кок, който никак не й отиваше. Беше се сраснала със сивата си фланелена рокля „Диор“ и ходеше с големи очила, също „Диор“, с надеждата, че по този начин прилича на възрастна, изискана и будеща уважение дама.
	— Ma chère, направо ме изплаши — възкликна Максин. Предния ден се беше върнала от двегодишното си обучение в Лондон и сега се надпреварваха да си разказват новините, закусвайки в „Дьо Маго“. Максин планираше да заеме пари от баща си, за да започне собствен бизнес.
	— Дяволски си щастлива, че имаш богат баща — с лека завист каза Джуди.
	Максин потопи кроасана в своето cafè au lait.
	— Татко не е богат. Ако не беше леля Ортанс да плати, едва ли бих отишла в Швейцария. Татко е просто удобен. Надявам се да ми стане гарант за пред банката, ще тегля заем. Не мисля, че би могъл да ми даде парите, но ще поеме риска да гарантира за мен. — Тя отхапа голямо парче и на масата паднаха трохи. После смотолеви:
	— Всъщност, Ги е човекът с богат баща.
	Джуди остави чашата си. Беше учудена.
	— Тогава защо парите вечно не му стигат?
	— Първо, защото иска сам да ги изкарва, и второ, защото, както знаеш, неговият баща не обича моделиерите. Той ясно заяви, че няма да помогне на Ги, а Ги иска да му покаже, че може да се справя и без него.
	Джуди отиде право при Ги и му поиска повишение. Потопиха се в работа около изготвянето на юлската колекция. Щяха да покажат голям асортимент от самостоятелни части от тоалети — жакети, поли, панталони, както и костюми; всеки модел бе разработен в три разцветки, с по едно манто и дъждобран. Джуди харесваше цветовете на новата колекция — дискретните нюанси на сивото — оловносиво, сребристосиво и перлено, съчетани с бледорозово, бургундско червено, преливащо в кестеняво, медно и бронзово. Тесни тореадорски панталони бяха комбинирани с брилянтен тафтен жакет с буфан ръкав. Любимият костюм на Джуди бе тафтено наситено розово горнище и шафраненожълти кадифени панталони. Към тях имаше и сиво-синьо манто, скроено като пелерина, подплатено с крещяща розова коприна и габардинен дъждобран на розови райета с аналогична кройка.
	Ги се надяваше колекцията да го утвърди като сериозен бизнесмен, а не просто като даровит млад дизайнер, изпробващ силите си в модата. Точно затова бяха решили да направят силно представяне, пак в „Плаза Атене“, но този път с професионален режисьор-постановчик. Щеше да им излезе скъпо, но си струваше.
	Тази колекция щеше да бъде пробният камък в кариерата на Ги.


>>	11.

	Пет дни преди определената дата Ги се втурна в спалнята на Джуди. Преуморена от работа, тя бе решила да си легне рано, за да се подготви за неизбежната суматоха преди шоуто. Бе опряла лакти на перваза на прозореца, а горещия юлски ветрец разклащаше белите дантелени пердета. Двойката отсреща тъкмо бе започнала вечерната си борба.
	— Откраднали са ги! Всичко пропадна! Дори аксесоарите! Взели са всичко, до последната идиотска вещ, направо са опразнили рафтовете! Шестмесечният ни труд току-що е изчезнал! Цялата ми колекция се е изпарила от шивачницата.
	— Съобщи ли в полицията? — запита Джуди веднага щом осъзна, че той не се шегува.
	— Разбира се. Незабавно. Но те не проявиха интерес. Тогава ти телефонирах, но хотелският телефон не е в ред, затова дотичах право тук. Задигнали са само дрехите. Странното е, че не са взели нито малкия ми сребърен сервиз за кафе, нито пишещата машина, нито топовете платове, изобщо нищо друго ценно. Само колекцията.
	Хукнаха към празната шивачница.
	— Ще трябва да запечатаме тази врата довечера — рече Джуди. — Не можем да оставим платовете на произвола на съдбата…
	— Нощес ще спя тук — промълви Ги отпаднало. Изведнъж телефонът иззвъня и двамата подскочиха. Мъжки глас попита за Джуди.
	Озадачена, тя пое слушалката от Ги.
	— Джуди Джордан е на телефона.
	— Ако си искате костюмите до петък, това ще струва на неговия баща осем милиона в брой — натърти някакъв непознат мъжки глас.
	Линията заглъхна. Джуди погледна Ги.
	— Това е изнудване! — Тя повтори съобщението, предадено й от мъжа, и жално додаде: — Ама те искат почти двайсет и девет хиляди долара.
	— Откъде знае този тип, че представянето е в петък?
	— Доста хора знаят, че ще покажем колекцията в петък. Фактически всеки поканен знае. По-добре се обади пак на ченгетата.
	Прекараха остатъка от вечерта с полицаите. Само парижката полиция би могла да оцени, че за един дизайнер на висша мода изчезването на четиридесет и два модела, съставляващи в случая цялата му колекция, е истинска катастрофа. Ако не покажеше тоалетите си пред закупчиците, Ги не би могъл да получи никакви поръчки. На всичкото отгоре се поставяше под въпрос и неговият престиж. Без съмнение всички сериозни закупчици, както и представителите на известните издания нямаше да удостоят с вниманието си следващата му колекция. Ги щеше да изглежда като лекомислен аматьор със съмнителна репутация. Ако не успееше да представи моделите си навреме, закупчиците положително нямаше да рискуват да заявят поръчки, които надали щяха да бъдат доставени в уговорения срок. Слухът, че той е ненадежден, би се превърнал в погребален звън за професионалната му кариера.
	Полицаите разпитваха Джуди до безкрайност. Наистина ли госпожицата е чула точно тези думи? Би ли могла да опише гласа? Някой от тях има ли лични врагове? Каква е търговската стойност на колекцията според стойността на дрехите? И т.н., и т.н.
	Накрая Джуди и Ги се върнаха в хотела. На бялата порцеланова топчеста дръжка на вратата на Джуди висеше пазарска чанта. Вътре бе мушкатовочервената тафтена блуза, нарязана на парченца. Джуди ужасено стискаше парцалите. Изведнъж телефонът до леглото й иззвъня.
	— Намери мушкатовочервената блуза, нали? Добре. Ела в кафене „Рубис“, до кланицата в четири следобед. Ще има един пакет за теб.
	Два етажа по-долу Ги също бе намерил пазарска чанта, окачена на дръжката на неговата врата. Вътре бяха шафранените кадифени панталони, срязани на две.
	— Да кажем ли на полицията?
	— О, не! — възкликна Джуди. — Ще ни накарат да попълним още стотина формуляра. Все пак мисля, че главният обект на внимание съм аз. Хайде да се опитаме да съберем повече информация, преди да отидем пак в полицията. Да се помъчим да анализираме малкото, което знаем. — Джуди тръсна глава. — И двете телефонни обаждания бяха за мен. Защо не за теб? Всички знаят кога ще представиш колекцията си, но малцина са чували за мен и знаят къде живея. Освен това аз съм чужденка — не мога да опиша глас, който ми говори по телефона на френски. Мога да кажа само дали е женски, мъжки или детски. Така, че трябва да е някой, когото познаваме! Някой от шивачницата или закупчик, а може да е журналист или дори някой от нашите доставчици… Хайде да направим списък на хората по книгите за поръчки и доставки и по адресите на информационните издания.
	На следната сутрин пред вратата на шивашката работилница бе оставен пакет, на който бе написано с молив „Джуди“. В него бе увита една топазено зелена копринена блуза, разпорена по средата.
	Ги обезумя.
	— Просто ни показват, че не се шегуват — обясни Джуди. — Няма да нарежат цялата колекция, защото тогава какво ще ни продадат? Виж, унищожили са две блузи и чифт панталони, но нито един жакет. Може да успеем да ги възстановим. Всички са направени от Мари, нали? — Тя замълча за момент. — Доста интересно! Нито една от трите дрехи не е ушита от Жозе. Може би на човек, който шие така прекрасно, както Жозе, сърце не би му дало да нареже собственото си произведение.
	Ги не искаше да допуска, че Жозе, която бе с него още от самото начало, би могла да го обере.
	— А какво ще кажем за крояча? — подхвърли Джуди, но Ги отказа да приеме мисълта, че някой от неговия малък екип би могъл да го измами, особено след като помощниците му виждаха колко много се труди, как се безпокои и внимава да не прекали с изискванията си към тях.
	— После изведнъж си спомни:
	— Съпругът на Жозе е разносвач на месо, а кафе „Рубис“ се намира непосредствено до кланицата! Веднъж закарах Жозе дотам, за да се срещне с него във фургончето. Предполагам, че тя дори не си спомня.
	— Едва ли е съвпадение…
	В четири часа същия следобед отидоха в кафе „Рубис“. Щом вратата зейна, ги връхлетя взрив от дрезгави гласове. На тавана, подпиран от тънки железни колони, мъждееха виолетови неонови светлини. На поцинкования бар се бяха облегнали къносани проститутки, окървавени касапи с бели престилки и хамали с кожени препаски на кръста.
	На масата пред тях се появи чиния с мезета, които не бяха поръчвали. Имаше дебели резени пикантна наденица с подправки, късове с прясна шунка и големи зеленикави кубчета желиран пушен език с яйца. Следващите три часа двамата се залисваха, пиейки черно кафе, но нищо не се случи. Не им бе предаден никакъв пакет. Безпокойството, нервността и потиснатостта им растеше. Накрая Джуди не издържа:
	— Ще отида да телефонирам на леля Ортанс и ще я помоля за съвет.
	За щастие леля Ортанс си беше у дома и Джуди набързо й разказа цялата история.
	— Чакай до десет часа, след това ми се обади пак. Ако и дотогава не се случи нещо, ела тук — заръча леля Ортанс.
	Ала точно в девет келнерът извика:
	— Vous etes Amèricaine, Mademoiselle Jordan? Tèlèphone.*
	[* Американка ли сте госпожице Джордан? На телефона. (фр.). — Б.пр.]
	Джуди отиде до телефонната кабина в дъното на кафенето. Вътре миришеше отвратително на цигари и на пот. Приличаше на дървен ковчег. Тя грабна старомодната слушалка от стената.
	— Джуди Джордан на телефона — изрече хрипливо и си заповтаря: „Съсредоточи се. Вслушай се в гласа му, запиши думите, докато ги произнася.“ Но в кабината нямаше подложка за писане, а тя не можеше да държи бележника си върху стената с една ръка.
	— Искаме парите утре сутринта. Постави ги в бял плик за писма и чакай в офиса си. Погрижи се да не са белязани, защото ще ги проверим. Ако се опиташ да ни изиграеш номер с ченгетата, няма повече да ни чуеш до четвъртък, защото ще бъдем заети с моделчетата.
	Джуди излезе от вонящата кабина и повтори съобщението на Ги. Гласът беше доста дълбок, мъжки, груб лаещ глас. Тя не можеше да каже нищо повече, дори дали е бил преправен.
	— Казал ти е „моделчетата“, а не „дрехи“? Сигурна ли си? Само професионалист може да каже така — унило заяви Ги.
	Забързаха към апартамента на леля Ортанс. Тя ги чакаше в библиотеката и за тяхно учудване там бе и нейният шофьор Морис, разположил се удобно в един фотьойл с кръстосани крака. В момента си сипваше уиски със сода. Ги и Джуди отказаха да пият.
	— Тогава да се разсъним с малко кафе — предложи леля Ортанс. — Прислугата си отиде, затова сама ще направя нескафе. Много е ефикасно.
	— Аз ще го направя — скочи Джуди и тръгна по мрачния коридор към кухнята.
	Когато се върна с кафето, я накараха да разкаже за случилото се. След това помолиха Ги да повтори цялата история, да не би да се явят някои малки различия, които можеха да се окажат от значение. Последва многозначителна пауза, нарушена от леля Ортанс.
	— Знаеш ли къде живеят твоите хора? Имат ли телефон? Не? Това е добре. Хайде да посетим тази Мари, незабавно. Ги ще изрази тревогите си и желанието да узнае за колко време тя би могла да ушие двете блузи и панталоните, които трябва да бъдат заменени с нови. Всякакво извинение ще свърши работа. Целта е да я изненадаме в дома й.
	Мари ги посрещна по бяла памучна нощница и книжни ролки на главата и наистина бе удивена от късното посещение на Ги. Незабавно го покани да влезе вътре и заяви, че е готова да шие денонощно.
	— Зачеркни я от списъка — рече Ги, щом се вмъкна в мерцедеса. — Сега е ред на крояча. Ще го попитам дали може да остане утре в работилницата и да работи през нощта.
	И отново, въпреки че беше вече почти полунощ, Ги бе поканен да влезе и кроячът веднага се съгласи да остане да работи цялата следваща нощ.
	— Зачеркни и него. Сега ще посетим Жозе.
	Качи се на втория етаж и позвъни. Жозе, ужасена, подаде глава иззад сивата входна врата. Ги попита дали може да влезе, но тя сепнато му отказа. Било късно, не била облечена и затова не можела да го покани, още повече че съпругът й спял и не искала да го безпокои. Щял да става много рано, за да е в кланицата в пет часа сутринта. Ги я помоли да си припомни дали някой непознат не е идвал в работилницата предишната седмица. Жозе отговори, че от полицията вече на два пъти я били разпитвали и тя им казала, че в ателието постоянно влизат разносвачи и търговски посредници. Ги отново настоя да влезе и тя отново панически му отказа.
	— Утре сутринта в работилницата ще говорим за всичко, което ви интересува, но не сега. Много е късно. Не сега, господин Ги. Не смея да го събудя.
	Ги й пожела лека нощ, изтрополи шумно надолу по стълбището, а след това се върна на пръсти и залепи ухото си до ключалката. Чу ниски, отсечени гласове, които се караха. Вбеси се. Беше сигурен, че костюмите му са в апартамента, понечи да разбие вратата.
	После треперещ от гняв и безсилие зави зад ъгъла, където го чакаше мерцедесът, и докладва на леля Ортанс.
	— Какво мислиш, Морис? — попита тя.
	— Невъзможно е да е клиент, журналист или доставчик, госпожо, те не биха рискували само за осем милиона франка. По-вероятно е да е някой с нисък доход — момче разносвач или търговски посредник за платове, или някой от персонала.
	— Един разносвач или търговски посредник никога няма да каже „модел“ — намеси с Ги. — Само персоналът на ателието употребява тази дума. — Той се поколеба. — Веднъж закарах Жозе до „Рубис“. Нейният съпруг работи в кланицата. Ако ще водим преговори в това кафе, той не би се набил на очи, защото, предполагам, наминава там и дори някой да го забележи, съмнявам се, че ще каже нещо на ченгетата. Това е бандитско свърталище.
	— Но ако мъжът й знае, че си водил Жозе в „Рубис“, едва ли би го използвал за среща.
	— Аз просто я оставих отвън. Може да не му е казала, а може и да е забравила. Знаеш, че не е особено умна, а тази вечер беше страшно изплашена. Измрънка набързо каквото й дойде наум, не ме пусна вътре и ме излъга. Каза, че мъжът й спи, а две минути след това ги чух да разговарят. Защо й е притрябвало да лъже, как мислите?
	— Фактът, че е излъгала, че не е пуснала Ги вътре и че ходи в кафе „Рубис“, където ходят месарите, а мъжът й е разносвач на месо — всичко това навежда на мисълта, че е Жозе и никой друг — рече Джуди. — Да не говорим за още едно странно съвпадение — нито една дреха, изработена от Жозе, не е унищожена. Тя знае как се казвам, знае, че съм чужденка, знае, че бащата на Ги е богат и сигурно би казала „модел“, а не „дреха“.
	— Като добавим ужаса, който се изписа на лицето й, когато поисках да вляза в апартамента. От уплаха започна да говори несвързано. Страх я беше от мен, но сякаш повече я беше страх от съпруга й. Защо ще я е страх, ако не е виновна?
	Последва дълбокомислена пауза.
	— Ако нахлуем в апартамента им, докато ги няма, дори да се окаже, че са невинни, не бихме изгубили нищо — подхвърли леля Ортанс. — Полицията няма да възбуди следствие, ако Жозе не предяви иск. При тия обстоятелства съм сигурна, че тя би предпочела да получи като компенсация стойността на една нова входна врата и един солиден рушвет в брой. Какво ще кажеш, Морис?
	— Склонен съм да мисля, че е виновна, госпожо. Предлагам да нападнем внезапно апартамента по същото време, когато трябва да се предават парите. И да го направим ние, госпожо. Полицията няма да действа толкова бързо.
	— Точно това е и моето мнение. Както едно време! Аз ще карам мерцедеса. Ти и Ги ще се вмъкнете. Можете да удържите на всякакви атаки. Ги трябва да отвори прозореца и да хвърли дрехите навън. Джуди ще чака на тротоара, готова да ги напъха в найлонови чували и да ги прибере в мерцедеса. Ако има усложнения, аз ще откарам колекцията, а вие ще се оправяте сами. Джуди, обуй си обувки с нисък ток, в случай че се наложи да бягаш. — Тя се обърна към Ги. — Морис е цар на тия работи, но и ти трябва да си много бърз. Ще имаш само пет минути. Това е всичко, на което можеш да разчиташ. Тъкмо ще разбереш на какво си способен за тия пет минути.


	На следващата сутрин Джуди и Ги отидоха в работилницата както обикновено. Докато Ги играеше ролята на неутешимия моделиер, хората му отново се хванаха на работа. Жозе, която наистина имаше уплашен вид, се извини на Ги, задето не го е поканила да влезе.
	— Няма нищо. Не трябваше да идвам. Просто бях си пийнал повечко.
	Ги отиде до банката, взе оттам малка пачка банкноти и я пусна в плик, предварително напълнен с обикновени бели хартийки. Върна се в офиса. Шевните машини мълчаха, всеки бе замръзнал в очакване. Телефонът иззвъня. Беше обяд и търсеха Джуди.
	— Бъди пред кино „Одеон“ в пет и пет тази вечер. Ако има някой с теб, работата няма да стане. Стой с лице към фотосите от дясната страна на киното. Парите да са в бял плик за писма. Дръж го в лявата си ръка, прилепен до тялото. И недей да се озърташ наляво-надясно. Ще вземем плика, а ти няма да мърдаш, докато не минат пет минути.
	— Каква е гаранцията, че ще върнете дрехите?
	— Потрябвали са ни. Веднага щом получим парите, ще ти пратим бележка, от която ще научиш къде са.
	Всичко това беше повторено пред леля Ортанс.
	— Умно — кимна тя. — Прожекцията свършва в пет, така, че тълпата тъкмо ще излиза от киното и около Джуди ще е лудница. Някой техен случаен познат ще е там. Джуди няма и да усети кога ще й отмъкнат плика и сигурно не ще може да разпознае човека. Разбира се, те нямат намерение да връщат колекцията. Явно си имаме работа с престъпници. Предполагам, че възнамеряват да изтърсят дрехите в Сена. Най-добре да се заемем с изненадващото нападение.
	В пет без петнайсет Морис паркира мерцедеса на две пресечки от апартамента на Жозе и леля Ортанс — с морскосиньо палто, морскосиня барета и огромни слънчеви очила — седна зад волана. Обърна се към Ги, чието лице беше тебеширенобяло и весело каза:
	— Справедливостта зависи от този, който диктува условията. Скъпи, запомни три неща: първо, ако те хване полицията, няма да им казваш нищо, даже името си. Само ще искаш да те свържат с моя адвокат. Второ, прави точно каквото ти каже Морис — той ще се погрижи за всичко. Просто си вършиш твоята работа, освен ако Морис не ти нареди нещо извънредно. Излизаш щом минат петте минути. Избягвай всякакви сблъсъци. Ако всичко е наред, ще чуеш три изсвирвания с клаксона, което ще е знак, че времето е изтекло. И накрая — наставнически прибави тя — помни, че просто си прибираш собствената колекция.
	Леля Ортанс включи на скорост и изфорсира с трясък, от който Морис потрепери.
	— Ще ударим в пет без десет, когато са най-неспокойни и мислят за онова, което става пред „Одеон“.
	Пристигнаха пред къщата, в която беше апартаментът на Жозе. Джуди, също с морскосиня барета и слънчеви очила, изскочи от колата и застана на тротоара с куп торби в ръце. Следвайки Морис, Ги мина под арката, водеща към вътрешния двор, изкачи стъпалата и пое по тъмния тесен коридор. Морис се огледа предпазливо пред мръсната сива врата, след това мълчешком долепи ухо до нея, изучавайки ключалката с върховете на пръстите си. После неочаквано опря гръб на срещуположната стена, вдигна левия си крак и яростно изрита вратата. Тя се отвори рязко и Морис хлътна вътре. Транспарантите бяха спуснати. Апартаментът бе топъл и влажен. Единственият шум идеше отвън, от улицата. Мебелите бяха малко — диван на цветенца и два фотьойла, стандартна лампа с абажур от фалшив пергамент, бюфет. По стените висяха две-три икони на агонизиращи светци. Морис кимна към Ги:
	— Влизай в лявата стая, аз съм в дясната.
	Зад дясната врата бе малката неугледна кухня и клозетът. Лявата водеше към голяма стая. Вътре имаше двойно легло, гардероб, голяма натруфена кленова тоалетка с тройно огледало и още една лампа с абажур от имитация на пергамент, този път с керемиденочервени ресни. От спалнята се влизаше в друга, по-малка стаичка. На мъждивата светлина, която се процеждаше през спуснатите транспаранти, Ги видя малък гардероб, кухненски стол и легло, върху което бяха разхвърляни дрехите от колекцията. Той нададе триумфален вик и набързо успя да се справи с транспарантите. Морис също се втурна в стаята. Ги се наведе и видя Джуди, два етажа по-долу, застанала на няколко метра встрани. Гледаше обезпокоено нагоре. Ги извика. Щом го чу, тя веднага се затича към прозореца. Леля Ортанс запали мотора и мерцедесът бавно последва Джуди, спря, но не изключи двигателя. Ги и Морис почнаха да хвърлят дрехите през прозореца. Джуди не смогваше да ги пъха в торбите, затова дръпна задната врата на мерцедеса и взе да мушка направо вътре костюми, шапки и обувки. Неколцина удивени минувачи гледаха безмълвно. Леля Ортанс нададе три пронизителни изсвирвания с клаксона. Джуди скочи отзад в колата и се намести върху дрехите. Морис и Ги изтичаха от входната врата и се вмъкнаха на предната седалка. Леля Ортанс натисна газта и взе първия завой на две колела, при което една розова сатенена обувка и един зелен шал излетяха на тротоара.
	— Спокойно, госпожо, спокойно! — рече Морис. — Точно сега една глоба за превишена скорост би била излишно усложнение.
	Но леля Ортанс обичаше високите скорости. Кара като бясна до ателието за химическо чистене на Ги, където оставиха Джуди с дрехите. Джуди никога не се беше чувствала така екзалтирана. Едва сега усети сладостта на акцията. Вместо страх, изпитваше огромно задоволство. Бяха победили!
	— Нищо не е загубено — докладва Ги, докато леля Ортанс караше към шивачницата. — Само перифериите на шапките са съсипани.
	Леля Ортанс удари спирачките и неохотно отстъпи кормилото на Морис.
	— Излишно е да намесваме полицията — рече тя небрежно, — не е по вкуса ми. Току-виж решили да задържат колекцията като веществено доказателство. Защо пък този случай да не остане просто една загадъчна мистерия?
	Ги кимна и препусна по стълбите, прескачайки по две стъпала наведнъж. Надяваше се да свари Жозе, преди да е тръгнала за вкъщи. Кроячът и Мари тъкмо си бяха отишли, а Жозе пристягаше бежовия си дъждобран. Тя погледна Ги и веднага разбра, че е разкрита. С един скок той се намери до нея, хвана я през талията и я дръпна към телефона.
	— Нали не искаш да викна полиция? Я по-добре ми кажи защо го направи и кой ти помогна — изсъска той през стиснатите си от ярост устни.
	— Пуснете ме! Господин Ги, да не сте полудели! Пуснете ме! Ще викам!
	— Викай де, аз пък ще извикам полицаите.
	Тя се опита да се изплъзне от ръцете му и да го ритне, дръпна се към прозореца. Ги дишаше тежко.
	— Няма да ти позволя да скочиш от прозореца, Жозе, няма смисъл. Не искам да те нараня. Единственото, което искам, е да разбера какво се е случило. Знам, че това не е твоя идея. Знам, че не си искала да го направиш. Ние си прибрахме дрехите. Бяха върху леглото в малката стая на твоя апартамент. — Учудена, тя престана да се бори и го погледна уплашено, но войнствено. — Какво ще спечеля, ако отидеш в затвора, Жозе? Аз си взех костюмите. Но искам да знам какво се е случило. Ако ми кажеш всичко, което ме интересува, може и да не се обадя в полицията. Но ако скриеш нещо, веднага ще извикам ченгетата, а това означава затвор. Затова ми кажи истината, Жозе. Това беше идея на съпруга ти, нали?
	— Какво искате да кажете?
	— Намерихме дрехите в твоя апартамент.
	— Не беше мъжът ми! — избухна Жозе. После пак млъкна, а Ги я дръпна към телефона. — Не! Беше идея на неговия приятел Андре — той е джебчия. Никога не съм го харесвала. Мъжът ми никога не би дръзнал да извърши това. О, света Богородице, какво ще стане сега с нас?
	— И кой друг ви помогна?
	— Никой! Не! Не се обаждайте, господин Ги! Ще ви кажа! Нямаше никой друг!
	— Андре ли телефонираше?
	— Да, да, Андре се обаждаше.
	— Лъжеш! — Той я дръпна за талията, а тя захленчи отново, но все още го гледаше враждебно и не се решаваше да разкрие истината. — Андре не би казал „модел“. Още една лъжа и викам ченгетата.
	Жозе отново избухна в сълзи. Ги я разтърси за раменете, но тя само се разрида още по-силно. Ала когато той вдигна слушалката на телефона, плачът й секна и тя му разказа цялата история. Всичко беше много просто.
	В пет часа същата вечер съпругът й чакал на петдесет метра от киното, на Шанз-Елизе. Не се доверявал на своя приятел джебчия. Планът им бил, след като грабнат парите, да слязат в метрото, да вземат който и да е влак и да стигнат до някой парк. Щели да чакат, докато се стъмни, за да има по-малко хора и да могат да си поделят парите. Мъжът на Жозе щял да прати своя дял по пощата на собственото си име, до поискване, в техния пощенски клон. И когато се почувствал сигурен, щял да отиде да си ги вземе.
	Ги се задъхваше, не можеше да говори от ярост, успя само да прошепне:
	— Махай се! Никога, никога, никога не се връщай тук, или ще извикам полицията.
	Жозе се обля в сълзи и изчезна.


	За двадесет и четири часа историята с открадването и намирането на колекцията на Ги се разнесе из целия моден свят на Париж. И въпреки че той отказа да я коментира пред репортерите, интригуващата случка бе причина на ревюто да присъстват много повече журналисти, отколкото би могло да се очаква.
	Колекцията утвърди Ги като сериозен моделиер, чието развитие си струва да се следи с внимание, а не само като някакъв си богат пикльо, който си играе на мода. Джуди изведнъж откри, че ако искаш да се занимаваш сериозно с реклама, трябва да й посвещаваш цялото си работно време.
	Единственият човек, който отрази вярно историята с кражбата, бе Емприс Милър. Тя бе толкова очарователна, толкова обезоръжаваща и толкова дискретно постигаше желанията си, че винаги установяваше истината — и точно затова Джуди малко се страхуваше от нея.


>>	12.

	Следващите две години животът им бе много напрегнат, но пък вълнуващ. Успехите неизменно бяха съпътствувани от парични проблеми, които се решиха най-неочаквано — Ги получи доверието на директора на банката, в която бяха авоарите му. След като беше следил финансовото състояние на Ги с години и бе запознат с плановете за бъдещите му приходи и разходи, банковият директор се свърза с баща му и успя да го убеди, че модният дизайн е потенциално печеливш бизнес. Жалко би било да не се инвестира в него само защото го е захванал синът му. В резултат банката се ангажира да кредитира Ги, а баща му — доволен, че е преодолял догматичната си позиция — гарантира заема. Независимо от това Ги бе решил да не разширява бизнеса си просто защото имаше предостатъчно поръчки.
	— Интересува ме не краткосрочната възвръщаемост на парите, а дългосрочният стабилитет — обясни той на Емприс Милър, която се поклащаше на скърцащия тръстиков стол, подпрян на три тънки черни метални крачета. Новият им модерен офис бе снабден с асансьор, бе отделено и тясно пространство за рецепция. От прозорците се разкриваше панорамна гледка към сивите покриви и комини на Париж, сега покрити с януарски сняг. В помещението имаше и малка ниша, в която бе поместена цяла мини кухничка.
	Джуди стоеше до кафеника, докато Ги отговаряше на въпросите на Емприс Милър.
	— Искам да създам малки, висококачествени серии немачкаеми дрехи. В Европа те не са разпространени, както в САЩ. Тук се носят предимно евтини дрехи, които са конфекция. От друга страна обаче големи имена в областта на модата в Щатите няма. Ето защо вашите производители купуват своите модели от Париж. Аз искам да съчетая двете неща.
	— Да, доста добра идея, Ги — Емприс бе винаги предпазлива в хвалбите, въпреки че не се колебаеше да критикува по начин, който варираше от меката ирония до директната острота и хапливата забележка. Но тя бе откровена и когато нещо не й харесваше, винаги обясняваше точно защо.
	Русата й коса се спускаше над бележника.
	— Как постигна този успех, след като си толкова млад? Да стигнеш тъй далеч, и то само за няколко години?
	Ги се размърда неспокойно в дълбокия стол от пурпурен брезент, опънат на тънка черна метална рамка във формата на пеперуда.
	— Това е въпрос, който всеки ми задава, но със същия успех би могло да се попита какво значи да си куче или студент, или пощенски раздавач. Аз съм това, което съм, и не би могло да бъде другояче. Не знам как бих могъл да съм друг. Аз съм моделиер, както друг е счетоводител. Започнах млад, защото така се случи и защото не се интересувах от нищо друго. — Той погледна замислено към оранжевия таван. — Според мен, ако правиш нещо наистина добре, то ще е за сметка на друго. А пък и не съм постигнал толкова бърз успех. На двайсет и шест години съм и работя в областта на модата повече от десет години. Просто хората го забелязват изведнъж. Изглежда, че така става с повечето успели личности.
	— „Ул Интърнешънъл“ обаче се оказаха в много неизгодно положение, като се ангажираха изцяло с последната ти колекция.
	— Аз също, и то заради тях. Цялата ми колекция бе изработена от вълна и нищо друго.
	Което всъщност бе един от най-шумните скандали, на които съм присъствала, помисли Джуди, която бе наблегнала върху тази привличаща вниманието особеност на модната колекция.
	Емприс повдигна учудено вежди и Ги обясни:
	— Вълненият плат пада добре и очертава фигурата, докато синтетичните тъкани са или твърде лигави, или прекалено корави.
	Той се надигна от прихванатия с ремъци пеперуден стол и се пресегна към тъмнозелената вълнена мостра на рафта. Нагъна я изкусно и я забоде с карфички около тялото на Джуди — стар, любим негов трик, с който демонстрираше това, което иска да каже.
	— Виждаш ли какво имам предвид? Обърни внимание на цвета — той сияе. В него има наситеност, която се постига само при работа с естествена нишка, поглъщаща светлината по-добре от синтетичната.
	— Ох! — извика Джуди. — Моля те, внимавай с игличките!
	Ги привърши и застана отстрани.
	— Забележи как платът се лее, когато тя пристъпва!
	Той бе придобил на гърба формата на пелерина на бикоборец. Също като черничевото палто, което Ги току-що бе завършил за Максин. То висеше на релсата до вратата, същата вечер щяха да й го занесат.
	Джуди с нетърпение чакаше да прекарат няколко спокойни дни в провинцията, денем да скитат сред измръзналата, безмълвна гора, а вечер да се излежават край пращящия огън от сухи дърва.
	— Какво е отношението на Пиер Мутон към вълнените платове? — попита внезапно Емприс и погледна Ги право в очите.
	Откъде ли бе разбрала? Ги се почуди. Белгийският производител никога не би й казал за техния план, а освен него единственият човек, който знаеше, бе Джуди. Сигурно имаше изтичане на информация от фабриката. Нищо не можеше да се запази в тайна в тази индустрия! Всичко се разчуваше за пет минути.
	— Носи се слух, че си започнал производството на нова колекция, която се изработва в момента извън Брюксел от Пиер Мутон. Щял си да я покажеш по същото време, по което ще представиш и лятната си колекция на висша мода, а продажбата щяла да започне буквално на другия ден. Така, че тези дрехи ще се продават, преди която и да било клиентка на висша мода да е почнала пробите, да не говорим за приключването им. — Емприс не откъсваше поглед от Ги. — Разбира се, това може да се окаже професионално самоубийство, защото всичките ти клиентки, интересуващи се от висша мода, ще бъдат бесни. Но пък е и начин да се свърже конфискацията с моделите тип висша мода. Съгласен ли си?
	Ги я изгледа втрещен. Как е научила? Нито един работник от фабриката не би могъл да знае за проекта. Те бяха предвидили, че клиентките надали щяха да бъдат недоволни от тази колекция, ако се запознаят първи с нея. А и тя не беше копие на моделите за висша мода. Ги бе създал две оригинални колекции, които по-скоро се допълваха и в никакъв случай едната не бе евтина имитация на другата.
	— Пиер Мутон винаги е купувал от мен — рече Ги, давайки си вид, че е съвсем спокоен, — но знаеш, че фабриките му не са обвързани с производството само на дрехи за бутици.
	Емприс го прониза с поглед.
	— Не отговори на въпроса ми.
	— Знаеш, че не бих могъл да ти отговоря, ако онова, което казваш, е истина. Пиер Мутон е един от най-добрите ми клиенти. Само това мога да кажа.
	— Добре, всичко е ясно. — Емприс весело затвори бележника си и се обърна към Джуди. — Сега с удоволствие бих изпила още едно кафе. Голяма рядкост е да намериш в Париж хубаво кафе. Понякога си мисля, че тук все още го правят с окапали жълъди, както през войната.
	— Защото французите са стиснати и не слагат достатъчно кафе. Тайната е просто да се сложи два пъти повече — каза Джуди. Зарадва се, че може да говори за нещо друго, с което да отклони разговора от Пиер Мутон, и добави: — Но с френското мляко нищо не може да се направи! Не ми се вярва във френските крави да тече кръв. Все още понякога жадувам за чаша истинско американско мляко. Въпреки че вече шест години живея извън Щатите, изпитвам носталгия по такива глупави дреболии.
	Всъщност, на нея й липсваха по-съществени неща, отколкото една чаша мляко. Макар че все повече се привързваше към Париж, тя подозираше, че нейният типично американски характер няма да й позволи да се установи в Европа завинаги. Понякога се чудеше дали тъкмо това не е причината, поради която, изглежда, не бе в състояние да се влюби така, както повечето жени, живеещи в Париж. Не й се искаше да се омъжи за европеец. Джуди излизаше с неколцина французи, добра партия за женитба, с които от време на време я запознаваше леля Ортанс, но с тях не се чувстваше така свободна, както с чудесния Ги. Бяха толкова мазни! Имаше и нещо друго, над което все по-често се замисляше: действително прекарваше страхотно времето си, но не искаше цял живот да свири втора цигулка при Ги. Какво щеше да стане със собствената й кариера?
	След като Емприс си отиде, Джуди едва се отърси от обхваналата я носталгия. Винаги се чувстваше така след посещенията на американски журналисти, които можеха да направят разлика между спортен организатор и политически лидер и между млечен шейк и сода.
	Размаха юмрук срещу Ги.
	— Не съм обелила нито дума! Но ти фактически си призна. Тя просто трябва да събере две и две, а и навярно е подочула нещо. Сигурно си казал на някого или си загатнал нещо. Знаех си, че няма да можеш да си държиш езика зад зъбите. Креватен разговор, предполагам.
	— Кълна се, че не съм изпуснал нито дума. Ти си тази, която непрекъснато си бъбри с журналистите.
	Той я дръпна за китката, загубиха равновесие и шумно паднаха върху пурпурния диван. Започнаха да се налагат с юмруци, да крещят и да се смеят, да се замерят с възглавници — детинска реакция обхваналото ги напрежение по време на интервюто.
	— Какво ще си каже чистачката, ако влезе сега? — кискаше се Джуди под разрошения Ги.
	— Ще ахне и ще реши, че всички слухове, които се носят по мой адрес, са долна лъжа. След това ще си купи черни мрежести чорапи и ще се опита да ме свали. Знаеш, че френската кръв е смес, в която има място, както за романтични чувства, така и за по-практични неща. Занапред няма да имам минута спокойствие.
	Мисълта за тяхната искрена шестгодишна дружба, превърната в очите на хората с обикновено налитане от страна на слабоватия Ги, много ги забавляваше. Изведнъж телефонът иззвъня. Джуди пролази до него и вдигна слушалката. Странно, кой би могъл да телефонира в офиса в девет вечерта.
	Но в Росвил бе едва три следобед. Чу гласа на баща си и я обхвана безпокойство. Обаждането му можеше да означава само едно — нещастие. Баща и поръчваше международни разговори единствено при екстремални ситуации.
	— Ти ли си, Джуди? — Линията заглъхна за момент. — Имам наистина лоши новини. За майка ти. Чуваш ли ме, Джуди? По-добре си ела.
	В два сутринта те все още седяха в прохладната библиотека на леля Ортанс. Джуди бе по червена вълнена нощница, а леля Ортанс в ефирно, зелено дантелено неглиже, над което бе облякла палто от норка. Централното отопление се спираше в полунощ.
	— Майка ти сигурно ще се оправи. Мозъчните кръвоизливи са ужасни, но невинаги фатални.
	— Не е само това. Чувствам се ужасно виновна. Не съм била при тях от шест години.
	— Но си ми казвала, че им пишеш всяка седмица. А и ти здравата работиш. Правиш нещо, с което майка ти би се гордяла.
	— О, тя никога нищо не казва. Никога не се е оплакала, нито е поискала да се върна вкъщи, но колкото и да са мотивирани извиненията ми, знам, че аз просто не исках да си отида. В Париж е по-забавно, отколкото в Росвил. Седмиците просто преливаха една в друга, всичко беше толкова възбуждащо и чувствах, че върна ли се в Росвил, ще съм като в капан… Страхувах се, че тя ще ме помоли да остана, а аз няма да мога да кажа „не“.
	— Джуди, майка ти и ти може би сте много различни, но от това, което си ми казвала, съдя, че тя го съзнава. Не мисля, че би ти попречила да вършиш това, което искаш. Каквото и да е то, тя не би те спряла. Не виждам и да го е правила. Тя очевидно те обича, така както и ти, по свой начин. Това спешно повикване го потвърждава. Виждаш, че не можеш да мислиш за нищо друго, освен за завръщането си.
	— Но именно вината ме подтиква към това. Не съм си била у дома цели шест години!
	— За съжаление, аз не знам какво значи да си майка, но ако ти беше мое дете, щях хубавичко да ти се накарам. Да търсиш вина у себе си, е скучно и безполезно нещо. Сега си отиваш вкъщи, за да видиш майка си, която е болна. Бъди добра да не драматизираш ситуацията. Ти ще бъдеш щастлива там. След това ще се върнеш в Париж с нейната благословия.


	Ала Джуди не се върна в Париж. Майка й, която дванадесет мъчителни седмици бе на ръба между живота и смъртта, един ден отвори бавно очи и видя единствената си дъщеря до леглото. Опита се да й се усмихне и прошепна с болезнено усилие:
	— Само това исках. Да те видя още веднъж.
	— О, благодаря ти, господи! Мамо! Благодаря ти, господи! — Джуди хвана рамото на майка си и коленичи до леглото, за да се приближи до лицето й. — Какво да направя, мамо? Какво мога да направя, за да се почувстваш щастлива? Какво искаш? Какво мога да ти дам?
	Настъпи моментна тишина, след което се чу същото слабо шептене:
	— Винаги съм си мислила колко добре и храбро постъпи, като замина, Джуди. Ти видя много нови неща… Аз така и не можах… Винаги съм се страхувала… ти си толкова различна. Искам да ти кажа, че много се гордея с теб… Искам да узнаеш това, преди да умра… Искам да съм с теб… Моля те. Постой още малко. Знам, че не трябва да те задържам в Росвил, но, моля те… остани в Америка.
	Без да се колебае нито за миг, Джуди обеща.


>>	13.

	Офисите на повечето рекламни агенти не изглеждаха така, като че очакват посещение на фотограф от списание за дома и семейството. И този не е изключение, помисли Джуди. Всъщност приличаше на опушената канцелария, в която бе започнала работа в Париж. По тротоара пред мръсния прозорец минаваха момичетата в рокли на цветя. Въпреки свистящия студен вятър, по усмивките им се усещаше, че пролетта наближава. Стената срещу прозореца беше закрита от очукани сиви шкафове, пълни догоре със списания. Другата стена бе отрупана с помпозни снимки на знаменитости в шоубизнеса отпреди пет или десет години. В ъгъла бе окачен миналогодишен календар, оставен на датата 5 април 1954 година. Пред него имаше сиво метално бюро, накамарено със стари вестници, безброй списания и метални кошчета, пълни със стари диплянки. На единия му ъгъл се бе курдисала слаба, отпусната блондинка, облечена в аленочервен костюм и черни обувки с невероятен ток. Изглеждаше като излязла от криминален роман.
	— Хората, които наистина се отдават на професията на рекламния агент и я изучават в университет, са малцина — поде блондинката. — Един ден човек просто разбира, че е в рекламата. Бях репортер, но вестникът фалира. Останах без работа и един приятел ми каза, че в „Айс Фолис“ търсели рекламен агент. Попитах го: „Какво точно разбираш под «рекламен агент?»“, и следващата седмица вече бях във Филаделфия като такъв. — Тя дръпна от цигарата си. — Кажи ми защо искаш да работиш в рекламата?
	— Занимавала съм се с реклама в Париж. Работех за „Ул Интърнешънъл“. Те ме насочиха към вашата агенция.
	„Насочиха“, а? Това дете наистина ли не знаеше, че президентът на „Ул Интърнешънъл“ в Париж се беше обадил на „Лий & Шелдън“, за да разбере дали ще я назначат в нюйоркския офис на агенцията. И когато от агенцията отговориха уклончиво, учтиво им бе предложено мис Джордан да работи за сметка на „Ул Интърнешънъл“.
	Междувременно Емприс Милър бе уведомила по телефона президента на агенцията, че е работила с госпожица Джордан, чиито познания в областта на висшата мода били далеч по-големи, отколкото можело да се предположи за възрастта й. Емприс никога никого не прехвалваше, но това дете явно имаше приятели. Бе млада, ала с голям опит. Защо тогава искаше асистентска работа? Защо бе нужно цялото това вътрешно прегрупиране, само и само да бъде устроена госпожица Джордан?
	Джуди обаче знаеше, че й е нужна практика, преди да се осмели да отвори офис в Ню Йорк. Не искаше да бъде бизнессекретарка. Искаше да изчака подходящия случай, а дотогава да си създаде контакти на Седмо авеню и да разучи шансовете си за работа, подобна на тази, която вършеше при Ги. Рекламната агенция изглеждаше подходящо островче, на което да се подслони, докато набере сили и опит.
	Беше стояла в Росвил седемнадесет седмици, докато майка й се възстановяваше — дотолкова, доколкото това бе възможно. Лявата й ръка щеше да остане неподвижна завинаги, а устата й — разкривена.
	Въпреки че Джуди все още се чувстваше виновна, задето не се беше връщала у дома толкова дълго, отношенията между нея и майка й се бяха подобрили значително. Разбираше се по-добре и с баща си, който трогателно се хвалеше как Джуди „още на следващия ден долетяла от Париж, Франция“. Местният престиж зависеше от присъствието на детето в такъв екстремен момент и моментално скачаше пропорционално на разстоянието и скоростта, с която е изминато.
	Както винаги, градът подейства на Джуди клаустрофобично. Тя познаваше всички жители, семействата им, възгледите и бъдещето им. Мъжете бяха скучни, жените носеха безформени зимни палта и безвкусни шапки. Говореха си само за рецепти, за времето, децата и последната бременност. Хората, за които ставаше дума, рядко биваха назовавани по име. Преценяваха ги според имената на родителите им и според родното им място. Разговорите представляваха нещо такова: „Чувам, че Том, момчето на Стивън, ще се жени за момичето на Джоан Макданиел“ или: „Това е момичето на Макданиел, което ще се жени за оня младеж от Куантико“.
	Джуди отново почувства, че трябва да замине — този път не само заради собственото си самосъхранение. Трябваше да спечели нари, за да поеме огромните разноски по лечението на майка си, които баща й едва смогваше да покрива. Писа на Ги и на френските си приятели за причината, поради която не може да се върне в Париж. Изпрати съобщение и на Емприс Милър. Молеше я да й съдейства, за да си намери подходяща работа в Ню Йорк.
	Ги отговори с оригинална телеграма-светкавица:
C>
	НЕУТЕШИМА ЗАГУБА ДЯСНА РЪКА ТОЧКА РАЗБИРАМ МОТИВИТЕ ТОЧКА НЕ ПРИЕМАМ КРАЙ ВРЪЗКА ТОЧКА НАДЕЖДА НОВИТЕ КОНТАКТИ ПОМОГНАТ ПОКОРЯ АМЕРИКА ТОЧКА БЪРЗАЙ БЪРЗАЙ ТОЧКА МИЛИОН ЦЕЛУВКИ ТОЧКА ГИ.
C$

	Щом пристигна в Ню Йорк, Джуди нае едно ателие на 2-ра Източна улица, изпрати триста биографични бележки и „се яви“ на седемнадесет телефонни анкети за работа. Щом научеха, че не е работила в Америка, работодателите отказваха да се срещнат с нея. Съгласиха се само трима. От време на време Джуди се сещаше за вълнуващата си работа в Париж и за приятелите, които бе оставила там и настроението и спадаше. Чувстваше се самотна. Мислеше, че е погребала своето бляскаво бъдеше заради едно сълзливо обещание. После получи съобщение от Емприс Милър, която я насочваше към агенция „Лий и Шелдън“. На следния ден пристигна писмо с подобно съдържание и от представителството на „Ул Интърнешънъл“ в Париж.


	— Наясно си, че ще трябва да пътуваш много, нали? — попита блондинката в аленочервения костюм. — Основната ти работа ще е да ми помагаш в рекламирането на „Ул Интърнешънъл“. Прогнозираме новите модни тенденции, разпращаме резюмета и изготвяме рекламни брошури със снимки и скици и два пъти в годината, след представянето на парижките колекции, лансираме моделите от вълнени платове, които „Ул Интърнешънъл“ купува от френските дизайнери. Рекламираме всички вълнени дрехи, произведени в Щатите, непрестанно внушаваме, че вълната е превъзходна и най-разумното е да се закупува в големи количества. — Тя помръдна елегантния си крак, обут в найлонов чорап, и въпросително повдигна вежди.
	— Правила съм всичко това — отвърна Джуди. — В по-малък мащаб, разбира се.
	— Освен това даваме интервюта за телевизията по въпросите на вълнената индустрия, като ги илюстрираме със снимки и рисунки. Нещата, които ти изброих, не са толкова приятни, колкото изглеждат на пръв поглед, дори обедите с редакторите в модните издания.
	— Свикнала съм с това — рече Джуди. Изпитваше все по-голямо доверие към тази жена.
	Блондинката смени позата и взе да поклаща другия си добре оформен крак.
	— Рекламните агенти пропиляват кариерата си, за да обясняват на своя клиент, че не е тъпак. А повечето, разбира се, са такива. — Тя запали нова цигара. — Ако дойдеш при нас, бихме искали от теб да поемеш шоутата на колела. Моделите, които купуваме от парижките колекции, веднага се представят на най-големите магазини във всеки по-важен град в Америка. Работата ти ще се състои в това, да организираш ревютата, да наемаш манекените и да пътуваш заедно с тях. Да поемеш грижите за момичетата и тоалетите, да разпространяваш рекламни материали, фотографии, програми, фабрични мостри на представяните тъкани и да раздаваш евтини подаръци. Ще ти бъде резервирана стая във всеки град. Туровете траят един месец и се нравят два пъти годишно. Мислиш ли, че ще можеш да издържиш?
	— Пробвайте ме.
	— Първо да пробваме по едно мартини.


	Джуди никога през живота си не бе работила толкова много. Шефката й, Пат Роджърс, беше безмилостна. Помнеше журналистическата си практика и изискванията й бяха големи. Тя очакваше всеки да работи толкова бързо, колкото нея, а и бе превъзходна инструкторка. Джуди бързо осъзна, че ако едно нещо не е направено идеално, значи е направено погрешно. Безукорно свършена работа не съществуваше.
	— За да бъдеш добър рекламен агент, първо трябва да разбереш, че не можеш да си осигуриш публикациите с безплатни обеди и почерпки. Трябва да имаш добра подплънка. Това не е Париж, скъпа. Необходимо е да се бориш за всеки сантиметър от статията си, защото конкуренцията е безмилостна. — Тя се облегна, кръстоса краката си върху бюрото и се залюля на стола. — Ти си по търговското обслужване. Журналистът иска от теб факти и бързина и може би в отговор ще публикува произведението ти. Такава е сделката. Има много малко наистина добри рекламни агенти, и то главно бивши журналисти. Те най-добре знаят какво е нужно. Един бивш журналист има нюх за новината. Новина е онова, което вчера никой не е знаел, а ако в една статия няма новина, не я публикуват, колкото и да е интересна.
	Един ден Пат й каза:
	— Време с да се научиш да пишеш, рожбо. Не се мъчи с никакви курсове. Иди спи с някой журналист един-два месеца. Не искаш? Добре, освободи си неделята, зарежи всички глупости и ела в апартамента ми. Аз ще те науча. Аз съм Неделното училище за сбита журналистика. Възможно най-синтезираната в света.
	След две недели на отхвърлени идеи, смачкана изписана хартия и яростни нападки, Пат се протегна и рече:
	— Доста добре се справяш, рожбо. Хората или се научават бързо, или изобщо не се научават, както става с повечето. Ти си нетърпелива, което ти помага. Бързо ти писва, което също помага. Никога няма да станеш Ърнест Хемингуей, но за да правиш блиц репортажи от конкретни събития, ти е нужна само практика. Сега хайде да пийнем по едно мартини.


	През септември Джуди тръгна на първата си обиколка. Пътуваше с два дни преди екипа, за да провери дали всичко е наред с настаняването и да разпространи рекламните материали за шоуто — също както навремето са пращали викачи преди панаирите. Влачеше куфари, пълни с предварителна информация за шоуто, измъкваше се от капаните, възникнали от неизяснени положения в сключените споразумения, ласкаеше, заглаждаше недоразумения и водеше сладкодумни разговори. От момента, в който със залитане ставаше от кревата, до момента, в който вечер се стоварваше в поредното легло в поредния град, тя мислеше само за бизнеса с вълнени артикули.
	Водеше тежък и самотен живот, но денем беше твърде заета, за да се замисля, а нощем бе твърде уморена. Животът й минаваше в препускане от летище до евтината хотелска стая, офисите и телевизионните студия и след това обратно към летището. Оскъдният й бюджет не й позволяваше да отсяда в добри хотели. Колкото и да се опитваше, не можеше да разпредели полагащите й се командировъчни така, че да покрие разноските си и да се нахрани, а счетоводният отдел на агенцията нехаеше за финансовите й проблеми. Затова започна да мами счетоводството, докато Пат не й каза, че административният вицепрезидент реагирал, задето телефонната й сметка била по-голяма от неговата, при което Джуди експлодира. Обичала да яде, а счетоводният отдел изобщо не си представял бързината, с която трябвало да свърши всичко в един град само за един ден, нито пък приемал каквото и да било отклонение от предварителния план. Защо не пратели някой от младшите счетоводители да води следващата обиколка, та да види с какво трябвало да се справя.
	— Виждам, че ти е приятно да викаш, но не това е начинът, по който се печели един спор — прекъсна я Пат и отиде да нахока главния счетоводител, след което командировъчните на Джуди бяха увеличени. Животът й пак беше самотен и безцветен, но поне ядеше.
	И постигна резултат.
	За по-малко от шест месеца Джуди успя да убеди Пат да докара Ги в Ню Йорк, за да обсъдят въпроса с шоуто на колела. Пиер Мутон го придружаваше, за да проучи възможностите за продажба в Щатите. Новата колекция на Ги само от отделни части от ансамбли беше в синята тоналност на спектъра — от светлолилаво до виолетово. Немачкаемите му дрехи бяха издържани в семпъл стил, практичните модели позволяваха на жените да се чувстват така, сякаш нямат нищо на гърба си, и да изглеждат възможно най-добре, без да изпитват неудобство. Беше използвал само луксозни тъкани и не се придържаше към стандартния моден стил.
	— Един висококачествен костюм е по-добра инвестиция за всяка жена, отколкото три посредствени тоалета — убедително заяви Ги на Джуди и се облегна на парапета на корабчето.
	Отражението на Уолт стрийт в масленозелената вода наподобяваше ивици телеграфна лента, опъната към небето.
	— Това е задължителният туристически маршрут за посетителите на Ню Йорк — обясни Джуди. — Надолу по река Хъдсън, обратно до Статуята на свободата, след това нагоре по Ийст ривър, край Манхатън. После мисля да те разведа из града. Нямаш представа колко го обичам.
	— Повече от Париж?
	— Различно е. — След седмица в Ню Йорк Джуди бе решила, че това е едно прекрасно, ослепително, изчерпващо те до дъно място. Мислеше, че никога не би го напуснала. Чувстваше се като негова собственичка — нещо, което никога не бе изпитвала към Париж. — Аз обичам Ню Йорк, а започвам да обичам и работата си. Откакто пътувам с шоуто, не предварително, животът ми вече не е толкова изтощителен и трескав, а пък е и много по-приятно. — Тя се обърна към Ги, примижавайки срещу следобедното слънце. — Пат ни кани на вечеря, за да обсъдим турнето на твоята колекция. Имам предвид, че тя иска и ти да пътуваш с нея — един истински френски французин с невероятен акцент. Само като те чуят, в Кливланд направо ще се побъркат.


	— Нямам нищо против едно пътешествие из Щатите.
	— Не очаквай да е като на почивка. — Джуди се обърна с гръб към водата, облегна се на парапета и размаха пръст срещу него. — Турнетата наистина изглеждат чудесни, ако съдиш по това, как посрещат манекенките на летището, как им връчват рози в целофан и ги настаняват в лимузините, но това е измама. В действителност пристигаме с последния нощен полет — шест души и трийсет и осем куфара, — а на летището ни чака камион. Измъквам момичетата от леглата още в зори и се почва. Една манекенка тръгва за сутрешното телевизионно шоу, а останалите се подготвят за ревюто в магазина, където цялата модна аудитория е облечена в безформени костюми и изпомачкани шлифери. Следват интервюта за всички местни вестници. Следобед — пак шоу в магазина, пак телевизионно предаване и обратно в самолета. Ако пътуваш вечер, пристигаш твърде късно за вечеря, ако пътуваш с първия самолет, нямаш време за закуска. Можеш само да пийнеш едно нескафе в хотелската стая. Вярвай ми, след турнето имаш нужда да реанимираш два дни с изключен телефон, без да ставаш от леглото, за да може да се възстанови нервната ти система и стомахът ти да почне да функционира нормално.
	Тя замълча и се загледа в чайките, които пикираха над белезникавата вода.
	— Всичко е едно непрекъснато опаковане и разопаковане. Горката камериерка трябва да глади дрехите преди всяко шоу, да вади и подрежда аксесоарите… Тези камериерки са истински светици! — Джуди изсумтя. — Но манекенките са дяволи, а сексуалните усложнения край нямат. Последният път имаше две лесбийки, които не си пускаха ръцете даже и на сцената… След това идва проблемът с храната. Разбира се, манекенките изпадат в паника при мисълта, че биха качили някой килограм, а най-слабите са най-ужасни. Или винаги са на диета от изсушени водорасли и лимони и очакват да ги има в менюто на хотела, или пък си поръчват хайвер и шампанско, като се опитват да ги включат в сметката за стаята. Винаги предупреждаваме хотелите, че няма да се правят никакви разходи допълнително и момичетата знаят това. Но пак се цупят, когато трябва да си платят от джоба за хайвера или да го върнат.
	— Разкажи ми повече за тези клети кльощави момичета и техните оплетени сексуални истории. Сигурно не всички са толкова отегчителни.
	— Предполагам, че някои от тях не са толкова лоши по природа, но водят много несигурен живот. Изцяло са погълнати от външността си, дори не могат да й се насладят, защото постоянно се страхуват, че ще я загубят. Нито една манекенка не се мисли за хубава. Постоянните прослушвания важат за всички, дори и за най-известните. А от двайсет момичета деветнайсет отпадат. Те трябва да издържат на безкрайни провали и затова са безкрайно уязвими.
	Джуди нахлупи кремавата плетена шапка на ушите си.
	— Някои момичета взимат лекарства за потискане на апетита и стават раздразнителни, обиждат се за най-малкото нещо. Други пък от постоянните местения по хотелите не могат да спят и взимат приспивателни. Едва ги будя сутрин. — Тя се изкиска. — Разбира се, понякога не мога да ги вдигна, защото просто не са в леглата си. Хващат си някой в бара и изчезват. Би трябвало да назначим човек на щат, само за да гони фоторепортерите.
	— Не можеш да ме изплашиш. — Ги боцна Джуди по носа. — Разбира се, че ще дойда. Ще пътуваме заедно. Ти ми помогна да постигна успех във Франция. Джуди, този път трябва да споделим успеха. Няма да ми избягаш пак така лесно. Освен ако не продължиш да носиш такива смешни шапки. — Той грабна кремавата й плетена шапка и я хвърли в Ийст Ривър. — В такива парцали баба ми държеше топли варените яйца. Първото нещо, което ще направим утре, е да ти купим хубава лисича шапка от „Сакс“. Само невръстните бебета носят такива плетени шапчици.
	За голямо негово учудване Джуди избухна в плач.


>	Част трета

>>	14.

	Студът бе налепил бели дантелени пердета по стъклото. Елизабет мразеше да става в зимния мраз. Небето бе още мрачно и навъсено, снегът блещукаше по върховете на ябълките и буките, които опасваха градината. На Елизабет й се искаше да остане завита с пухения юрган, да се наслаждава на топлината и сигурността под него и да слуша какво става на долния етаж.
	— Елизабет, ще закъснееш — долетя женски глас от дъното на стълбището.
	Все още със затворени очи малкото дете стъпи с босо краче върху килимчето и се спъна в крака на резбования дървен креват. Дрехите й лежаха грижливо сгънати върху лакираната в червено табла на леглото. Още сънена, тя опипом нахлузи дебелите черни чорапи, тежкото вълнено зимно бельо, синята карирана рокличка с морскосиня престилка. След това седна на килимчето и обу тежките, корави черни ботуши. През 1955 година това беше зимната ученическа униформа на швейцарските деца.
	Качи се на стола до прозореца и изтри малко от полепналия скреж. Днес не валеше. Ставаше все по-светло и зъберите на черните планини се показаха от другата страна на алпийската долина. Под нея, почти невидима зад затрупания със сняг дървен балкон, се простираше градината. Отдолу бе балконът на първия етаж, който опасваше цялата вила. Под стряхата на покрития с керемиди покрив неизвестен вярващ бе издълбал:
C>
	БОГ ДА БЛАГОСЛОВИ ВСИЧКИ, КОИТО ЖИВЕЯТ ТУК
	1751
C$
	Детето скочи от перваза на прозореца, затрополи тромаво с тежките си ботуши по дървения под на коридора и отвори широко съседната врата. Малката стая на млечния й брат бе с изглед към планината. Оскъдна светлина се процеждаше през старинните стъкла на прозорците.
	— Ставай, ставай, мързеланко! — Тя се засмя и се тръшна върху пъстрия юрган. Една възмутена глава се показа изпод завивките. — Не си донесъл хляб от хлебарницата.
	— Феликс обеща да донесе — измърмори сънено Роже.
	— Не ти вярвам. Феликс е втора смяна тази седмица.
	Феликс бе унгарец, управител на хотел „Розат“ в Шато д’Окс. През 1939 година се измъкнал от фермата на баща си и се записал доброволец в унгарската армия. По-късно бил прехвърлен в германска част и изпратен на Източния фронт да се бие срещу руснаците. След падането на Будапеща дивизията, в която служел, била принудена да отстъпи към Германия. Тогава Феликс решил да избяга в Швейцария. Той им помагаше — цепеше дърва и вършеше тежката работа, непосилна за женските ръце на Анжелина. В замяна тя го кърпеше и переше.
	— Казвам ти, че ще дойде рано. Обеща ми.
	Елизабет се втурна навън и заскърца с ботушите си по дървеното стълбище. Влезе в кухнята, където ядяха през зимата, за да пестят дървата. Анжелина вареше шоколад в тенджерка, сложена върху зелената емайлирана печка.
	— Роже не е взел хляб за закуска.
	— Няма значение, Елизабет. Сега ще намеря вчерашния и ще го затопля във фурната. Въобще няма да усетиш разликата. — Тъмната коса на втората й майка все още бе събрана в хлабава плитка — денем тя я навиваше на красив стегнат кок. Сега плитката се спускаше по гърба й върху фланелената бяла нощница. Зачервените й попукани ръце поставиха на масата бяла купичка горещ шоколад.
	Съпругът на Анжелина, алпийски водач, бе загинал преди осем години при опит да премине през един глетчер заедно с групата си. Застигнало ги лошо време и снегът ги затрупал. Останала само с малко бебе, Анжелина Дасен не можа да започне отново работа като камериерка, както преди да се омъжи. Почти без пари, тя се хвана за първата предложена й възможност — миячка на подове в местната болница. Вечер и в събота, и неделя бродираше дантелени бели блузи, продавани на туристите в близкия магазин за сувенири. Преживя три много тежки години. След това бе наета за детегледачка на едно момиче, родено в болницата, в която работеше. Допълнителното възнаграждение й позволи да напусне изморителната работа на чистачка, да си остане вкъщи с двете деца и да бродира.
	Елизабет бе приета за член на семейство Дасен, но Анжелина винаги й казваше, че има друга майка, истинска, която един ден, когато тя порасне, ще дойде и ще я заведе в дома й. Всяка вечер Елизабет заспиваше с тази мисъл, докато Анжелина тихичко й пееше „Au clair de la lune, mon ami pierrot“*, а отвън се чуваше лекото поклащане на боровете.
	[* На ясна месечина, мили палячо (фр.). — Б.пр.]
	В действителност Анжелина знаеше за митичната майка на Елизабет почти толкова, колкото и детето. Всеки месец тя получаваше анонимен плик с възнаграждението, изпращано й от една банка в Гщаад. Анжелина винаги започваше месечните си трудови отчети с „Chère madame“, надявайки се, че бедното момиче вече се е омъжило, но от ответните писма не можеше да научи нищо за подателя. Това бяха просто въпроси за развитието на детето, на които тя прилежно отговаряше в следващия си отчет.
	Първоначално Елизабет си представяше майка си като ангел в дантелена нощница. Всяка вечер, след като си кажеше молитвите, коленичила на оръфаното килимче, тя прошепваше: „Bonne nuit, vraie maman“*, по-късно започна да си мисли, че истинската й майка е прекрасна, а причината, поради която не може да дойде да я види, е, че спи на горската поляна и чака прекрасният принц да я събуди с целувка. Така й се искаше принцът да побърза! Надяваше се, че в гората не е много влажно и няма мравки.
	[* Лека нощ, истинска мамо (фр.). — Б.пр.]
	Роже я дразнеше, че vraie maman е магьосница с дълги нокти, без зъби и без коса, но Елизабет не му вярваше, а когато веднъж Анжелина го чу, здравата му се накара. Що за шегички си прави той със сестра си — нали много добре знае, че ако ги няма нейните петстотин франка месечно, майка му ще мие на колене пода на болничното отделение, а няма да си седи в топлата кухничка и да бродира сини еделвайси по дантелени якички.
	— Роже каза, че Феликс ще дойде рано — обади се Елизабет, докато гълташе топлия си шоколад.
	— Тогава да вървя да се обличам — и ти побързай, малката ми.
	Само с едно движение тя надяна на Елизабет яркочервеното палто, напъха ръцете й в ръкавичките, които бяха завързани с връвчица, провряна през ръкавите, нахлузи червения вълнен калпак на главата й, уви дебелия шал около врата й и я целуна за довиждане.
	Застанала на най-горното стъпало на външната стълба, Елизабет се повдигна на пръсти с надежда, че ще може да зърне Феликс. Потрепери: дъхът й замръзваше върху шала; очите й се навлажниха, потеклите сълзи веднага се превръщаха в ледени капчици. Пронизително свистене отекна над планините — синият влак за Монтрьо летеше шумно по стоманените релси в ранната зимна утрин, щитът пред локомотива разхвърляше снега. Елизабет чу ниското приспивно мучене на кравите, дрънкането на ведрата за мляко и хлопането на врати в съседната ферма. Подсмръкна и се изпъчи. Вилата на Дасен бе последната край пътеката, водеща към планината. Зад къщата се простираше тъмна борова гора чак до високите скални масиви, сега покрити с януарски сняг. Отпред градината се спускаше по планинския склон към замръзналата река, прорязваща притихналата под снежния пух долина. По белия килим криволичеше единствено нейната тъмна лента и тънката железопътна линия.
	Пристъпвайки тежко по планинската пътека, откъм селото идеше Феликс. Тя забеляза огромната му фигура. На рамото си бе провесил огромна кошница. Крехкото дете извика за поздрав и се затича по хлъзгавата пътека, за да го посрещне.
	— Феликс, ще бъдеш ли вкъщи, когато се върна от училище? Ще ми разказваш ли приказки? Ще прегледаш ли куклата ми, защото едната й ръка виси като счупена? Ще ми направиш ли друго иглу?
	— Да, да и да, стига да не закъснееш от училище.
	— О, обещавам.
	Мършавото момиченце се заплъзга надолу по заснежената пътека. Успя да профучи през остъклените врати на селската класна стая тъкмо, когато танте Джина размаха калаения звънец. Часовникът би седем и половина и Елизабет се изкатери на мястото си върху разнебитената дървена пейка, която с напредването на деня щеше да става все по-твърда и по-твърда, докато всички деца със сини престилки, наредени на нея, започваха да се въртят неспокойно.
	След молитвата заповтаряха в хор таблицата за умножение: „Une fois deux, deux. Deux fois deux, quatre“*. После, понеже беше сряда, Елизабет изкачи стълбището към всекидневната на танте Симон, за да вземе поредния си урок по английски. Редовно ходеше и на уроци по френски, но те бяха в петък.
	[* Едно по две — две, две по две — четири (фр.). — Б.пр.]
	Всекидневната на танте Симон миришеше на курабийки, нафталинени топчета, одеколон и старици. Тъмният брокатен тапет бе обсипан с избледнели снимки на предишни ученици на танте Симон, всички със сериозни изражения. Под тях бе старото черно пиано, а в средата на стаята бе разположена кръгла маса, покрита с индиански шал, омацан с мастило. Около нея бяха наредени сини кадифени столове, върху чиито високи облегалки бяха метнати дантелени покривчици. На един от тези столове седеше любимката на Елизабет.
	Госпожица Шъруд-Смит учеше Елизабет да пее традиционните приспивни песнички и й даваше книжки, в които се разказваше за заека Питър и за мечката Рупърт. Четяха и изпълнените с кървави битки истории за английски крале и кралици. Тя помагаше на Елизабет да нарежда картинната мозайка, представляваща картата на Англия. Играеха и на една игра, чрез която Елизабет се научи да брои на английски.
	Уроците по френски съвсем не й бяха така по сърце. Беше се научила да говори на напевния френски, типичен за жителите на кантона Водоа. Той наподобяваше звуците, издавани от крави на паша, тъй като по средата на изречението интонацията се понижаваше, след това се покачваше и в края заприличваше на приятно музикално мучене. Госпожица Пашу бе по-възрастна от госпожица Шъруд-Смит и ходеше с бастун, защото единият крак я наболяваше. Беше французойка и предаваше на Елизабет уроци по декламация, за да се научи да говори на класическия френски език, а не на швейцарски диалект. Но когато Елизабет се изразяваше изискано, децата започваха да й се подиграват.
	Те се нахвърлиха върху й по обяд, докато тя обличаше горните си дрехи, преди да си тръгне за вкъщи. Едно от по-високите момичета й грабна шапката и взе да я дразни, като я дръпваше точно в момента, в който Елизабет я достигаше. По-ниска на ръст, тя подскачаше ли, подскачаше, за да хване шапката, докато остана без дъх и лицето й се зачерви от усилие и желание да потисне сълзите си.
	— Виждаш ли, че не си толкова умна, мършо, въпреки че ходиш на частни уроци. Не се учудвай, че никой не иска да се сприятелява с теб. Ти си надута, само се перчиш.
	Елизабет подскочи пак и червената вълнена шапка отново й се изплъзна в мига, в който я докосна.
	— Мислиш се за по-добра от нас, но не си. Чух мама да казва, че си копеле. Мършаво малко копеле, надуто мършаво малко копеле.
	Още две момичета започнаха да й подвикват подигравателно, да танцуват около нея и да дърпат дългите й плитки, докато раздразненото дете изведнъж се наведе и мушна с главата си едно от тях в корема. Изгубило равновесие, то падна на земята и запищя. Точно тогава в гардеробната влезе госпожица Джина.
	— Тя ме събори, госпожице, Елизабет ме блъсна.
	Госпожица Джина погледна Елизабет. Цялото почервеняло, озъбено, детето се канеше да изрита падналото момиче.
	— Засрами се, Елизабет! Веднага си отивай вкъщи.
	По-късно, докато обядваше, госпожица Джина сподели със сестра си:
	— Отново неприятности с Елизабет. Пак се би.
	— Но, мила, не мислиш ли че я дразнят?
	— Дори да го правят, насилието няма да й помогне. На двора всички се закачат, но единствено Елизабет удря с юмруци. Бие се като момче.
	— Е, млечният й брат Роже й е по-близък приятел от съученичките й. Предполагам, че е научила някои номера. Жалко, че изглежда толкова различна от останалите момичета, някак си страни от тях. Чувстват се неловко с нея, затова тя е затворена и няма близки приятели.
	— Не я извинявай, Симон, детето е прекалено докачливо. Винаги е готова да се отбранява, защото очаква някой да й нанесе удар. Не бива да е толкова агресивна.
	— Става такава, само когато си мисли, че се отнасят нечестно към нея и в такива случаи губи контрол над себе си. Нужно й е да се освободи от натрупаното огорчение. Пет минути по-късно се успокоява напълно. Иначе е тиха и много съвестна ученичка.
	— Да, но тя не бива да си позволява да избухва, независимо от причините. Животът й няма да е лек…


	Докато Елизабет тичаше към къщи по хрускащия сняг, студът поохлади развихрените й чувства. Държейки се здраво за желязното перило, тя се изкатери нагоре по високите каменни стъпала до входната врата, която снегът не бе успял да затрупа. Надигна се на пръсти, за да стигне желязното чукче, след това се наведе, избута капака на пощенската кутия и пое идващата от кухнята миризма — на печени картофи с бекон и лук. В момента, в който се прибереше у дома, винаги изпитваше облекчение.
	За да не влезе сняг, Анжелина само открехна вратата. Както обикновено, бе със синя дочена рокля, синя престилка, дълга черна, безформена жилетка, изплетена от дебела вълна, и мерни ботуши. Никога не се гримираше, нито си слагаше бижута. Носеше само венчалния си пръстен.
	— Мамо, какво е копеле? В училище ми викат копеле.
	Анжелина я погледна с безпокойство. Елизабет изтупваше снега от ботушите си.
	— Това е глупаво име за хора, които нямат баща.
	— Но Роже също няма баща, и той ли е копеле?
	— И двамата може да имате баща, стига да го пожелаете.
	Елизабет я погледна озадачено, а Анжелина я побутна нежно към стаята, където шиеше, и затвори вратата.
	— Шшт. Това все още е голяма, голяма тайна. Кого би си избрала за баща?
	— Прекрасния принц.
	— Не, трябва да е някой, когото познаваш.
	— Не Роже, той не е достатъчно голям… Знам кой — Феликс!
	— Добре!


	Елизабет висеше с главата надолу. Спуснатата й дълга черна коса и пръстчетата й докосваха каменната настилка на градината. Беше облечена в жълт бански костюм от две части, а кльощавите й крачета се бяха увили около въжетата на трапеца.
	— Завърти се и се повдигни да седнеш на пръчката — каза Феликс. — Хайде, Лили, повтори всичко, отначало, като се опиташ да се покатериш колкото можеш по-високо по въжетата… Добре.
	Откакто преди осемнадесет месеца се беше оженил за Анжелина, Феликс се беше заел да научи двете деца на някои номера, които бе практикувал с брат си преди години в Унгария.
	— Сега, Лили, ще поработиш малко на мрежата за акробатични номера — нареди той и нагласи малката зелена мрежа върху тревата. Докато се опитваше да накара Елизабет да покаже майсторлъка си, залязващото слънце постепенно се плъзна по върховете на далечните планински вериги и ги обагри в искрящо червено. Анжелина се наведе от балкона, за да ги извика за вечеря. Облак кремави пеперуди кръжеше около върха на дървото пред нея. От розово-сините цветове на секирчето, чиито стебла се виеха по дървената решетка под балкона, се разнасяше сладостен аромат. Анжелина наблюдаваше как Елизабет се хваща за ръцете на съпруга й. Стройните й крака бързо се изкатериха нагоре по бедрото му, после от хълбока детето отскочи право върху мощните му рамене, олюля се леко, докато запази равновесие, пусна ръцете му и бавно се изправи с леко присвити колене и ръце, прилепени до тялото.
	— Мога ли да тръгна? — попита Феликс.
	— Не още, не съм готова… Ох, Феликс, колко си непохватен.
	— Замълчи и се концентрирай, Лили. Искам да видя един хубав скок от раменете ми върху мрежата с прибрани крака, без да се друсваш.
	Обидено, малкото момиче полетя във въздуха, отскочи два пъти върху зелената мрежа и после със скок се приземи на тревата. При приземяването краката й бяха леко раздалечени. Проклятие! Тя видя, че Анжелина я наблюдава, и й махна. После безцелно се отдалечи към дървената люлка, вързана под балкона и мързеливо се залюля, като вдъхваше летните миризми. Упойващият аромат на пръст, градински рози и борове бе станало достатъчно силен, за да заглуши натрапливия мирис на тор и сено. Лятото ухаеше на топъл мед, а през есента във въздуха се носеше острата миризма на дим, на окапали ябълки, прибрани в килера, за да станат на розово желе и ябълков сок. Тогава ходеха в гората за лешници, събираха нападалите листа на купчини в дъното на двора, после скачаха върху им, ритаха ги и ги разпиляваха.
	Феликс прибра батута в килера. И двамата с Елизабет затропаха по дървените стъпала, като се надпреварваха кой пръв ще влезе в кухнята, където ги чакаше вечерята. Роже беше вече на масата. Беше ходил да плува в горския поток и по пътя за дома бе напълнил шапката си с дребни горски ягоди.
	— Почти толкова хубаво, колкото в Унгария — примижа одобрително Феликс, вкусвайки превъзходното ястие от речна пъстърва. Подобни забележки се посрещаха с подигравки, ала тази вечер той добави: — Преди да започне войната през 1939 година в имението на всеки унгарски ресторант, без значение от категорията му, трябваше да е включено ястие, което да струва едно пенгьо, равняващо се на един швейцарски франк. Така че всеки скитник, който имаше едно пенгьо, можеше да влезе и да се нахрани, независимо дали е мръсен, или чист. По закон съдържателят на ресторанта бе длъжен да го обслужи.
	След вечеря Елизабет, както винаги, се покатери на коленете му и се сви на кравай като котенце.
	— Разкажи ни за Гунделови — примоли се тя. Обичаше да слуша неговите разкази за честитата и романтична предвоенна Унгария.
	— И така, току-що бях започнал работа като млад келнер, но, оох, каква храна ядяхме! Глиганска глава в желиран сос, студена щука със сос от цвекло и салата от краставици, костен мозък на късчета в пикантен сос, сварено яйце, поставено в специална чашка като напръстник, пушена наденица, червен гулаш с много подправки, трансилванска гъска и пухкави палачинки, пълни с гъста оранжева извара, едри стафиди и шоколадов мус…
	— Не ни говори за храна, говори ни за децата и за забавите в парка — заповяда Елизабет и го заудря властно с юмручето си по гърдите.
	— Щом настояваш, Лили. Знаеш, че семейство Гундел с десетте си невъзпитани деца живееше над ресторанта, който бе заобиколен от дървета, а отпред имаше огромна черна стоманена порта.
	— Почвай за забавите в парка — извика Елизабет възбудено.
	— Добре, първите петдесет маси представляваха предната бирена градина, но обикновено се пиеше бяло вино. Следващите петдесет маси бяха наредени с отбрани ястия, а в задната част на градината бе терасата, до която се стигаше по осем широки стъпала. Вината се изливаха по специални улейчета от покрива. Там се хранеше аристокрацията. Всички унгарци, които идваха в градината, ядяха заедно, а музиката ни обединяваше. Имаше два оркестъра — един духов в бирената градина и друг, по-близо до терасата, който изпълняваше цигански романси.
	— Покажи ни как са свирили циганите.
	— Бяха в прекрасни национални носии. — Едрият мъж се изправи, остави внимателно Елизабет на стола, нагъна салфетката около врата си, взе две черешки-обички от купата на масата и ги закачи зад ушите си. После завърза червена кърпа на главата си и заподскача, също като голяма черна мечка, танцуваща под звуците на въображаема цигулка.
	Елизабет изписка от удоволствие.
	— Може ли да изиграем най-хубавата ти нощ? О, Феликс, моля те!
	Феликс повдигна въпросително вежди към Анжелина, която одобрително се засмя и кимна. В това време момичето изхвърча от стаята и бързо се върна, пременено в бялата си фуста. Носеше две ленти бяло платно и широк червен дантелен колан.
	— Започвай, Феликс — извика тя развълнувано, докато Анжелина завързваше двете дълги бели ивици на раменете й.
	— Най-хубавата нощ — започна Феликс, поглаждайки дългите си мустаци — бе една кадифена нощ на 1938 година, когато албанският крал Зогу се сгоди за унгарска аристократка. Казваше се Жералдина Апони. — Анжелина развърза плитките на малкото момиче и нежно погали дългата му черна коса. — Тя беше мургава и красива — пропя Феликс, — и щеше да стане кралица на Албания. Имаше голямо вечерно парти на терасата и аз ги обслужвах от седем вечерта до седем сутринта. — Анжелина взе няколко бели рози от вазата в центъра на масата и ги вплете в косата на детето като диадема. Феликс продължи: — Имаше музика, без танци и много весели, оживени тостове през цялата нощ.
	Анжелина захвана дантеления колан около тънкия кръст на Елизабет, а тя се изправи бавно и тържествено, изпълнена с благоговение, съзнавайки, че всички погледи са вперени в нея.
	— Малката кралица беше ли изплашена, Феликс?
	— Мъничко смутена, предполагам. Но беше възхитителна в бялата си дантелена рокля, а в черната й гъста коса проблясваха диаманти.
	Двете големи тъмни очи искряха с бленуващ поглед на златисто загорялото лице, а венецът от бели рози сияеше в косата й.
	Сериозна, самоуверена и прекрасна, тя повдигна челото си и кимна величествено.
	— Какво ядях аз, Феликс?
	— Сервирах ви за начало една порция яйца с майонеза, телешки мозък и гъби — отвърна Феликс, изведнъж превърнал се в келнер, наведен на една страна, за да предложи въображаем поднос. — Едва си поемах дъх. Не можех да отлепя очи от тази красива жена. Вземаше си от храната, колкото птиче, за разлика от ерцхерцогиня Аугуста, дъщерята на император Франц Йосиф, която имаше мечешка физиономия, мечешки апетит и дебелашки смях. Пушеше и пуфтеше с огромно цигаре: пуф, пуф, пуф.
	Изведнъж малкото момиче измъкна розите от косата си, нагъна аленочервената салфетка около раменете си, усука косата си на кок, тръшна се на стола, ухили се, разтягайки устните си така, че да се видят всичките й зъби, кимна многозначително и дясната й ръка се задвижи напред-назад, като че държеше въображаемо цигаре.
	— Пуф, пуф, пуф, така ли, Феликс?
	— Ваш до гроб, Ваше Височество.
	— Много я глезиш — засмя се Анжелина, ала той глезеше всички. Бяха живели по толкова тих улегнал и незабележим начин, докато не се бе появил Феликс. Благодарение на мъжката му сила, на темперамента и веселостта му, дните им се преобразиха.
	— Време е за лягане — каза Анжелина и посегна да развърже робата на Елизабет.
	— Мамо, може ли да получа истинска бяла рокля, а не направена от стар чаршаф?
	— Не, само ще я измърсиш, моя малка акробатке. Когато пораснеш, ако си добра, ще получиш бяла рокля.
	— Не съм ли толкова добра, колкото си бил ти, Феликс, като малък?
	— На трапеца да, Лили, но като акробатка не си толкова добра. Когато отидеш в Унгария през септември, ще можеш да се упражняваш с чичо Шандор на батута, който използвахме като деца, а дотогава очаквам да се научиш да правиш двойно салто и да се приземяваш с прибрани крака.


>>	15.

	Елизабет се бе навела от прозореца и махаше на хората, които се мяркаха покрай линията. Селяните, в сини работни дрехи, идещи от полето, пълно с високи царевици, избуял тютюн и полюшващи се слънчогледи, също й махаха в отговор. Пастири, яхнали конете си, размахваха камшици над стада от мързеливо преживящи едри бели волове. Като машина на времето маслиненозеленият влак препускаше през унгарската пуста, чийто вид не се беше променил почти никак за последните двеста години.
	Всичко изглеждаше толкова хубаво, че Елизабет не можеше да разбере защо Феликс не беше весел, както обикновено. Седеше така, че да е с гръб към коридора, мълчеше, хапеше устни и от време на време потреперваше. Гледаше през прозореца, но като че ли не виждаше златните житни поля, нито езерото със спокойно насядалите в плоскодънните си лодки рибари, нито клоните на върбите, докосващи водата.
	Анжелина дръпна Елизабет за памучната рокля. Минаваха покрай някакви сивкави кули и бойници, издигащи се над върбите.
	— Почти стигнахме, дай да те среша…
	На гарата в Шопрон ги чакаше чичо Шандор и за да го разпознаят по-лесно, им махаше с камшик. Беше мургав, с хубаво, изразително лице, циганска физиономия и мустаци, по-дълги от Феликсовите. След ръкостисканията за добре дошли, всички се качиха на прашната фермерска каруца, боядисана в червено. Предстоеше им едночасово возене по сенчести пътища, които криволичеха през безброй зреещи лозя. От двете страни се издигаха високи тополи.
	Стигнаха фермата по здрач. Сградата беше ниска, миришещи на ванилия розови и бели олеандрови храсти растяха покрай белосаните стени, дълги нанизи тъмночервени пиперки бяха окачени да съхнат пред кухненския прозорец. Кучетата залаяха още щом чуха скърцането на колелетата. Баба Коваго забърза по двора, бършейки ръце в бялата си престилка, после задърпа децата към светещата кухня, където ги чакаше дядо Коваго — старец с оръфан черен костюм и отворена риза без яка.
	На стената срещу вратата на кухнята висеше тамбурина, три стари ловни пушки, няколко икони в позлатени рамки, на които грубо оцветени светци се бяха втренчили в тавана. Имаше и две кафяви снимки на императрица Елизабет, която гледаше със сериозно изражение към кухненската лампа. На масата бяха наредени дървени съдове и огромни глинени гърнета, пълни с храна. В прихлупената стая миришеше на сирене, на подправки и невтасало вино. Почернели бутове шунка висяха от опушените рафтове, примамливо се поклащаха наниз суджук и връзки изсушени гъби.
	Когато жените сложиха децата да спят и Феликс за пръв път тази вечер остана насаме с баща си, любезността на стареца се стопи.
	— Защо се върна Феликс? Как смееш да поемаш такъв страшен риск — не само за себе си, но и за жена си и децата!
	Феликс мълчеше. Решението му беше плод на дълги размишления. Преди три месеца, когато получи съобщение от майка си, донесено по таен канал, се бе облял в пот при мисълта за опасността, на която бе решил да се изложи. Като емигрант от войната, не му бяха дали швейцарско поданство и той не можеше официално да получи унгарски паспорт. Беше недопустим риск да отиде дори до унгарското консулство в Берн и да поиска разрешение да посети родината си. Не само че се беше бил срещу руснаците като войник в унгарската армия, но бе служил и в германската. Когато се консултира с унгарската антикомунистическа група изгнаници в Женева, те му казаха, че може да бъде арестуван още на границата и изпратен в трудов лагер за двадесет години — и то, ако има късмет!
	Но след дълги спорове групата накрая се съгласи да осигури на Феликс нужните документи за пътуването, които разбира се, щяха да бъдат фалшиви. За по-голяма достоверност на версията за семейно посещение, бе решено да мине границата заедно със съпругата си швейцарка и двете швейцарчета.
	До този момент, въпреки опасенията му, планът се беше оказал успешен. Седнал в осветената кухня, той вдигна глава и за пръв път се обърна към баща си като мъж към мъж, а не като любящ син.
	— Знаеш защо се върнах, татко. Защото мама ми прати съобщение, с което ме викаше. Защото вие… няма да живеете вечно… И всички го знаем. Дойдох да ви видя и двамата за… още веднъж. Върнах се и защото мама иска да изведа Шандор с нас. Ето защо се върнах и ще го направя.
	— Анжелина знае ли?
	— Не. Така е по-сигурно.
	— Шандор знае ли?
	— Не още, поради същата причина.
	В последвалата тишина старецът въздъхна и продума:
	— Ти си храбро момче и аз се гордея с теб, но си глупав и твоята глупост ме ядосва, защото опасността не е за подценяване.


	През последните две седмици децата водеха приятния, пасторален живот на унгарските селяни, който всъщност не се беше променил от времето на Средновековието. Яздеха без седла, плуваха в езерото и събираха къпини от плетищата за сладко. Заравяха пръсти в богатата на соли, влажна пръст и беряха дебели, налети гъби, покрити с роса и големи колкото детски юмрук.
	Упражняваха се в акробатични номера върху батута, който чичо Шандор извади от конюшнята. Шандор подхвърляше, хващаше и инструктираше двете деца, докато те скачаха и се обръщаха върху мрежата. Крехкото, фино телце на Лили се подчиняваше на всяка негова инструкция и тя продължаваше да пори въздуха още дълго, след като Роже се умореше и се запилееше към конюшнята.
	Двете деца излизаха на кратки разходки с дядо Коваго или на дълги пътешествия през гората с чичо Шандор, който носеше обяда им в кошница, привързана за гърба му. Един ден стигнаха чак до австрийската граница, която се намираше на север от фермата. Изтегнаха се на билото на хълма и хапнаха пушена наденица. Лили бе малко разочарована. Беше очаквала да види дебела червена бразда, стигаща до хоризонта — както бе представена границата в ученическите им карти. Но през боровите гори, покриващи хълма, нямаше и помен от червена бразда.
	Накъдето и да погледнеха, навсякъде се виждаха само лозя, ширнали се до хоризонта. Не бяха ниски до кръста, като швейцарските, а се увиваха около забодени в земята пръти, високи по пет-шест метра. Отдалеч лозята приличаха на индиански лагер с наредени вигвами, покрити със зелени листа. Когато дойде време да се събира реколтата, Анжелина излезе на полето заедно с другите берачки. Качваха се на четириметрови стълби и обираха най-горните гроздове. Плещестият бригадир се движеше бавно покрай редовете, приведен под тежестта на големия кош, привързан за гърба му. Край всяка жена той спираше и си почиваше, докато тя изсипваше ведрото си в коша. Когато той се напълнеше, бригадирът се изкачваше по стълбата, опряна на чакащия камион и го накланяше така, че гроздовете да падат върху златистата нарастваща грамада в каросерията.


	Една вечер Елизабет се втурна триумфално към Феликс и го прегърна през раменете.
	— Цял ден се упражнявам. Мога да направя задно салто от портата върху мрежата.
	— Сериозно?
	— Е, почти.
	— Или можеш, или не можеш, Лили! Твърдо „да“ или „не“. Можеш или не можеш. Направила си го или не си. Добре или лошо. Всеки знае какво е черно и какво е бяло, докато сивото може да варира в целия диапазон между тези два цвята, госпожичке. Хайде да го видим това премятане.
	Същата вечер двамата братя се разходиха до местната кръчма на около три километра от фермата, за да се срещнат с хората, които познаваха от детинство. Докато се връщаха по огрения от луната път след многото приказки и бяло вино, Шандор изведнъж рече:
	— Феликс, трябва да ти призная, че те мислех за глупак, понеже реши да напуснеш Унгария и най-вече, понеже рискува да се върнеш. Мислех те за глупак и защото остави фермата на мен. Но вече не съм много сигурен.
	— Защо? — попита предпазливо Феликс. — Всичко изглежда хубаво, както винаги — гроздето ражда, слънцето свети, децата играят.
	— Феликс, ти никога не си можел да виждаш по-далече от носа си — изсумтя Шандор. — С това, което господ ни е дал, всичко е наред, проблемът е в човешката тирания. Под повърхността, Феликс, нещата в Унгария, изглежда, се влошават. Ти не си почувствал страха в градовете. Не си забелязал, че хората се опитват да покрият бедността си и стоките не достигат. Не знаеш, че мъжете се принудиха да напуснат стопанствата си и да отидат на работа в новопостроените заводи. И затова производството във фермите е силно намаляло. Селското стопанство мина на заден план. — Шандор поспря на обляната от луна пътека, направи малко театрален пиянски жест и започна да изрежда на пръсти: — Селското стопанство е на второ място след добива на каменни въглища, химическата индустрия и производството на стомана и чугун. Руснаците ни изпращат суровините, ние ги преработваме и готовите изделия се експортират обратно в Русия, а работниците ни се блъскат за нищо. Цялата селскостопанска продукция се прибира от държавата и голяма част от хранителните продукти се изпращат в чужбина, затова няма инициативни фермери, които да произвеждат първокачествена стока, а ако реколтата е слаба, фермерът може да отиде и в затвора.
	— Но. Шандор, кой ще узнае, ако продадеш свиня или коза?
	— Хванат ли те да продаваш коза на черния пазар, ще получиш седемгодишна присъда. Разбираш ли как постепенно ни превръщат в роби на Русия. — Вървяха мълчешком. Шандор продължи: — Съученикът ми Янош казва, че вестниците и радиото се цензурират, а новоизлезлите книги и пиесите са груба просъветска пропаганда.
	— Нищо ново не ми казваш, Шандор.
	— Да де, но Янош твърди, че дори интелектуалците комунисти в Будапеща са започнали да се опълчват срещу безчовечността на руската система. Разбираш ли какво искам да кажа? — Той пак изсумтя. — Унгарските комунисти критикуват Съветския съюз.
	— Чудесно.
	— Но руснаците няма да го допуснат. Тайната полиция става все по-силна. — Той преметна ръка през рамото на брат си. — Миналия юни ковачът Миклош се беше напил в кръчмата и каза горе-долу същото, което аз ти разправям. На другия ден следобед дойдоха от тайната полиция, качиха го в една кола и го откараха в Будапеща. — Той изведнъж спря, припомняйки си нещо. — Никой не знае какво стана с него, но се говореше, че го откарали в главната квартира на „Аво“ на улица Андраш, а всички знаят, че на Андраш, шейсет са килиите за мъчения. Никой не очаква да види Миклош отново. Казвам ти, ако не беше фермата и двамата старци, бих тръгнал с теб, след като мине празникът на виното.
	Продължиха да се поклащат по пътя, огрян от спокойната лунна светлина. Феликс не обели нито дума за плановете си, само констатира:
	— Фермерите никога не умират от глад, стига да си държат устата затворена.


	Между опънатите палатки сновяха продавачи и се опитваха да убедят селяните да купят нанизи свински суджуци, сладкиши и бонбони. Вътре в палатките се водеше оживена търговия на шапки, рокли, украшения, гърнета и тигани, коси и други селскостопански сечива. Предишната вечер цялата поляна около кръчмата беше гола, а сега бе осеяна с палатки и безброй селяни и селянки в ярки празнични носии — честваха деня на виното. Някои от жените бяха надянали по двадесет и пет фусти под зелените или алени поли, стигащи до върха на меките им, яркочервени кожени ботушки. Белите блузки от тънък муселин бяха богато избродирани, тесните им елечета също.
	Рано сутринта жените бяха направили голям венец от грозде с вплетени полски цветя и го бяха увили с цветни панделки. Понесоха тържествено венеца от лозята към селото. След него вървеше цигански оркестър, който свиреше весели мелодии, а на опашката крачеха лозарите. Блъскайки се редом с другите, Елизабет и Роже се смесиха с пищната, шумна процесия, минаха бавно през селото и стигнаха до поляната пред кръчмата, където, както всички останали, изпиха по чаша бледозлатисто вино. След това празникът се развихри. Ръководителят на циганския оркестър отметна назад възчерната си коса и много бавно прокара лъка по струните на цигулката. Един по един се включваха и другите инструменти и музиката ставаше все по-силна и по-силна, все по-бърза и по-бърза, все по-увличаща и по-увличаща. Много скоро ботушките взеха да подрипват, полите да се въртят, ръцете да пляскат и танцьорите нададоха радостни възгласи.
	— Никоя нация не може да танцува така, както танцуват унгарците! — извика чичо Шандор и обгърна талията на Анжелина. — Танцът е в кръвта ни и нищо не е в състояние да ни спре.
	Колко различно е всичко от тихата, спокойна Швейцария, си мислеше Елизабет с облещени очи, докато гледаше вихъра на полите, разветите черни коси и блестящите погледи на танцьорите.
	— Хайде, Лили, ще те науча да танцуваш — извика Феликс, грабна ръката й и се затича напред. С бялата си риза с широки ръкави, без яка, с яркочервения пояс, черен разкопчан елек и прилепнали по тялото му черни панталони, напъхани във високи аленочервени кожени ботуши, той изглеждаше прекрасно. Придърпа я към танцуващите, ала в миг се закова на място, направи няколко стъпки, спря отново и потръпна.
	— Дявол да го вземе, не мога. Краката ми треперят. Ще трябва да почакаш Шандор.
	Лили потропваше, въртеше се и обикаляше около чичо Шандор, а Феликс седеше на една пейка, изул десния си ботуш, и стискайки зъби, докато Анжелина оглеждаше крака му.
	— Сигурно ме е ухапал някой комар и съм разранил пъпката с чесане. Сега трябва да се дезинфекцира. Не е нещо, за което да се безпокоиш.
	Не му се искаше ухапването да му развали веселбата на празника, затова мъчително надяна ботуша си, пренебрегвайки пулсирането на крака, и се задоволи само да гледа танцьорите отстрани. Ала същата вечер се върна във фермата с каручка, теглена от един кон.
	Анжелина проми крака му в бакърен леген, докато баба Коваго приготвяше лапа от хляб. Анжелина предложи да извикат доктор, но дядото не се съгласи. Чепатият старец извади черната си лула от устата и се засмя.
	— Заради едно ухапване от комар? — Часовникът на златния ланец върху коремчето му леко се разтресе.
	На другия ден Феликс седеше пред къщната врата. Увит в бял ленен плат, кракът му бе вдигнат на един стол. Но до вечерта се поду и на следващата сутрин той едва можеше да ходи.
	Анжелина настоя да се консултират с доктор и Шандор яхна един кон и пое за Шопрон. Вечерта, когато лекарят пристигна, Феликс бе плувнал в пот, имаше висока температура и при всяко движение го пронизваше силна болка.
	— Отравяне на кръвта. Трябва му пеницилин, а не хлебни лапи — изръмжа докторът, мръщейки се над смъкнатите почти до върха на носа му очила. Беше се навел над подутия зачервен крак. — Ще лежиш в леглото поне няколко седмици. Ако имаш късмет.
	Анжелина написа писмо на господин Панглос, управителят на хотел „Розат“, в което му съобщаваше, че Феликс ще се върне не по-рано от края на октомври. Но причина за притеснение нямаше. В края на краищата ставаше дума за обикновено ухапване от комар.
	Беше сряда, двадесет и четвърти октомври 1956. Елизабет и Роже закъсняваха за училище с цели три седмици. В ранната привечер чичо Шандор, както обикновено се отправи на трикилометровата си разходка до кръчмата. Там щеше да се срещне с учителя Янош, за да си пийнат, поприказват и попушат. Вечер вече ставаше хладно, затова Шандор бе взел дългия си избродиран овчи кожух — традиционната унгарска дреха.
	Към десет часа бабата взе да мърмори:
	— Тая политика! Все политиката бистрят и се наливат с вино!
	В единадесет вече се отказаха да го чакат и мислеха да си лягат, но изведнъж вратата се отвори и Шандор влетя запъхтян.
	— Избухна революцията! В Будапеща! Бързо, пуснете радиото! Студентите са го завзели! — Той се втурна сред вихрушка от отмествани столове и безброй въпроси към големия старовремски радиоапарат и го завъртя на радио Будапеща. Лееше се циганска музика, нямаща нищо общо с полъха на революция.
	Събудена от шума, Елизабет изпълзя от леглото и мушна глава през вратата. За пръв път Феликс не й обърна внимание. Възрастните се бяха събрали около радиоапарата. Чичо Шандор избухна:
	— Руснаците са назначили отново Наги за президент и в девет часа тази вечер било обявено военно положение. Чухме съобщението по радиото в кръчмата. По-късно казаха, че Наги бил поискал да му изпратят войскови части, с които да възстанови реда.
	Последваха шумни възгласи.
	— Наги е патриот. Никога не би го направил.
	— Да, ама го е направил. Чух го с ушите си.
	— Може би руснаците са го принудили.
	— Хайде, Шандор, седни и ни разправи всичко от самото начало. Очевидно по това проклето радио няма да чуем нищо друго, освен музика.
	— Може би трябва да се върнем в Швейцария — предложи обезпокоено Анжелина.
	— Границите са блокирани и никой не може да напуска страната без разрешение на руснаците.
	Ужасена, Анжелина погледна Феликс. Той закуцука към нея и я прегърна.
	— Няма причина за безпокойство. Тука сме на сигурно място. Сложи Лили в леглото и стой при нея, докато заспи. А и ти си легни, мамо. Войната е мъжка работа.
	Изпълнени с опасения, но послушни, жените излязоха. Тогава Шандор отсече:
	— Докато не се оправи кракът ти, Феликс, ще стоиш тук и ще се грижиш за тях. Оставям ти едната пушка, а аз ще взема другите две и ще замина за Будапеща. Разпространиха съобщение, че са нужни хранителни запаси. Затова утре ще натоварим каручката. Не, татко. Те се борят и за нас и наш дълг е да им осигурим храна. Янош и аз тръгваме утре за Будапеща.
	Глух за вайканията на бабата, Шандор изкара каручката още на зазоряване и впрегна коня. Натоварена с хранителни продукти, тя изглеждаше пременена като за празник на реколтата. След това се затресе надолу по калните коловози на стръмния, замръзнал черен път.
	Следобеда дядото отиде до селото за новини и се върна чак с падането на нощта.
	— В Будапеща агентите стреляли по невъоръжена тълпа от двайсет хиляди души, в която имало жени, деца и старци — измърмори той — и хвърлили телата в Дунава.
	В неделя, само пет дни след началото на борбата, умореният, но триумфиращ глас на премиер-министъра Наги оповести по радиото, че Хрушчов се е съгласил да изтегли съветските войски. Трудно можеше да се повярва, но като че ли страната наистина се беше освободила — руските танкове напуснаха опустошените улици на Будапеща и за пръв път от десет години радиото и вестниците не бяха цензурирани.
	Ала дядото бе скептично настроен и гледаше с подозрение на тези съобщения.
	— Не ми се вярва руснаците да се откажат така лесно. Тук има нещо друго — настояваше той. — Като станеш на моята възраст, и ти няма да вярваш на вълците, които се правят на агънца. Въстанието, изглежда, ги е изненадало — впрочем, то изненада всички ни. Сигурно не са можели да допуснат, че ние — маджарите, след толкова време ще имаме хъс за борба. — Той запали лулата си, всмукна дълбоко и поклати глава. — Помнете ми думите, руснаците се правят на добри само за да замажат очите на западните страни. Щом врявата стихне и интересът към събитието намалее, кучите му синове ще се върнат и отново ще стъпят с ботушите си на врата ни.
	И дядото се оказа прав. На първи ноември дойде зловещата новина, че стотици съветски танкове са нахлули в Унгария. Хиляди съветски войски маршируваха в и около Будапеща.
	Всяка сутрин и всяка вечер в осем дядото отиваше на кон до селото, за да чака в пощата обаждане от Шандор, който бе предал, че ще се опита да позвъни в този час.
	— Никакви новини все още, майко — докладваше той, — освен че стотици бежанци се стичат към границата ни с Австрия, а руските танкове ги връщат обратно и застрелват всеки, който се опита да премине оттатък. Не ще да е много лесно да се бяга в такова време: бръснещ вятър, дълбок сняг, а иде и по-лошо.
	Следващият вторник, вечерта на шести ноември, в пощата пристигна бележка от Шандор.
	— Не се разстройвай, майко, но са нападнали съветски танк и Шандор е ранен в дясната ръка и рамото. — Дядото не спомена, че в същата битка е убит Янош — Руснаците очевидно са наводнили Будапеща. Обстрелват сгради и стрелят по минувачи. Водят се битки и в други градове, но най-тежко е положението в Будапеща. Руснаците отново държат града в свои ръце. Също както през хиляда деветстотин четирийсет и пета. Господи, помогни ни! — Дядото тъжно додаде: — Шандор пише, че в града умирали от глад, сражаващите се вече нямали боеприпаси и медикаменти… Той ще се помъчи да си дойде и смята, че всички трябва да се опитаме да избягаме в Австрия. Репресиите щели да са ужасни и всеки трудоспособен можело да бъде откаран в съветските трудови лагери.
	— За бога, Анжелина, трябва да отведеш малките някъде другаде — възкликна Феликс.
	От два-три дни никой не обръщаше внимание на децата. Те, от своя страна, усещаха напрежението на големите и не им се пречкаха. Беше студено, за да излизат навън, а и по твърдата земя нямаше достатъчно сняг за игра. Научиха, че чичо Шандор е ранен и те като възрастните се плашеха.
	— Окачи един фенер на прозореца и го остави да гори цяла нощ, в случай че Шандор се върне — нареди дядото, обърна се към Феликс и стисна ръцете му. — Синко, ние сме стари да ходим другаде. Тук сме родени и искаме тук да умрем, когато господ пожелае. Но вие трябва да тръгнете веднага, щом Шандор се върне. Не сме отгледали двама сина, та да ги дадем на руснаците.
	Онемяла от вълнение, бабата не можеше да отмести погледа си от Феликс. Боеше се, че го вижда за последен път.


	Луната се показа иззад облаците, потапяйки околността в сребърната си светлина. Малката група, придвижваща се бързо през пустото поле, покрито със сребрист сняг, стигна до някакво село и лозя, оградени с дървета. Всички бяха облечени с черни дебели балтони, а около шиите на двете деца бяха завързани картонени табелки с имената им, в случай че се изгубят, преминавайки границата. Дясната ръка на Шандор висеше на превръзка, поради което той не можеше да закопчее палтото си догоре и студеният вятър го удряше в гърдите. Феликс се подпираше на стара овчарска гега, а в другата си ръка носеше единствената останала пушка.
	Беше два часът през нощта, наближаваха границата. Теренът не ги затрудняваше — вървяха предимно по нанадолнище, през разредена гора. На два пъти пресичаха заледени, хлъзгави потоци. За да не падне Елизабет сядаше на раменете на Феликс, който силно накуцваше и не биваше да стъпва на болния крак. Свърнаха по горска пътека, водеща до самата граница — Шандор знаеше, че по нея няма постове. Пътеката свършваше пред ограда от бодлива тел. Отвъд нея бе половинкилометровата ничия зона, след която имаше втора телена ограда. Там беше действителната гранична линия. Двете огради и пространството между тях се охраняваше от гранични патрули, разполагащи с обучени кучета.
	Колкото и да бе парадоксално, най-сигурните места за преминаване се намираха в близост до високите кули, които маркираха граничната зона и чийто единствен пазач имаше добра видимост. Нямаше достатъчно граничари и понякога дори кулите бяха празни. Не можеха да хранят прекалено големи надежди, но ако се промъкнеха близо до някоя от тях, щяха да успеят да видят какво става и дали прожекторите светят.
	Планът им бе да изчакат минаването на патрула при първата телена ограда и след това да се втурнат напред към свободата си. В идеалния случай Шандор се надяваше да разучи мястото на лунната светлина и когато луната се скрие зад облак, да се придвижат направо. По-добре би било да е облачна нощ, но нямаха избор. С всеки изминат ден щеше да става все по-опасно.
	Изведнъж пред тях се изпречи първата телена ограда. Почти невидима, висока два метра и с много по-дълги и опасни бодли, отколкото тези на мрежите в селскостопанските дворове. Зад нея бе ничията зона. Тук-там снегът покриваше грапавия затревен участък, който се издигаше леко нагоре. Не можеха да видят какво има от другата му страна.
	Шандор докосна брат си и безмълвно посочи надясно. Придвижиха се покрай дърветата, докато стигнаха в обсега на дървената гранична кула. Изглежда, тя се охраняваше от един човек, който бавно въртеше прожектор. Малката група се скри зад дърветата. Трябваше да са извън зоната, в която можеха да ги подушат кучетата, и все пак да са толкова близо, че да чуват какво става. За щастие, вятърът духаше откъм границата. След като патрулът минеше, щяха да се спуснат до оградата и да прережат жиците от долу нагоре. За целта носеха две лозарски ножици, предварително окаляни, за да не блестят на лунната светлина. След това щяха да се върнат в сянката на дърветата, докато прожекторният лъч отмине, а после стремително да се промушат през направената пролука и да бягат колкото се може по-бързо. Роже щеше да се хване за палтото на Шандор, а Елизабет — за Феликсовото.
	Шандор вече не чувстваше краката си от студ. Рамото, вратът и гърдите го боляха, но това не бе толкова опасно. Проблемът беше накуцващият, подут, болен крак на Феликс. Шандор се измъкна безшумно напред и се притаи зад една ела.
	Клоните й се люшнаха беззвучно и по раменете му се посипа сняг. Той чу далечното скриптене под ботушите на патрула, глухото ръмжене и задъханото дишане на кучетата. Промъкна се обратно до дърветата, зад които го чакаха другите, и погледна фосфоресциращия си ръчен часовник. Два и двадесет.
	Стояха и вкочанясваха, докато патрулът се върне от обиколката. Трябваше да знаят на колко време минава. Анжелина нежно потърка лицата на децата с ръкавиците си, за да им възвърне кръвообращението.
	Вятърът донасяше ниски гласове и тежкото дишане на кучетата. Шандор изчака патрулът да се изравни с него и надникна. Бяха двама души, с шинели и руски ушанки. Носеха автомати.
	Между обходите имаше петдесет минути. Трябваше да им стигнат.
	Шандор бързо се върна при останалите и им махна да тръгват напред. Луната се беше скрила зад облаците и им бе трудно да следват неясната му фигура, тичаща между преспите.
	Анжелина и децата чакаха под прикритието на едно дърво, докато двамата братя пропълзяха напред до двуметровата ограда и започнаха да режат телта. Използвайки несръчно лявата си ръка, Шандор се зае с най-долния ред, Феликс със следващия.
	Ножиците сякаш изобщо не бяха в състояние да прережат телта. Но изведнъж Феликс усети как тя се отпуска и разбра, че държи два срязани края. Продължи трескаво. Задъхвайки се, мъжете кълцаха ожесточено — знаеха, че от скоростта зависи животът им. Когато лъчът на прожектора се плъзна към тях, както ставаше на всеки дванадесет минути, те се хвърлиха назад към прикритието на дървото.
	В момента, в който прожекторът ги отмина, изтичаха обратно, за да продължат работата. Ругаеха и дишаха тежко, докато се чу мек стържещ звук и проходът се отвори.
	Приведени, двамата се запрепъваха обратно през снега до мястото, където бяха останалите. С разтуптени сърца чакаха да отмине лъчът на прожектора, за да тръгнат. Сивкавият лъч се разлюля в тъмнината, ставаше все по-светъл, колкото повече се приближаваше към тях. Отдалечи се и отново посивя. Като спринтьори на състезание, всички се втурнаха напред. Анжелина беше толкова изплашена, че не можеше да мисли за нищо друго, освен да следва Феликс.
	Мъжете дръпнаха долните телове назад и децата и тя се промушиха. После с натежали от кал ботуши и палта всички тромаво се затичаха нагоре по склона.
	Двадесет метра… Десет… Феликс изоставаше… Пет… Стигнаха върха на билото и се свлякоха надолу, целите в пот, задъхани.
	Но разстоянието от билото до втората телена ограда се оказа непредвидено голямо. Тази част на неутралната зона бе покрита с големи камъни, по които трудно се бягаше, но пък бяха удобни за прикритие. Малката група се раздели и всички наклякаха зад първите камъни секунди преди лъчът на прожектора да ги освети.
	В този момент Феликс плахо си помисли, че може и да успеят. Отново скочиха на крака и се запрепъваха по неравния терен. Изведнъж Феликс залитна, главата му се замая. Но Елизабет се бе вкопчила в палтото му и той се насили да продължи. Тогава, за негов ужас, в далечината се чу лаят на кучетата — бяха ги подушили.
	Обезумял, Феликс събра всичките си сили и задърпа Елизабет. Нямаше представа къде са другите. Единствената му мисъл бе да стигне до втората ограда, преди кракът му да откаже съвсем, или кучетата да ги настигнат.
	Зърна оградата — всъщност почти се блъсна в нея. Беше по-висока от първата, с повече бодли. Не можеше да я види ясно, тъй като луната се беше скрила. Докосна я, изпъшка и се дръпна назад.
	По оградата течеше ток.
	Разтреперан и задъхан. Феликс хвърли гегата, внимателно постави пушката на земята и бързо се наведе към Елизабет. Зашепна настойчиво:
	— Лили, скъпа. Знаеш, че акробатът трябва да е изпълнителен. Сега искам да застанеш на раменете ми и да ми покажеш най-добрия скок, който някога си правила. Искам да прескочиш тази ограда. Не се приземявай така, както върху мрежата. Опитай се да се претърколиш на кълбо. Направи лошо приземяване заради Феликс. Разбра ли ме, скъпа? Много добър, много, много висок скок и приземяване на кълбо. След това веднага скачаш и се затичваш надолу по склона, докато стигнеш първата къща. Не ме чакай, скъпа, и не се обръщай назад:
	Той свали ръкавиците си, за да може да я хване по-добре. Без да разбира, но послушно, Лили се качи на раменете му. Бавно, концентрирайки се, тя се изправи, пое дълбоко въздух и се извиси над оградата, сякаш тя не съществуваше.
	Приземи се на четири крака от другата страна върху тънката снежна покривка.
	Изправи се, чу кучешкия лай и се разколеба. После до нея долетя пресипналия глас на Феликс:
	— Както ти казах, Лили! Бягай. Бягай!
	И тя се затича надолу — малка сива сянка върху снега.
	До телената ограда Феликс вдигна пушката и приклекна. В сумрака ясно чуваше дрезгавото хриптене на кучето и гърленото му ръмжене.
	Видя го как скача отгоре му и натисна спусъка. Куршумът удари животното в рамото, но не можа да го спре — то повали Феликс на земята и с див рев, въпреки дресировката, го нападна.
	Притиснат до земята от тежкото, гърчещо се тяло на подлудялото животно, Феликс усети зловонния му дъх върху лицето см. После дойде непоносимата агония — вълчакът прегриза гърлото му.


>	Част четвърта

>>	16.

	Седемнадесетгодишната Максин започна работа в Лондон в „Партридж“, в разхвърляното ателие над тихия магазин в близост до Бонд стрийт. Господин Партридж изглеждаше и се обличаше по-скоро като борсов посредник, отколкото като прочут дизайнер. Излъчваше някаква чаровна безпомощност, която караше хората да мислят, че именно те трябва да вършат работата, защото той не може; поради това персоналът му се чувстваше желан и необходим, а не просто нает на служба. Бе внимателен, любезен и начетен, но безмилостно безкомпромисен по отношение на работата си. Най-важното му качество бе изключителното чувство за цвят, съчетано с изтънчен такт и дискретност.
	Задълженията на Максин, след запознаването й със сбирката от образци на „Партридж“, се състояха главно в тичане насам-натам. Взимаше мостри на бои от едно място, носеше мостри на тъкани на друго; съчетаваше образец от лимоненожълта коприна с друг от лимонен сатен. Удивително е, че има толкова много материи и тъкани и че деветдесет и девет процента от тях са направо отвратителни, мислеше Максин. Бързо я повишиха — дадоха й да изготвя таблата, с други думи, да лепи на парчета картон мостри от всички цветове, тъкани и апретури, както и снимки или рисунки на предметите, които щяха да оформят даден интериор. Максин обичаше тази работа, защото тя й позволяваше да разгръща дарбата си да подбира и съчетава цветовете с безпогрешен усет за хармония. Започна много успешно да изготвя и спецификации. Умът й бе подреден като картотека, а практичността и съобразителността й бяха незаменими в критичните ситуации, с които изобилстваше ежедневието им.
	През следващите няколко месеца господин Партридж откри страстта й към стари мебели и започна да я праща „на лов“ в най-отдалечените прашни антиквариати и малко известни зали за търгове, където човек може за няколко лири да купи махагонов гардероб от Викторианската епоха със специално място за цилиндри или пък, но вече за много повече пари, шкаф-бюро с рафтове за книги и чекмеджета и с издадена средна част в почти автентичен стил „Чипъндейл“.
	Но любимият й източник на мебели бе едно магазинче за антикварни предмети, известно само на познавачите, близо до облицованата с кремави плочки млекарница „Лорд Реглън“ на Понт стрийт. Магазинчето беше много тихо и тъмно. Собственикът, очарователен възрастен господин на име Джак Рефолд, имаше висок треперлив глас, тънък вкус и безупречен усет за пропорция. В неговата стаичка Максин намираше предмети, които не би видяла никъде другаде: сините, изрисувани с пера порцеланови съдове за закуска от яхтата на кралица Виктория; сватбен кукленски чеиз, опакован в миниатюрен куфар; картина с маслени бои, изобразяваща кървавата битка при Трафалгар. Повечето от най-хубавите неща бяха изпращани направо в Ню Йорк, но Максин стана постоянна клиентка, предпочиташе семплите викториански мебели, чиято боя бе изстъргана до дървото и които баба й би изхвърлила като непригодни дори за прислугата.
	Една юлска привечер Максин се връщаше от „Мей феър“*, капнала от работа. Галена от лъчите на приглушения залез на летен Лондон, тя вървеше по пътя, който прекосяваше Белгрейв Скуеър, блеснал с кремавата си елинска красота и се вливаше в Понт стрийт. При Рефолд се работеше до късно и Максин се спря да изпие чашка шери с Джак и тримата му приветливи възрастни помощници.
	[* Изискан квартал в Лондон. — Б.пр.]
	Сега тя вече знаеше много неща за английските и френските мебели и за цената, която американците бяха готови да плащат за тях. Джак Рефолд бе усъвършенствувал вкуса й и я бе научил какво да търси, независимо дали се касаеше за стол в стил „Шератон“ или за фруктиера от майсенски порцелан. Тази вечер Джак се косеше над една богато украсена ваза в стил „Рокингам“, която не му беше по вкуса.
	— Само погледни този ужас, Максин! Запомни! Винаги търси основната форма. Трябва да е хубава. Няма да трупаш украшения на такава форма, която поначало е с лоши пропорции — нареждаше той с треперещия си глас. — Освен това е огромна! Никога не купувай нищо голямо, момиченцето ми, защото такива неща много трудно се продават отново. — Напълни чашата й и продължи. — Толкова много хора в наше време имат малки стаи. Разбира се, че ще искат малки мебели и никакви претрупани с украшения вещи, които трудно се чистят. Сър Хю Касън казва, че ако една вещ си заслужава да бъде притежавана, то тя си заслужава и да бършеш праха от нея, макар че сър Хю надали често бърше прах.
	После Максин бавно закрачи към къщи, обгърната от златистия сумрак. Мислеше си колко е прекрасен животът. Но когато отключи червената входна врата, чу, че в спалнята някой хлипа. Влетя и видя Кейт да лежи на тясното легло с глава, заровена в скута на Пейган. И двете ридаеха. Пейган вдигна покритото си с червени петна лице и безмълвно подаде на Максин някакъв вечерен вестник. На последната страница една бележка от няколко реда гласеше: „Военното министерство съобщава, че младшият офицер, убит от засада от комунистически терористи в Папан, Малая, е идентифициран като Николас Клиф, син на сър Уолтър Клиф от Бартън Корт, Бартън, Шропшър“.
	Максин не можеше да повярва на очите си. Смъртта нямаше място в живота й. Възрастните роднини просто изчезваха, старите котки ги взимаха да ги „приспят“, ала такова нещо не може да се случи на теб, нито на приятелите ти. Тя също избухна в плач.
	— А Джуди знае ли? — подсмръкна Максин. — Последва изпълнено с ужас мълчание: в миг всички осъзнаха, че болката от загубата, която изпитваха, е нищожна в сравнение с онова, което щеше да преживее Джуди, когато научеше.
	Тази нощ момичетата плакаха, докато заспаха от изтощение. И през следващите два дни хлипаха непрекъснато — сякаш всичко, от чашките за кафе до смачканите възглавници, им напомняше по някакъв начин за Ник. За тяхна изненада край на скръбната им апатия сложи бащата на Кейт. Той седна в зле осветената малка гостна и ги насърчи да говорят за Ник. След като ги изслуша търпеливо, попита:
	— И как според вас този чудесен младеж би искал да се държите, когато узнаете, че е починал?
	Момичетата го погледнаха въпросително.
	— Мислите ли, че би искал да седите и да бездействате и само да плачете? Разбира се, че не. Би искал да продължите да живеете и да си спомняте щастливите дни, които сте прекарали заедно. Чуй, Кейт, ако ме улучи летяща бомба по време на внезапно въздушно нападение, бих искал ти и майка ти да му дръпнете един хубав рев, но никога след това да не си спомняте за мен през сълзи. Бих искал и двете да се чувствате щастливи, когато ме споменавате.
	Накрая той ги убеди да излязат от сутерена и да идат на обяд в „Бъркли“, а после, тъй като имаше слънце, ги заведе да погледат патиците в Сейнт Джеймд Парк. И те се почувстваха по-добре. Не забравиха Ник, но престанаха да клюмат и да подсмърчат, щом се споменеше името му.


	Пейган и Кейт, активни участнички в лондонския светски живот, представиха Максин на безбройните младежи, с които ходеха да гледат поло в Уиндзор, тенис в Уимбълдън и конни състезания в Аскот. Когато не беше на работа, Максин се возеше в лодка по Серпентината, посещаваше картинните галерии или наблюдаваше с часове неразбираемия за нея крикет. Отсядаше в английски вили, където изучаваше забележителния начин, по който англичанките се обличаха извън града: забрадка, завързана на възел под брадичката, а ла принцеса Елизабет, комплект блуза и жилетка, които никога не им бяха по мярка в раменете и ги стягаха в гърдите, чорапи, усукани около глезените, провиснала пола от туид (с полепени по нея кучешки косми), ожулена чанта от крокодилска кожа. И колкото и да е странно, се оказваше, че онзи, чиито дрехи са спретнати, добре изгладени, и чисти, е едва ли не парвеню.
	Максин ходеше на танци от време на време, защото всяка сутрин в девет трябваше да е в канцеларията си. Не й допадаше това, че англичанинът очаква да прекараш цялата вечер с него, като пренебрегнеш всички останали. Максин, която беше свикнала с порядките в Швейцария и Франция, където по забавите и двата пола охотно сменяха партньорите си до среднощ, считаше, че е много отегчително да танцува и разговаря само с един мъж цялата вечер до момента на неизбежния му опит да я примами на задната седалка на спортната си кола. Не я привличаха особено тези младежи с бомбета и костюми с дълги и тесни сака от времето на Едуард VII, или пък с шапки за голф и сака от туид през уикендите: всички те се обличаха, говореха и дори се държаха и мислеха по един и същ начин.
	Пейган и Кейт обичаха светския живот на Лондон, но на Максин скоро й омръзна. Беше вече une sèrieuse*. Предпочиташе работата пред онова, което останалите считат за забавление. Беше решила, че когато се върне в Париж, ще убеди баща си да й разреши със зестрата да наеме едно от антикварните магазинчета на улица Жакоб. Щеше да го боядиса цялото в меки маслиненозелени тонове и щеше да внася във Франция мебели като онези, които купуваше от Джак Рефолд — недостатъчно добри за изпращане отвъд Атлантика. Щеше да се специализира в стила, който французите наричат le style anglais** — декоративно обзавеждане, съдържащо английска интерпретация от осемнадесети век на древни индийски и китайски рисунки, съчетани със семпли мебели в стил „Адам“ или столове и дивани с удобна тапицерия, толкова различни от непрактичните, облечени със сатен столове, върху които приятелките на майката на Максин накацваха в гостните си. Французите вземаха тези елементи и усъвършенстваха детайлите — добавяха ресни и ширит, които да подхождат на завесите и покривките за легло, произвеждаха едноцветни материи за тапициране, чиито багри заимстваха от шарките на десенираните кретони. Когато тези елементи бяха налице, формулата за декоративно обзавеждане ставаше много проста: взимате основния десениран кретон и го използвате за завесите и диваните, после се спирате на два от открояващите се цветове в шарките на кретона и съобразявате с тях едноцветните материи, необходими за тапицерия на останалите мебели и за покривки на леглата. Стените се покриват с кретона или с тапети в същия десен, но е възможно и да се боядисат в някой от тоновете на мотивите, само ме в много по-блед нюанс.
	[* Сериозно момиче (фр.). — Б.пр.]
	[** Английски стил (фр.). — Б.пр.]
	В края на двегодишното си „чиракуване“ в Лондон, Максин вече можеше да постигне Le style anglais за една нощ, ала много внимаваше клиентите й никога да не узнаят за това. Бе осъзнала, че придават прекалено голямо значение на времето и подценяват таланта и опита.
	Джеймс Партридж й предложи постоянна, добре платена работа при него в Лондон, но Максин предпочете да се върне в Париж и да се заеме със собствената си „кариера“, както вече тайно наричаше работата си. „Разликата между кариера и работа е тази — беше й казала Джуди един ден, — че работата не те води доникъде. Ако искаш да направиш кариера, то работата е само стъпка към крайната цел. Когато приемаш някаква работа, трябва да знаеш точно кога възнамеряваш да я напуснеш“.
	— Глупости — бе възкликнала Максин. — Защо не седнеш да напишеш книга как да се усъвършенстваме, като тази на Дейл Карнеги?
	Но съветът на Джуди никак не беше лош. Всъщност водена тъкмо от тази мисъл Максин напусна работа и се върна в Париж, където с удивление откри, че вместо да прави собствена кариера, след като бе напуснала „Кристиан Диор“, Джуди помага с всички сили на Ги да си извоюва име в света на модата.
	Бащата на Максин се радваше много, че се е върнала. Гордееше се с английския й, да не говорим за новите й умения. Бързо откри, че му е приятно да кроят заедно планове по простата причина че Максин направи така, та те да му харесат. Отнасяше се с него като с предпочитан клиент. Баща й бе впечатлен от новите й знания и сериозно отношение, но се ужаси от нейното невежество в областта на счетоводството.
	— Не разбирам защо настоя да останеш още шест месеца в Швейцария да си вземеш изпитите по търговия — рече той. — Не е чудно, че се провали! Това си беше чиста загуба на пари! Сега, като влезеш в бизнеса, ще ми се обаждаш всяка сутрин в десет часа, в течение на една година, и ще ми докладваш най-важното, което ти се е случило предния ден. Не искам да чувам повече от едно нещо. Така ще се научиш да си степенуваш задачите. Освен това, всяка събота ще ми представяш сметките си.
	За изненада на баща й Максин наистина я биваше за бизнес. След месец вече имаше седемгодишен наемен договор за Жакоб номер 391. Не бе трудно да се намери помещение на тази улица, натъпкана с безброй прашни антикварни магазини от двете страни — неугледни, зле боядисани и неприветливи, посещавани главно от търговци, не и от туристи. Номер 391 представляваше тесен и мрачен, но много дълъг коридор, а в договора бе включен и апартаментът над него. Тя нарече магазина „Паради“* и веднага си взе помощник, защото в противен случай трябваше да затваря всеки път, когато излиза. След това намери един студент художник, който да работи на хонорар в задната част на помещението и да върши онова, което самата тя бе вършила в Лондон за Джеймс Партридж. Баща й избра счетоводител — кокалеста и доста грозна жена на име Кристина, с длъгнеста кравешка физиономия и влажни кафяви очи. Сутрин и двете отиваха в магазина още в седем и половина. Максин държеше един сгъваем шезлонг в кухничката, за да могат тя или Кристина да се опънат и да си починат половин час, когато трябваше да остават до късно.
	[* Рай (фр.). — Б.пр.]
	В събота баща й й показваше как да си планира бюджета и как да изчислява предполагаемата ликвидност. Освен това я научи да разчита балансови отчети, което излезе много по-лесно и приятно, отколкото бе очаквала. За негова и за нейна изненада се оказа, че Максин притежава силна склонност към икономии и вроден търговски усет.
	След шест месеца работа в магазина Кристина й връчи предложение за партньорство, подплатено с капиталовложение в брой. Кристина също имаше баща, когото бе убедила, че търговия, която носи приходи, е по-добра инвестиция, отколкото зестра в брой, още повече че тридесет и четири годишната Кристина не бе съвсем сигурна, че някога ще й потрябва зестра.
	Година по-късно „Паради“ започна да приема по-големи поръчки — не само баня тук или кухня там, а цели апартаменти, малки кантори и дори една вила извън града. „Паради“ определяше и най-дребните детайли, като се започне от дръжките на вратите и се стигне до рамките на прозорците, и въпреки че се използваха модерни цветове и осветителни съоръжения, Максин се специализира в старовремския дизайн. Сега вече „Паради“ имаше двама дизайнери на пълен работен ден и помощници на хонорар.
	Всеки понеделник Максин и Кристина планираха работата за седмицата и разпределяха задълженията на дизайнерите, а вечерта правеха кратко съвещание с всички служители. То се провеждаше след затварянето на магазина в шест и винаги завършваше с вечеря в ресторанта на Художествената академия, вечно пълен с весели, шумни студенти, които си похапваха здравата френски традиционни ястия. Всички обичаха тези вечери, защото напрежението сякаш се смъкваше от плещите им, можеха да се отпуснат и да поприказват свободно за работата си.
	До 1953 година, когато Максин стана на двадесет и две, тя вече бе постигнала не кой знае какъв, но явен успех — магазинът започваше да носи печалба. Баща й бе доволен, но майка й се безпокоеше, защото дъщеря й не бе омъжена и при това намираше подходящите кандидати за досадни.
	— Ужасно, просто неестествено! — оплакваше се тя на леля Ортанс. — Това дете не се интересува от никой мъж, освен ако не е дизайнер, клиент, потенциален клиент или някакво мърляво брадато протеже, което още учи в Художествената академия.
	Ортанс кимна мъдро и заяви:
	— Ще видя какво мога да направя.


	Няколко месеца след този разговор леля Ортанс телефонира на Максин.
	— Максин, скъпа — рече тя, — имам клиент за теб. Племенникът на една приятелка. Бедното момче току-що е наследило някакъв разнебитен замък близо до Еперне, който очевидно е в пълно безредие. Никой не е живял там от войната насам, а горкият човек няма време да се занимава с къщата. Налага му се да поеме управлението на имение, което е било занемарено по възмутителен начин през последните петнайсет години. Помислих си, че такъв проект може да представлява интерес за теб. Затова, мила моя, ако имаш желание, ще мина утре сутринта в девет и ще отидем с кола до Шазал. Мисля, че към имението има и лозя от около две хиляди и осемстотин декара, също изоставени и в жалко състояние.
	Следната сутрин леля Ортанс взе Максин, която бе облякла тоалета си за омайване на клиенти — разкошен ленен костюм с цвят на праскова и малко по-тъмни обувки. Косата й — тежък златен сноп до раменете, беше прихваната на тила с голяма кордела от прасковена коприна. Излязоха от Париж в посока Шампан. Имението „Шазал“ се намираше на тринадесет километра на юг от Еперне — на границата на района Кот де Блан, който се простираше южно от Еперне, а на запад се падаше между Вертю и Оже.
	На плоския връх на хълма имаше гора, а точно под нея започваха покрити с лозя склонове, които се простираха чак до златната омара на житните поля, ширнали се под тях. Мерцедесът се отклони от прашния селски път, провря се през ръждясалите крила на порта от ковано желязо, едно от които бе провиснало от пантите, и измина още половин километър по занемарена, буренясала алея покрай обрасли цветни лехи. Тъмният силует на великолепен замък с кули се открояваше като гравиран на фона на бледолилавото небе. Когато наближиха, видяха, че е със затворени капаци на прозорците и в не по-малко окаян вид. Докато изкачваше с леля си нащърбените каменни стъпала към входната врата, Максин забеляза няколко счупени керемиди от покрива да се търкалят из двора. Дръпнаха ръждясалата желязна камбанка и за свое учудване чуха металният й звук да отеква в някакъв отдалечен коридор.
	Вратата отвори висок, тънък млад мъж в стар кафяв пуловер. Лицето му бе дребно и слабо, с фини черти и бръчици от смях в ъгълчетата на сивите очи. Изглеждаше изненадан и доволен, като че ли някой току-що му бе направил неочакван подарък. Поклони се, целуна им ръка и ги покани да влязат.
	— Всичко е потънало в прах, затова постоянно кихам, но съм освободил място в един от салоните и от селото идва жена да го почиства. Всичко е в ужасно състояние.
	Замъкът със затворените си капаци беше потискащо мрачен и пуст. Мръсната боя се лющеше, ъглите бяха оплетени в паяжина, а една от междинните врати бе изкъртена и лежеше на пода. През войната тук са били разквартирувани германци. Красивите резбовани врати бяха нацепени, в античните ламперии бяха издълбани инициали, а по стените още се четяха надраскани сквернословия. Повечето мебели били използвани като дърва за камините, с изключение на няколко неща, които германският командир зазидал на тавана с надеждата, че по-късно ще може да ги задигне за себе си.
	— В областта има още само четири хубави замъка освен този. Монмор е от висока класа, както и Бруни, Марьой е по-малко внушителен, а лично на мен Лувроа не ми харесва.
	Графът бе леко прегърбен и имаше дълъг врат. От време на време поглеждаше крадешком Максин. „Очаквал е да бъда по-възрастна — помисли си тя, — не иска да повери работата на толкова младо момиче, така че трябва да изглеждам делова.“ И Максин започна да си води подробни записки в големия бележник с твърда подложка, който бе взела със себе си.
	Неуверен и стеснителен, Шарл дьо Шазал бе привлекателен с явната си безпомощност. Докато някой по-агресивен мъж би сметнал, че Максин е много властна, за него тя бе точно това, което му бе необходимо, и възхищението му растеше с всяка изминала минута. Максин пишеше нонстоп и в късния следобед му предложи проста, ала ефикасна система за справяне с хаоса, в който Шарл се бе оказал толкова неочаквано.
	Не бе чудно, че й възложиха работата.
	Почти всеки следобед в продължение на месеци тя друсаше по алеята малкото си бяло рено и всеки път до нея седеше различен парижки експерт. Най-напред земемер и архитект, после акционер, специалист по покривите, специалист по канализацията, реставратор на мебели и оценител на картини.
	Всички експерти представиха докладите си в необходимия срок и всеки петък Максин и Шарл обсъждаха проекта, докато вечеряха в една пощенска станция за дилижанси от осемнадесети век в Еперне. С угасването на лятото на трапезата се появиха сърнешко и глиганско месо, постоянно имаше меко, бяло сирене „бурсо“ с остра миризма, а за пиене, разбира се, взимаха от местното бяло вино, естествено сухо и леко, със слаб привкус на лешник.
	Максин със същия успех би могла да поглъща и сух хляб и вода. Въпреки дългите разисквания на поръчката, тя почти никога не забелязваше онова, което ядеше. Бе изцяло обзета от копнежа Шарл да я хареса.
	Той се наслаждаваше на всяка хапка. Не ядеше много. Харесваше спокойния си начин на живот в провинцията и нямаше желание да блесне тук или там, в Париж, и да бъбри по елегантни приеми. През деня се трудеше здравата в занемарените си лозя. Общо взето, предпочиташе да прекарва вечерите си сам, четейки или слушайки музика, протегнал дългите си слаби крака пред камината. Максин го забавляваше и възбуждаше любопитството му отчасти защото беше une srieuse.
	— Има да се прави толкова много — въздъхна той една петъчна вечер, когато бяха привършили с храната. — Да започнем с това, че в момента не произвеждаме достатъчно вино. От хектар трябва да получаваме средно по около пет хиляди и шестстотин литра шампанско. — Той даде знак да им донесат кафе. — Откъде знам ли? Ами, няма нищо чудно, че познавам добре теорията на бизнеса с шампанско. В края на краищата семейството ми е живяло тук от векове. Но получих възможност да приложа теорията си в практиката едва след като баща ми почина.
	Замълча докато келнерът му наливаше коняк, после сложи тумбестата чаша легнала на края на масата, за да види дали е спазена мярката — конякът трябваше да стига до самия ръб, но да не се разлее.
	— Повечето французи искат синовете им да влязат в семейната фирма, но баща ми изпитваше такова желание да демонстрира независимост, че не ми разрешаваше реално да участвам в бизнеса. От друга страна, не ми позволяваха да работя за някоя друга компания. Много обезсърчаващо, защото той бе решително против използването на нови методи. Знаех, че няма да живее дълго — гестапо го бе измъчвало жестоко през войната, — и никога не се възпротивих на желанията му.
	Провинциалните ресторанти затварят рано и посетителите на „Роаял Шампан“ оредяваха, но Шарл продължаваше да върти празната чаша в ръцете си.
	— Естествено беше да изпитва носталгия по предвоенните години. Обичаше да се преструва, че той не се е променил, че нищо не се е променило.
	Донесоха сметката. Шарл я погледна (не можеше да я провери толкова бързо, помисли Максин) и я подписа, после продължи:
	— За нещастие, бизнес методите му също бяха старомодни. Когато се опитвах да говоря с него по делови въпроси, твърдо ме поставяше на място. „Ще имаш достатъчно време да промениш нещата, когато умра“ — така казваше. Такива бяха желанията му и аз ги уважавах, но сега имам намерение да работя колкото се може повече, за да възстановя фирмата на рода дьо Шазал.
	Шарл се поколеба, погледна Максин и изрече:
	— Нашето шампанско вече не се счита за едно от най-добрите, но съм решен да променя това положение. — И сякаш уплашен тя да не му възрази, бързо продължи в своя защита: — това не е толкова безумна идея. „Лансон“ е била отначало мъничка фирма и помещенията й са били буквално унищожени през Първата световна война, но двамата синове — Виктор и Анри — са пропътували целия свят, за да получат поръчки, и са постигнали изумителен успех.
	Келнерът започна да гаси лампите. Шарл разбра намека.
	— Да тръгваме ли?
	Макар и с неохота, Максин се съгласи, изправи се и друг келнер скочи да дръпне стола й. Шарл кимна за лека нощ и я последва към вратата, без да спира да говори:
	— Не виждам защо да не опитам и аз като братята Лансон. Направили са шампанското си световноизвестно в течение на половин век, който включва две световни войни… и дълъг период на депресия.


	И двамата тайно очакваха петъчните вечери с все по-голямо нетърпение и Максин се прибираше все по-късно в Париж. Трудно й бе да се разделя с Шарл, който бе започнал лекичко да я дразни за деловитостта й и който можеше да я подтикне да се смее над себе си или просто без причина. Кикотеше се, както не й се бе случвало от ученическите години.
	Другите хора го мислеха за тих, сдържан и почти скучен, но не и Максин. Умението да накараш една жена да се смее е силен афродизиак и тя едва дочакваше петък вечер. В петък сутрин, когато се обличаше, винаги я обземаше напрежение. Променяше решението си поне три пъти и оставяше разхвърляни дрехи навред из стаята си. Майка й беше много доволна от тези необичайни признаци. Нерешителността по отношение на дрехите винаги значи, че има замесен мъж.
	А вечерта, докато седяха на кафе и коняк в „Роаял Шампан“, Максин копнееше да я докосне. Ала той не го правеше.
	Един петък разговорът им вървеше някак трудно — и двамата чувстваха, че между тях има нещо, което ги смущава. Максин остро съзнаваше, че за нея Шарл не е вече само клиент и се притесняваше от всичко, което правеше, независимо дали си чешеше главата с молива (навик, който семейството й решително осъждаше), или ядеше и пиеше, преглъщайки неочаквано шумно.
	В края на следващата седмица Максин се чувстваше толкова възбудена, че едва издържаше да стои близо до Шарл. Вечерта му бе показала куп омачкани картини на коне, нарисувани с маслени бои, които бе събрала от различни места в къщата и бе струпала в един коридор. Приличаха много на онези, които Джак Рефолд беше започнал да продава в Америка. Закъсняваха за вечеря, но тя настоя той да ги види, тъй като се чудеше дали си струва да предложи няколко на Джак за оценка.
	— Защо не дойдеш пак след вечеря? — попита Шарл. — Тогава можем да решим кои да пратим в Лондон.
	— Ще бъда много изморена и ще се прибера прекалено късно в Париж, а колата сигурно ще се движи на зигзаг по целия път на връщане.
	— Аз ще те закарам — предложи Шарл.
	— Много е далеч, няма да можеш да се върнеш в Еперне, преди да съмне.
	И тайничко си помисли, че той може изобщо да не се върне — единственото, което не харесваше у Шарл, бе безразсъдното му шофиране.
	Вечеряха. После, след като келнерът им наля кафе, Шарл се пресегна през масата и бавно, предпазливо погали гъстата й коса, наскоро боядисана в цвят на зряло жито. Максин усети вълните на сладостното усещане да заливат главата, гърдите и слабините и. Дишаше трудно, едва си поемаше дъх, като че ли бе някъде високо над морското равнище. Шарл остави кичура да се плъзне на челото й и Максин тихо изстена. Шарл забеляза това.
	— Тези късни пътувания прекалено много изтощават — прошепна той. — Защо просто не се пренесеш при мен?
	— Защото родителите ми ще получат удар!
	— Не, няма, ако се оженим — каза Шарл и без да снема очи от лицето й, бавно повдигна лявата й китка към устните си и започна да целува нежно бледосините венички, които водеха към дланта й.
	Максин, която винаги владееше ситуацията и винаги знаеше какво точно иска да направи, остана безмълвна. Не й достигаше въздух. Не смееше да помръдне. Чувстваше се толкова слаба, че не знаеше дали ще успее да излезе от ресторанта. Не можеше да откъсне поглед от лицето му. Този път той не се усмихваше, изглеждаше необичайно сдържан.
	Излязоха от ресторанта и Шарл потегли обратно към замъка. Шофираше безмълвно и с главоломна скорост. — После сграбчи ръката на Максин и все така мълчаливо я затегли след себе си, прескачаше по няколко стъпала нагоре към главния вход, без да усеща уханието на нагрята земя и топла трева в мрака. Бе изпълнен изцяло с напрежението и очакването на неудържимата страст, която преминаваше като електрически ток през сплетените им ръце.
	Веднага щом се озоваха зад затворената врата, Шарл притегни Максин към себе си и впи устни в нейните, като с една ръка я притискаше, а с другата изучаваше тялото й. Нежно проследи линията на гръбнака, после леко прокара пръсти по очертанията на хълбоците й. Като я смазваше в прегръдките си, така че тя усещаше растящата му възбуда, Шарл бавно вдигна полата й и Максин усети ръката му върху голата си плът точно под гащичките, после той я пъхна под фината дантела. Максин трепереше. Никога не бе желала някого с такава сила; коленете й отмаляха, не можеше да издържа повече. Почувства твърдостта му, опряна в корема й, а пръстите му милваха потрепващите й бели хълбоци; после я притисна здраво към тялото си.
	Шарл се отдръпна с усилие, пое си дъх, взе Максин на ръце, сякаш бе лека като пух, и я понесе по извитата стълба нагоре към прашната, но великолепна спалня, цялата в син брокат. Лунните лъчи падаха на сребърни снопове, докато той нежно я полагаше на старинната копринена покривка, а после буйно смъкна дрехите си и се хвърли върху нея. Максин ахна от изненада. Не бе очаквала, че кроткият, мил забавен Шарл може да бъде толкова изкусен, толкова страстен и опитен.


	През следващите четири часа Максин усещаше тялото си да се движи и да откликва така, както никога не бе дори и мечтала. А после не искаше да се откъсне от Шарл. Притискаше се гола към него, разбърканата й влажна руса коса падаше върху заоблените й млечнобели гърди.
	— Не искам да си ходя — шепнеше тя със сълзи в очите и се съпротивляваше, докато той нежно, но настойчиво я дърпаше от леглото, а после й помогна да се облече под светлината на луната.
	— Родителите ти ще се тревожат — не отстъпваше той. — Сега ще те закарам до Париж, а утре сутринта ще говоря с баща ти.
	Спряха само за момент в салона, за да вдигнат разкъсаните бели дантелени гащички и полетяха за Париж в откритата тъмнозелена лагонда на Шарл. И двамата ликуваха, докато старата спортна кола стремително прекосяваше загадъчния нощен пейзаж — странно притихнал и само техен. Облаци обвиха луната и нощта отново стана кадифеночерна, а пред тях се виеше само златната пътека, проправена от фаровете.
	Профучаваха покрай редици черни тополи, през тъмни тунели от зелен мрак и се вслушваха в старинните, дрезгави животински крясъци, изпълващи нощта, толкова подобни на неясните, безпомощни звуци, които току-що бяха разнасяли сред сиянието на осветената от луната синя брокатена спалня.


>>	17.

	Пейган не можа да дойде на сватбата, защото бе в Египет, но нищо не бе в състояние да попречи на Джуди и Кейт да присъстват. Подаръкът на Кейт бе голям къс аметист за преспапие, а Джуди поднесе очарователна гравюра, представляваща развълнувана булка със смутен поглед, вкопчена в стеснителния младоженец. Пейган изпрати красива старинна ракла от Дамаск, инкрустирана с фигури от седеф.
	Максин и Шарл се ожениха в mairie* на Еперне близо година, след като се бяха запознали. Максин бе в бледорозова копринена рокля с пола на пластове, като листенца на роза, и с грамадна кремава сламена шапка. Двамата с Шарл седяха на твърди столчета, докато кметът с прехвърлена през рамото обредна лента в червено, бяло и синьо, извършваше брачната церемония. След това се подписаха в гражданския регистър, което във Франция е равностойно на подписване на брачен договор. Сега вече бяха официално женени и, придружени от цялото семейство, се отправиха към „Роаял Шампан“ за обяда, който продължи до шест вечерта, когато Максин се завърна в Париж с родителите си, както повеляваше обичаят.
	[* Кметството (фр.). — Б.пр.]
	Църковната церемония се проведе на следващия ден в каменната, излъчваща старинен чар, черква на Еперне. Френските булки обикновено нямат нито кума, нито шаферки, но двете малки братовчедки на Максин бяха определени да бъдат enfants d’honneur* и да я следват по античната каменна настилка.
	[* Шаферки — (фр.). — Б.пр.]
	Максин бе помолила Кейт да й помогне да се облече. В хотелската стая Кейт прихна, като погледна Максин, която бе обвита в пяна от прозрачни воали и с оскъдно бяло сатенено бельо.
	— Бива си те, Максин, дори сватбената ти рокля е практична!
	Кейт повдигна кремавото, дълго до прасците копринено манто. То бе модел на „Рафаел“, пристегнато в талията, с ред ситни перлени копчета, които се спускаха от строгата тясна, висока якичка до ръба на богато набраната долна част. Мантото беше ушито специално за сватбата в комплект с кремавата тюлена бална рокля без презрамки, но то можеше да се носи и самостоятелно, както впрочем и роклята, на състезанията в Шантий и на почти всички официални тържества на закрито.
	— Ами това е най-хубавата рокля, която съм имала — аргументира се Максин — не ми се ще да я облека само веднъж.
	За пръв път Максин нямаше делови вид. Изглеждаше ефирна, докато ситнеше по пътеката между тържествените каменни колони. Изпод дългото й набрано кремаво манто се пенеха вълни от кремав тюл; на главата си носеше скромно венче от цветчета, подобни на звезди. Минавайки покрай Кейт, престорено сериозната Максин бързо и сладострастно й намигна.


	Веднага след завръщането им от сватбеното пътешествие Максин бе представена на всички знатни семейства в областта. Кристина продължаваше да управлява ежедневните дела на „Паради“, докато Максин установяваше нови и важни контакти. Най-много й хареса посещението в дома на Мое & Шандон, чието традиционно гостоприемство датираше от времената на Наполеон. Също както императрица Жозефина, царя на Русия, императора на Австрия и краля на Прусия, Максин бе разведена из дългите подземни изби, за да види как се нрави шампанското. Провираха се под тъмните сводове, покрити със сива и зелена патина: миришеше на влажен варовик, плесен и вкиснато вино.
	— Тези пещери, изсечени във варовика под Еперне, са дълги почти сто и трийсет километра — обясни Шарл. Взе ръката на Максин и драсна с ноктите й по ронливата повърхност на стената на избата.
	— Усещаш ли? Целият район, в който се произвежда шампанско, е разположен върху този особен варовик. Само на тази почва лозята раждат грозде с неповторимия вкус на шампанското. Никъде другаде по света няма такава.
	Максин реши, че за толкова кратко време е чула дори прекалено много за шампанското, макар да съзнаваше, че би могло да бъде и по-лошо. В края на краищата можеше да е омъжена за фермер, който отглежда овце, за крал на консервната индустрия или за производител на железопътни стрелки. Сякаш прочел мислите й, Шарл отвърна:
	— Не се притеснявай. Нямам намерение и аз да се превръщам в досадник на тема „шампанско“. Този бизнес е част от живота и наследството ми — с други думи, нося отговорност за него, но не съм градски бизнесмен. Аз съм селянин. Харесва ми да се грижа за земята си и да я обикалям с кучетата, а вечер обичам да чета или да слушам музика — просто да водя спокоен живот.
	— А нощем — добави Максин, — обичаш да се любиш.
	— По всяко време обичам да се любя — заяви категорично Шарл.
	На следния ден той й предложи да посети неговото предприятие и да се запознае с производството на шампанско.
	— Щом си жена на собственика, трябва да знаеш тези неща — рече той. — Ще се опитам да не бъде много безинтересно, скъпа.
	Очертава се скучна утрин, мислеше Максин, докато обличаше светложълт спортен ленен костюм от „Кристиан Диор“ с огромна пола с остри като нож плисета и малък, силно втален жакет, който се закопчаваше отпред. В него Максин изглеждаше очарователно скромна.
	— Изглеждаш много спретната и благопристойна, истинска лейди — забеляза одобрително Шарл, докато й помагаше да се качи в лагондата.
	Спирачките изскърцаха, когато колата спря в каменен двор малко след Еперне. Шарл и Максин влязоха в старинното здание, което сега служеше за канцеларии. Докато прекосяваха тъмния, празен вестибюл и се качваха по стъпалата към лабораторията, Шарл обясняваше:
	— Всяка фирма за шампанско се опитва да произведе вино, което винаги да има един и същ вкус и качество. Тъй като времето и реколтата се менят, това може да се постигне само с комбиниране на различни сортове грозде. — Той се спря пред една обикновена, боядисана в бяло врата. — Сега ще се запознаеш с най-важния човек във всяка фирма за шампанско: моят технолог. — Шарл й кимна да влезе. — Букетът на шампанското не може да се създаде с машина. Добрата фирма трябва да има добър технолог и дегустатор: репутацията й зависи от небцето, очите и носа му.
	Влязоха в изрядно чиста лаборатория. Пред редица дървени столове бяха поставени няколко плювалника. На централната дървена маса имаше бутилки без етикети. По стените висяха табели: „Пушенето забранено“. Дотук е наистина безумно тъпо, помисли си Максин, докато я представяха на някакъв мъж с увиснало шкембе и мрачно лице с пурпурния цвят на пуешка гуша.
	Le chef cave тържествено им предложи по чаша отлежало шампанско. Максин му благодари с грация и достойнство, както подобаваше на новото й положение, после Шарл я поведе надолу по стъпалата, по дългия, облицован с черно-бели мраморни плочки коридор към зле осветената зала.
	Внезапно той я сграбчи за китката и я придърпа в някаква тъмна ниша под стълбите. Бързо разкопча светложълтия й жакет, бръкна в дантеления й сутиен и спря ужасеното й ахване с уста. Тя усети езика му върху своя. После Шарл се отдръпна и изрече с най-нормален глас:
	— Първото бутилиране обикновено става в началото на май и тогава прибавяме мъничко тръстикова захар към комбинацията, за да започне вторична ферментация.
	Започна да целува зърната на гърдите й. Максин се отпусна безволно, но щом изстена от удоволствие, Шарл изведнъж отдръпна ръцете си и я закопча сръчно като камериерка.
	Отмаляла от желание, Максин прошепна:
	— Не бива, наистина не бива… да правиш такива неща.
	Ала думите й изобщо не звучаха убедително.
	Шарл я хвана за ръката и я поведе надолу по каменните стъпала, като говореше високо:
	— По време на вторичната ферментация шампанското получава шуменето си. То всъщност е газ. При ферментацията се отделя газ, което предизвиква силно налягане. Така че добрите запушалки са жизненоважни.
	Без да спира гладките си обяснения, той я притегли отново в полумрака под стълбището. Притисна я към гърдите си, бръкна с дясната си ръка под светложълтата плисирана пола, дръпна гащичките й и измърмори:
	— Махай ги!
	— Шарл! Да не си полудял! Някой може да ни види — запротестира Максин.
	— Махай ги! — изкомандва Шарл и яростно сграбчи дантелата.
	Максин нервно ги събу и се опита да вдигне прозрачното жълто късче, но Шарл не й позволи да се наведе.
	— Няма да ти позволя да се превърнеш в превзета малка графиня, също като сестрите ми, които през цялото време се притесняват какво ще кажат хората — изсъска той.
	После замръзна — чуха приближаващи стъпки. Максин затвори очи в очакване на унижението! Стъпките доближиха и спряха. После тя чу как някаква врата се отвори и с трясък се затвори. Шарл отпусна хватката си. Максин бързо се наведе, грабна гащичките и ги напъха в ленената си чанта. Без никакво притеснение Шарл и хвана за ръка и я поведе към асансьора в дъното на залата. Гласът му бе съвсем спокоен.
	— Надявам се, не си измръзнала. Вчера те предупредих, че избите са студени. Да ти взема ли палтото от колата?
	Младеж в бял гащеризон се втурна да им отвори желязната решетка на вратата на двуместния асансьор.
	— Не, не, Шарл, не се притеснявай — изрече Максин с потрепващ глас заради учтивото момче, което затваряше решетката зад тях.
	Съпругът й натисна един зелен бутон, малкият асансьор се плъзна надолу, а ръката на Шарл — Максин бе почти сигурна, че ще стане точно така — се пъхна под полата й и палецът му започна да се движи ритмично, докосвайки плътта й. Асансьорът слизаше на тласъци. Другата му ръка бе вкопчена около голите й хълбоци, отзад полата й бе вдигната и притисната към стената. „Никога няма да мога да оправя тези плисета — помисли си Максин, — трябва да се гладят с часове.“
	— Преди откритието на Дом Периньон през хиляда шестстотин шейсет и осма година бутилките са били запечатвани с платнени запушалки, потопени в зехтин, и разбира се, не са осигурявали херметичност — обясняваше подробно Шарл. „Божичко, не мога да мисля за нищо друго, освен за пръстите му. В този миг съм готова да понеса унижението, но не и да го накарам да спре.“ А Шарл продължаваше, като че ли водеше разговор с майка си. — Брилянтната идея на Дом Периньон е била да намокри късче корк, за да го направи гъвкаво, а след това да го натика в гърлото на бутилката. — Максин подскочи и потрепери, а той невъзмутимо додаде: — Коркът запечатал бутилката и предотвратил излизането на газа.
	Асансьорът спря с кратко, леко потрепване. Шарл дръпна желязната решетка.
	— Налягането в бутилка шампанско е почти същото като в гумите на автобус… затова и тапата е толкова важна.
	Максин излезе със залитане и заприглажда полата си. Без дъх, с подкосени крака, тя закрачи из избите покрай хилядите бутилки, обърнати с гърлото надолу в клетки до обагрените в зелено варовикови стени. Шарл махна с ръка към спретнатите, блестящи редици — малките зелени войници на империята му.
	— Оставяме бутилките букетирано вино в избите за една-две години, след това ги поставяме в тези специални клетки, за да може утайката да се наслои бавно върху запушалката.
	— Върху запушалката — повтори Максин унесено.
	Една капка от тавана падна на бузата й. Шарл сграбчи китката й, притегли я в една от слабо осветените ниши, пълни с бутилки, и отново разкопча жакета й. Този път тя не протестираше.
	— Да — без сянка от вълнение потвърди Шарл. — Върху запушалката.
	Издърпа я отново в главния коридор и закрачиха към редица мълчаливи мъже в тъмносини пуловери и работни комбинезони. Всички работеха с гръб към тях и бързо въртяха бутилките.
	Максин наблюдаваше как бутилките бавно влизат в блестящия търбух на някаква стоманена машина. За нейно доста голямо разочарование Шарл сега се държеше безупречно. Но в миг тя се озова зад машината, чието туловище скриваше телата им от погледа на работниците. Шарл улови ръката й, притисна я към себе си и Максин усети растящата му възбуда. Сграбчи го, а той продължи да говори съвсем спокойно.
	— Когато запушалката се махне, замръзналата утайка излиза залепена за нея. Умно измислено, нали?
	Тялото му потреперваше от допира на пръстите й, а той нареждаше все така отегчено, с монотонния, напевен глас на екскурзовод:
	— След това виното се помирисва, за да се провери дали все още е в добро състояние, и най-накрая, както ще видиш в съседната ниша, работниците му прибавят „прощалната доза“ — малко количество сладък ликьор, приготвен от старо вино и тръстикова захар. Той простена от удоволствие. След миг преминаха към следващата ниша, където Шарл взе стъкленица с ликьор и я подаде на Максин да я помирише.
	— Не се слага по много, ако искаме виното да е brut*, обикновено най-доброто производство на всяка фирма — обясни той. — Количеството ликьор се увеличава в зависимост от това, колко сладко искаме да бъде виното: извънредно сухо, сухо, demi-doux** и doux***, което е отвратително сладко и никога няма да бъде сервирано на масата ми.
	[* Много сухо (фр.). — Б.пр.]
	[** Полусухо (фр.). — Б.пр.]
	[*** Сладко (фр.). — Б.пр.]
	— На нашата маса — поправи го Максин. После добави: — Сега вече и сама мога да направя една партида.
	— Не си видяла последната ниша за обработка. Там се слагат нови запушалки и онези малки телчета, които ги притискат плътно в гърлата на бутилките. След това оставяме шампанското за няколко години в дъното на избата, после му слагаме етикети и го изпращаме на клиентите.
	Максин погледна високия сводест тунел. От двете му страни имаше дълбоки ниши, пълни догоре с шампанско, тъмнозелените бутилки бяха обърнати с дъната към тях и образуваха безкрайни красиви плетеници. Внезапно Шарл отново я повлече настрана. Притисна раменете й към варовиковите стени. Всеки, който минаваше, можеше да ги види, но Максин вече изобщо не я беше грижа за нищо друго, освен за непреодолимото й страстно влечение към Шарл, и тяхното сексуално напрежение бързо стигна връхната си точка по същия неудържим експлозивен начин, по който тапата излита от бутилката шампанско.


>>	18.

	На третия месец от женитбата си Максин с радост откри, че е бременна. За нещастие изкара тежка бременност, така че плановете й за замъка трябваше да се отложат; не бе в състояние да работи и за „Паради“. Благодареше на късмета си, че има упоритата и издръжлива Кристина, която продължаваше да гони всекидневните задачи в бизнеса. Колкото по-огромна ставаше Максин, толкова по-бавна и сънлива се чувстваше.
	— Мислех си, че ще имам чудесна кожа и ще бъда лъчезарна и спокойна — извика тя на Шарл от банята си, — а не тромава и апатична. Не, не смей да влизаш тук! Тъкмо се намъквам в този ужасен корсет. Ще взема да се откажа от дрехите и през следващите месеци ще се изтягам по цял ден на дивана в неглиже, като мадам Рекамие.
	След леко раждане Максин се сдоби със син, Жерар. Преливащи от щастие, двамата с Шарл брояха пръстчетата му и изследваха чертите на личицето му.
	— Има твоя нос — прошепна с обич Шарл.
	— Но пък твоята уста — добави Максин.
	— И моята коса, макар и в недостатъчно количество — и Шарл нежно погали меката, бледобежова копринена главица.


	— Нямах представа, че бащинството може да ме направи толкова щастлив — призна Шарл четири месеца по-късно. Дръпна кремавото дантелено неглиже на Максин и я целуна по шията.
	— Тогава ще бъдеш двойно по-щастлив, Шарл.
	Той изведнъж се сепна, седна и я погледна въпросително.
	— Божичко! Да не би да искаш да кажеш… Но Жерар е само на четири месеца.
	— Бог няма нищо общо с това — отвърна Максин, леко перифразирайки Мей Уест.
	Този път раждането бе изключително тежко. Родилните болки не секнаха цели три мъчителни дни, докато накрая на бял свят се появи второ момченце, което нарекоха Оливер.
	Раждането я изтощи и потисна. Шевовете я боляха при всяко движение. Избухваше в сълзи за най-дребни неща и отвръщаше грубо на Шарл. Тъй като прекрасно знаеше, че е много щастлива и няма никакви причини да се самосъжалява, Максин тайно се притесняваше заради меланхолията, която я поглъщаше. Имаше ли й нещо? Шарл спокойно поговори с лекаря за сълзите и избухванията й. След раждането на Жерар не се бе чувствала толкова зле. Според лекаря трябвало да минат поне няколко месеца, за да се оправи напълно. Няма ли възможност сестра й, майка й или някоя приятелка да дойде и да остане известно време, за да я поободри? Някой, когото тя добре познава и с когото се чувства спокойна?
	Веднага, след като лекарят си тръгна, Шарл посегна към телефона. Пейган бе все още в Египет, Кейт не отговаряше, но пък хвана Джуди от първия път. Обясни й положението.
	— Не ми е възможно да захвърля всичко и да тръгна веднага — бе първата реакция на Джуди. — Наемна работничка съм, ако си спомняш. Но ми предстои ваканция, а пък, така или иначе, след два месеца ще бъда в Париж за представянето на модните колекции. Бих могла да дойда за няколко седмици преди това, ако искаш.
	Максин избухна в сълзи, когато чу за посещението на Джуди. Не искаше да вижда никого. Раздразнен, Шарл изведе кучетата си на дълга разходка под дъжда. Жени! Но с всяка седмица жена му бавно възстановяваше силите и настроението си и когато пристигането на Джуди наближи, Максин вече копнееше да я види отново.
	Всяка сутрин Джуди закусваше в бледосинята спалня на Максин, докато приятелката й лежеше облегната върху обшити с дантели възглавници под бухналите сини копринени гирлянди, които се спускаха от позлатената графска коронка, закрепена над главата й. Сутрин ходеха на кратка, освежаваща разходка, като тикаха пред себе си двете закрити бебешки колички по замръзналите алеи на парка. Следобед седяха и бъбреха в детската стая.
	От момента, в който Джуди пристигна, Максин започна да си възвръща обичайното разположение на духа. Обожаваше способността на Джуди да „хваща бика за рогата“.
	— Правиш ме по-съобразителна, Джуди — отбелязваше Максин с възхищение и с отсянка на съжаление. — Караш ме да се съсредоточавам върху истински важното, а не просто върху неотложното. Ти го правиш толкова естествено, докато аз постигам всичко с огромно усилие на волята. Всеки ден, когато се доближа до бюрото си, го намирам затрупано с проблеми. Толкова е изкусително да избягаш от големите трудности и толкова лесно да се заемеш с малките.
	— Това е, защото си дебела, ленива и имаш щастлив брак — отсече Джуди.
	— Женитбата била работа тъкмо за мен — прозя се Максин. — Защо не опиташ и ти?
	— О, защото не харесвам прекалено млади или прекалено стари мъже. Обичам тези на средна възраст, а пък никой не иска да си признае, че е такъв.
	— Не, сериозно ти говоря, Джуди, нямаш ли някой по-специален приятел? Не си споменавала, но сигурно…
	— Познавам много мъже, Максин, но никой от тях не ме интересува, това е всичко. Ходя на срещи, ала никога не се влюбвам. Забелязвам, че на другите жени непрекъснато им се случва, но не и на мен. Така или иначе, пътувам толкова често, че една сериозна любовна история ще бъде невъзможна по чисто географски причини.
	— Не мислиш ли, че просто се страхуваш да се отдадеш на някой мъж?
	— О, я стига, Максин! Ама наистина има и други неща в тоя живот… Само на двайсет и две години съм. Мъжете на моята възраст не се шляят безцелно и не се косят, задето не са влюбени. Подозирам, че жените преувеличават значението на влюбването.
	— Само защото на теб още не ти се е случвало.
	— Ако не млъкнеш — закани й се мило Джуди, — ще се почувствам задължена да хвърля по теб тази чаша шампанско.
	Тя вдигна чашата си, подобна на лале с дълго стъбло, срещу студеното червено слънце, което багреше хоризонта.
	— Между другото, как така нямаш истински чаши за шампанско?
	— Това е истинска чаша за шампанско — с тон на познавач рече Максин, като кръстоса ръце на тила и се облегна на аленото кадифе на стола, захванато отстрани с големи кабари. — Традиционната чаша не е широка и плитка. Широката чаша пречи на концентрирането на букета и виното се дегазира по-бързо, защото повърхността на изложената на въздуха течност е голяма. — Тя се прозя, протегна се и вдигна черната котка, която лежеше пред камината. — Както виждаш, сега знам всяко проклето нещо, което трябва да се знае за шампанското.
	Джуди се взря в пламъците, после огледа стаята и спря поглед върху Максин.
	— Всичко си имаш, детенце — ухили се тя.
	— И си го заработвам, за бога! — Максин се раздразни и котката се вцепени от изненада. — Грижите за дома, независимо колко е голям, са ужасна тегоба. Всъщност си мисля, че е по-лесно да се занимаваш с бизнес, защото бизнесът поне дава резултати. А домашната работа никой не я забелязва, освен ако не е свършена, и тогава всички се оплакват. И навън по принцип се работи по пет дни в седмицата, по осем часа на ден, докато вкъщи се блъскаш шестнайсет часа всеки божи ден в годината, особено ако имаш малки дена. — Максин въздъхна. — Е, поне вече не изпитвам вина, че съм зарязала синовете си заради работата, въпреки че сестрите на Шарл не престават да се мусят.
	Максин отново се отпусна и котката се намести удобно.
	— Знаеш ли, че и след Жерар изпаднах в лека депресия без определена причина. Шарл работеше здравата, грижите за дома не бяха вече новост за мен, не бях млада булка, която иска да се покаже… Чувствах се виновна, че съм потисната. Мислех си дали това не означава, че нямам майчинско чувство, че съм лоша майка… Иначе щях да съм щастлива с бебето, нали? — Иронична усмивка премина като сянка по лицето й.
	— И така, започнах да си повишавам настроението с похапвания между часовете за хранене, е, не точно тайно, но когато наоколо нямаше никого, нали разбираш… Помниш ли, че шоколадът беше голямата ми слабост? Започнах да се тъпча с шоколадови пасти и шоколадов сладолед, да пия горещо какао със сметана… Когато напълнях, просто престанах да стъпвам на теглилката, а после забременях отново толкова скоро, че си имах добро извинение за това, дето съм станала… е, разбира се, никога не използвам думата „дебела“ за себе си.
	Максин вдигна очи към тавана, галейки механично котката в скута си.
	— Тогава, един ден, както си вървях по улицата, се видях във витрината на някакъв магазин — и не се познах! Повярвай, изживях истински шок и с ужас си помислих: „Божичко, скоро ще стана същата дунда, каквато бях, когато за пръв път отидох в Швейцария“. Но онова беше детска тлъстина и не бе мъчно да се свали, а след две бебета и лекарят ме предупреди, че ще бъде по-трудно.
	Котката протегна предните си лапи, показа ноктенцата си и ги заби в коляното на Максин. Тя я плесна леко и продължи:
	— И така, за да не мисля постоянно за диетата, която лекарят ми предписа, се върнах на работа в „Паради“. Работех там всеки божи ден в продължение на цял месец и накрая за своя изненада открих, че пак съм щастлива! Нямах време да ям, да скучая или да се самосъжалявам. — Тя се прозя. — Щом спра да кърмя Оливер, ще се върна на работа. По този въпрос спорих и със себе си, и с лекаря, но решихме, че за бебетата надали ще е добре да бъдат по двайсет и четири часа в денонощието с една депресирана, дебела и неспокойна майка. Шестнайсет часа са предостатъчни.
	— Заслужаваш най-висока оценка по чиста проба неблагодарност — възкликна Джуди. — Я се погледни — на двайсет и четири години, с прекрасен съпруг и две очарователни бебета, с процъфтяващ бизнес, благородническа титла и замък. Какво повече би могла да искаш?
	— Пари — отговори простичко Максин.
	— Но аз мислех, че сте богати.
	— Това е другата причина, поради която се върнах на работа. „Паради“ посреща всичките ни лични разходи, въпреки че по правило печалбата трябва да се влага отново в бизнеса. Кристина започва да се дразни и аз не я обвинявам. Но какво мога да сторя? Бедни сме. Кажи-речи, това е единственият ни доход. — Поколеба се, после забързано добави: — Ако трябва да ти кажа истината, няма да можем да си позволим да живеем още дълго тук. Затова толкова се радвам, че намери време да ни погостуваш. Шарл е упорит като муле, отказва да продаде замъка, а той всеки момент ще ни се срути на главите. Твърди, че един ден лозята ще започнат да носят печалба, ала цялата реколта е ипотекирана, така че и да е добра, няма да спечелим нищо, но пък ако не е, ще имаме страхотни неприятности. Татко смята да обсъди тези въпроси с Шарл сега през уикенда. Той е износител и може да успее да пораздвижи продажбите ни в чужбина. Но в производството на шампанско конкуренцията е смазваща, а и никой никога не е чувал за шампанското „Шазал“. Хората купуват от „Мое“ или от другите големи фирми.
	— Не ми се сърди, ала забелязвам, че имате шестима слуги. Не бих нарекла това бедност — замислено рече Джуди.
	— Права си, но две от прислужниците са абсолютно необходими, за да чистят тази огромна къща. Шарл има нужда от секретарка. Децата не могат без бавачка, особено ако ходя на работа. На тях четирите пък им трябва готвачка, а петима слуги са нуждаят от иконом, който да ги надзирава.
	Джуди скептично повдигна вежди, облегна се на стола и се загледа в хипнотизиращите пламъци в камината.
	— Макси, знам, че седиш на златна мина, чувствам го. Просто не ми идва на ума точно как можеш да печелиш пари. Ще ти кажа само, че тук се чувствам великолепно и винаги бих предпочела да отседна у вас, вместо в най-тежкарския хотел. За мен този месец бе просто мечта. През целия живот не съм се забавлявала толкова добре. Никога не съм била така спокойна и щастлива. Ти си изключителна домакиня, Максин. Не е ли възможно да направиш от замъка, да кажем, хотел, може би не точно хотел, а нещо, подходящо за гости, които си плащат и които биха искали да усетят какво е да живееш в замък, да се почувстват, като че ли са лично поканени. За шейсет долара на човек например можеш да им осигуриш фантастично прекарване на уикенда.
	Максин скочи от стола си. Идеята беше блестяща. Как не се бе сетила? Та тя и сега правеше същото, само че в по-малък мащаб — сестрите на Шарл използваха замъка като почивен дом. А защо да не отвори и конюшнята и филиал на антикварния си магазин?
	— Бих могла да ти помогна за рекламата в Америка — предложи Джуди. — Трябва ти постоянен поток от хора от Щатите, които искат да се насладят на атмосферата в замък. Можеш да започнеш, като поканиш някои известни американци да отседнат тук безплатно.
	— Но нали идеята беше да се печелят пари! — възрази Максин.
	— Да, но ако поканиш няколко холивудски звезди, а те често идват в Париж, ще се появят страхотни отзиви в американската преса и новината за твоя замък ще се разнесе. От уста на уста! Повярвай ми, Максин! Познавам този бизнес. Не бива да смяташ, че скритата реклама е безплатна, и да правиш същата грешка като проклетите си сънародници. И за нея се плаща, също както за обявите, само че по различен начин. — Джуди завъртя очи, имитирайки гримасата, с която французите изразяват раздразнение. — По-рисковано е, защото не можеш да контролираш публикациите, но ако притежаваш нещо, което си заслужава да се огласи и умееш да подтикнеш „спонтанните“ отзиви, успехът е сигурен.
	— Ще се посъветвам с татко този уикенд — промълви замислено Максин, — преди да е говорил с Шарл за лозята.


	Шарл се ужаси от идеята на Джуди и даде ясно да се разбере, че не иска да участва в нея. Беше му болезнено неприятно да мисли за присъствието на чужди хора в семейния си дом. Съзнаваше, че трябва да се направи нещо, за да се предотврати разрухата, и работеше с всички сили, за да превърне имението в печелившо и за да го модернизира, така че нямаше никакво време за други начинания. Накрая обаче бе сломен от ентусиазираното настояване на Джуди и от тихата решителност на Максин. Чувстваше се съсипан от умората и тревогите, съзнаваше, че трябва да се предприеме нещо, и се съгласи да остави Максин да действа при условие че не пипа оскъдния му капитал за проекта — просто защото нямаше откъде да бъде възстановен.
	Максин бе страхотно възбудена. Трудно й бе да се съсредоточи върху практическите страни на реализацията, тъй като непрекъснато й хрумваха различни очарователни малки идеи. Убедена бе, че в голямата безполезна конюшня, може да се разположи кокетен пасаж с магазинчета. Би могла да получи право за продажба на стоки в някои от тях, както правеха парижките хотели, а защо да не отворят и магазинче, в което да предлагат шампанско на бутилки или на каси.
	Когато се посъветваха с бащата на Максин, той предпазливо каза, че смята идеята за перспективна, но не е в състояние сам да финансира такова начинание. Но можело да се изтегли заем от банката.
	Веднага щом взеха да правят изчисления, стана ясно, че реставрирането на замъка ще изисква много повече пари, отколкото биха спечелили от експлоатирането му като хотел. Максин бе чула, че едно-две английски фамилни имения са превърнати в исторически места за приеми и семейни излети, с музеи и зали за развлечения. Помисли си, че това не би било зле, но не посмя да сподели идеята си пред Шарл. Първо трябваше да получи тази възможност. Можеше да си представи гнева му при мисълта, че домът на неговите предци ще се превърне в увеселителен парк.
	След като Джуди отлетя обратно в Щатите, Максин, също замина за две седмици. Обиколи отворените за посещения замъци в долината на Лоара. Вътре те бяха почти празни и не представляваха интерес, освен може би за учените. Отскочи и до Англия и посети Лонглит, великолепен образец на елизабетинската архитектура, собственост на маркиза на Бат; мина през красивото и преуспяващо абатство Убърн; след това с мъка се добра до Дарбишър, за да види замъка Чатсуър, собственост на дука на Девъншир, и остана потресена от смразяващото му великолепие. Завърна се в Еперне със съвсем определени идеи: в своя замък Максин не искаше да предлага само обиколка на стар семеен дом, а щеше да се опита да направи историческа възстановка с помощта на сценична техника.


	Максин, баща й и счетоводителят на имението се заеха отново с изчисления на амбициозния й проект. Двамата мъже бяха скептични, но Максин бе убедена, че замисълът й трябва да бъде преди всичко финансово приложим. След това, обхваната от отчаяние от сумата, тя телефонира на Джуди.
	— Ще ни трябват около сто седемдесет и седем хиляди долара. Не мисля, че е възможно.
	— Възможно е, до доказване на противното, така че не изпадай в паника и излъчвай увереност.
	Максин бе научила много, откакто разработи своята първа финансова прогноза за разширяване на антикварния си магазин. Сега, с помощта на баща си и счетоводителя на имението, изготви бизнес проекта си и четиримата — защото Шарл, макар и неохотно, бе приел да участва в представянето му — заминаха за Париж, за да го обсъдят с някоя търговска банка. Необходим им бе заем от тридесет и три милиона франка и ако го получеха, трябваше да постигнат оборот от тридесет и девет милиона на година, за да покрият текущите разходи и да имат печалба. При най-добро стечение на обстоятелствата щяха да са им нужни петнадесет години, за да се отърват от дълговете си. Но ако нямаха късмет, щяха да загубят и дома, и работата си, тъй като сега цялото имение бе заложено като допълнителна гаранция за заема, да не говорим, че и бащата на Максин даде такава гаранция.
	По разбираеми причини Шарл се възпротиви.
	— Казах, че съм съгласен по принцип, при условие че няма да се посяга на моя капитал!
	— Това не е капитал. Става въпрос да се използват всичките ти авоари, които не са ипотекирани, за гаранция на заема.
	— Но ако проектът не успее, ще банкрутираме.
	— А ако успее, няма да ти се наложи да напуснеш фамилната си къща. Синовете ти ще могат да пораснат в нея, нима това е малко?
	Максин спечели.
	От момента, в който заемът бе изтеглен от банката и лихвите започнаха да се трупат, нямаше минута за губене. Максин нае секретарка — спретнато момиче със стиснати устни, и оттук насетне бе трудно да се каже дали госпожица Жанин управлява Максин или Максин управлява госпожица Жанин.
	Шарл трепереше от ужас, като си представяше, че нещо може да не тръгне както трябва. Максин се бе съсредоточила само върху нещата, които не търпяха отлагане; събуждаше се с мисълта за това, което бе забравила предния ден; животът й се въртеше около купища списъци и списъци на списъци, но бе извънредно въодушевена. Джуди вече бе направила проекта за бланката за писма. Бе оформена с традиционен шрифт и гласеше само:
C>
	Шато дьо Шазал. Еперне, Франция
C$
	През следващите месеци Максин не можеше да отделя много време на децата си, както й се искаше, но независимо че бе заета, прекарваше следобедите си с тях. След като ги сложеше да спят, работеше до късно, и то всяка нощ, тъй като бе поела изцяло отговорността за замъка, а се зае отново и с работата, която бе изоставила при първата си бременност.
	За разлика от сравнително малките помещения, в които живееше семейството, в останалите стаи и коридори все още цареше потискащ хаос. Забравени съкровища съжителстваха с акварелни цапаници без никаква стойност, рисувани от пралелите на Шарл; всичко изглеждаше потънало в мръсотия, обвито в паяжини, оплюто от мухи или изгризано от мишки. Таванското помещение в западната кула бе пълно с маслени платна — коне и кучета, овце и наградени бикове, както и други животни, ценени от предците на Шарл. За нещастие бяха зле съхранявани и много от тях се нуждаеха от реставрация. Безпорядъкът бе в състояние да обезсърчи и най-големия ентусиаст.
	„Паради“ изработи проектите и пое контрола над ремонтите и бояджийски работи. Максин се спря на млад парижки дизайнер, който да работи с нея по експозицията, и двамата изготвиха подробен план. Тя не искаше тълпи, които да си влачат краката из красивите стаи, докато някой отегчен екскурзовод им нарежда с монотонен глас. Намерението й бе да превърне обиколката във вълнуващ театрален спектакъл.
	— Искам гостите ни да ахнат от почуда и възхищение — обясняваше тя на дизайнера, който никога досега не бе изпълнявал такава необичайна задача.
	Първата им работа бе да получат точен план на втория етаж и веднага предприеха следващата стъпка — определяне на маршрута на обиколката. Цяла седмица разучаваха внимателно скицата на етажа, драскаха върху нея и набелязваха различни варианти. След това цялото семейство се премести в къща под наем в Еперне и всичко от замъка бе изнесено и складирано другаде за шест месеца, докато трае преустройството. Преди да бъде натоварена във фургоните за мебели, всяка вещ бе описвана и фотографирана. Тъй като съзнаваше неумолимата промяна на масовия вкус, а също така и факта, че онова, което за едно поколение е непотребно, за следващото е антика, Максин бе твърдо решена да не продава почти нищо.
	— Имаме много място — аргументира се тя, — така че ще инвестираме в съхранението на вещите. Картини и мебели от деветнайсети век, подобни на тези тук, вече са стигнали добра цена в Америка. Затова ще се отървем само от наистина тежки неща, като например тези гардероби, които мога да продам на майстори на шкафове, за да направят от тях имитации на стилни библиотеки.
	Максин лично огледа всички мебели. Най-голямото й откритие бяха грациозно извитите крачета и изящната форма на два тесни скрина стил „Бул“; дръжките, поставени в розетки от пет жълъда, бяха същите като на скриновете в стил „Мазарин“ в Лувъра, изработени през 1709 за крал Луи XIV. Продадоха само една вещ — бюро с извит капак и инкрустации на цветя от Обен, датиращо от 1765 година. Максин го намрази от пръв поглед. Продаде го на музея „Метрополитен“ за пет милиона франка, което изненада съпруга й и предизвика възхищението му. Парите отидоха за водопроводната инсталация.


	След това дойде ред на строителните предприемачи, които превзеха замъка и на Шарл му бе трудно да разбере дали го ремонтират, или го разрушават.
	— Не мога повече да понасям този хаос — разкрещя се той на Максин една сутрин, като размахваше ръце насред главната зала, от която бяха останали само стените и където все още се вадеха врати и прозорци, рушаха се прегради и цареше бъркотия от падащи с трясък отломъци. Максин бе свикнала с хаоса, който възникваше при такава работа и виждаше не набиващия се безпорядък, а онова, което скоро щеше да представлява изкусно реставриран салон. Тя вплете ръка в неговата и го поведе към следващото крило, където повечето възстановителни работи бяха завършени. Но тук шумът и суматохата бяха още по-големи, тъй като цялото крило се изстъргваше от горе до долу от професионални чистачи с огромни машини за циклене на пода, сложни автоматични стълби и удължители, проникващи до места, които бе невъзможно да бъдат достигнати по друг начин.
	Шарл изскочи през най-близката врата и хукна към конюшнята, където държаха кучетата, ала това негово убежище бе превзето от друга армия работници. Интериорът на конюшнята се преобразяваше в пасаж с очарователни старовремски магазинчета, където щеше да има и кафе-бар, ресторант и изба за безплатно дегустиране на вино.
	Шарл вдигна отчаяно ръце типично по галски. Максин го настигна и го задърпа за ръкава.
	— Шарл, миличък, досега ти бе толкова търпелив… само още няколко седмици, любов моя, ела сега да ти покажа частта, която е вече готова — Алеята на предците — вчера я завършиха!
	Алеята на предците бе шеговитото име, с което наричаха историческата обиколка на първия етаж. Тя щеше да бъде обслужвана с електронна система, която се задействаше с бутони, а човешкият елемент бе предвиден като нещо допълнително, тъй като Максин не знаеше доколко ще може да си го позволи. Насочващи се светлини бележеха затъмнения, маркиран с червени въжета маршрут.
	Някои от малките стаи бяха напълно тъмни и снабдени с музейни витрини, изкусно осветени от тънки лъчи, които създаваха впечатлението, че фамилните съкровища плуват в пространството.
	Един от коридорите, широк около два и половина метра, бе боядисан в китайско жълто и превърнат в галерия за портретите на прадедите на Шарл. Шарл се успокои, крачейки покрай красиво подредените редици от представители на рода дьо Шазал, чиито корени отвеждаха далеч назад в историята: седемгодишният Кристиан със син колан под дантелената риза водеше магаренце през парка през 1643 година, през 1679 Амели дьо Шазал се усмихваше, облечена в бледосива, дълбоко деколтирана рокля от моаре, а на рамото й бе кацнал папагал; през 1776 година група от седем дечица (сред тях две двойки близнаци) седяха тържествено около масата и ядяха грозде и орехи, а дребничката им майка цяла в пръстени и къдрици, хранеше с бадеми домашната си маймунка.
	— Горките, всички са били обезглавени по време на Революцията, с изключение на най-малкото момче — чу Шарл запис на собствения си глас, който изричаше: — То се спасило в Женева, дегизирайки се като избягала прислужница на благородна дама, после по някакъв начин се оженило за богата наследница и дъщеря им се омъжила за Анри Нестле от шоколадовата фамилия.
	Гласът на Шарл поздравяваше посетителите още във вестибюла и докато те обикаляха къщата, им разказваше цялата семейна история от деветнадесети век до настоящия момент. Тя бе преведена на дванадесет езика. В някои от стаите звучеше подходящ музикален фон — валсове на Щраус, мелодии на клавесин, сопран на момченце, който се носеше под сводестия покрив на фамилния параклис, приглушена глъчка в детската стая.
	Максин се беше надявала да отворят замъка за посещение на първи юли, но, естествено, се появиха проблеми с работниците и смогнаха едва за средата на август. В деня на откриването всички чакаха, изпълнени с напрежение. Ами ако никой не се появи? Заеха с трепет бойни позиции още в девет сутринта. Ала нищо не се случи.
	В застлания с камъчета двор, между конюшнята и къщата, бе издигната пъстра въртележка от деветнадесети век с гиздави дървени кончета, делфини, лебеди и морски сирени. Освен това, децата можеха да пояздят попита или пък да се разходят с лакирана жълта карета от осемнадесети век. Имаше толкова развлечения, колкото фантазията на Максин успя да роди — от въртележката до дегустацията на шампанско; молеше се да бъде успешен първият ден, не само за да се повдигне духът на персонала, а и заради представителите на пресата, на които тайно се надяваха.
	До десет и половина сутринта беше пълно мъртвило. Ала ето че в този миг се зададоха първите карети (Шарл веднага си помисли: „Ще трябва да наблегнем на този начин на придвижване“.) и от възбудената група, очакваща ги на стъпалата пред входа, се изтръгна радостен възглас. Съвсем ненадейно леля Довтанс смъкна алената си шапка и я подхвърли във въздуха. Беше по-обезпокоена от всички останали. Само тя знаеше, че именно нейните задкулисни действия бяха убедили в последния момент бащата на Максин да даде съгласието си.
	Ако се проваляха, той никога нямаше да й прости.


>>	19.

	Още от самото начало Джуди не срещна никакви проблеми с рекламата на замъка и първите гости, донесли приходи, бяха почти всички от Щатите. Максин беше поканила и няколко свои приятели френски знаменитости, включително Ги Сен Симон, вече прочут дизайнер, та да не би американците да останат с впечатлението, че хвърлят парите си на вятъра.
	— Очевидно всички се забавляват чудесно — отбеляза Ги след първата си визита.
	— О, да, един-двама вече направиха заявки за повторни посещения — похвали се не без гордост Максин. С изненада установи, че й е приятно да забавлява чужденците — почти всички й се струваха интересни, а радостта им бе заразителна.
	С доста усилия тя възстанови почти рухналото семейно имение на Шарл и върна живота в него. Естествено, не можеше да угоди на всички. Сестрите му бяха ледено критични, но те винаги намираха от какво да се оплачат. За тях беше признак на простащина един дьо Шазал да работи и домът им да бъде отворен за чужди хора. „Така му се пада, като се омъжи за буржоазка — процеждаше през зъби по-голямата. — Един господ знае какво ще бъде следващото, което ще измисли: стриптийз в салона или зоологическа градина в парка“.
	Двете сестри отказваха да проумеят факта, че ако не беше Максин, те просто нямаше да имат замък и че без нейната подкрепа и помощ Шарл не бе в състояние да наложи имението като една от най-посещаваните туристически забележителности в Шампан. Най-много сестрите се възмущаваха от простащината на американската сътрудничка на Максин, долетяла от Ню Йорк за откриването — тази младичката, Джуди, която говореше високо за пари и бизнес по време на ядене.


	Точно преди Джуди да отлети за Америка, Ги, който беше в Париж, ненадейно пристигна в замъка. Бяха освободили готвачката и затова сервираха студени ястия в кабинета. Докато вземаше парченце шунка, Джуди усети, че атмосферата е някак особена, изпълнена с напрежение и потиснат смях, като че във въздуха витаеше заговор или предстоеше да се разкрие някаква тайна. Може би се канеха да й поднесат подарък? Все пак идеята за замъка бе нейна… Тя взе чинията си и се сви на ниската табуретка пред камината до слабите нозе на леля Ортанс — целите в изпъкнали кокалчета след толкова години на високи токчета. Не беше прекалено студено, че да се пали огън, но Максин винаги го поддържаше тлеещ в малкия кабинет.
	— Май нещо става. Такива сте едни… Какво криете от мен? — попита подозрително Джуди.
	Леля Ортанс се засмя лекичко и едва не изпусна чинията си. Ги погледна към Шарл, който се ухили странно — компанията на Ги все повече му допадаше, въпреки че в началото се бе почувствал засегнат от присъствието на този модист, с когото Максин беше заедно още от детската градина и който следователно знаеше какво мисли тя много по-добре от нейния съпруг.
	Ги му кимна и се обърна към Джуди. Лицето му бе сериозно.
	— Джуди, искаме да обсъдим един делови проект с теб. Предлагаме ти да откриеш свой офис и да поемеш нашата реклама в Щатите.
	Джуди бе удивена.
	— Това е много… това е изключително мило и много благородно от ваша страна.
	— Изобщо не е, то е просто в наш интерес — отвърна Ги. — Имам нужда от рекламна агенция в Щатите, а с теб сме работили години заедно. Ти познаваш дейността ми.
	— Очевидно е, че и ние ще разчитаме най-вече на американски посетители в замъка — допълни Максин. — Чудесно ще бъде да имаме на разположение човек, комуто можем да се доверим, за да движи рекламата ни в Америка.
	— Не мислете, че тази идея не ми е минавала през ума! Но аз съм прекалено млада и нямам никакъв капитал. Максин, ти знаеш, че ми е необходим всеки цент, който успея да спестя, за да мога да плащам лечението на майка ми. Съвсем безпарична съм.
	— Сега за същата работа плащаме на други фирми — намеси се Шарл. — Вместо това бихме могли да плащаме на теб. Ако говорим честно, и аз си помислих, че си твърде млада, но всички сме започнали млади. Ти си почти на двайсет и три, Джуди. След като една жена на тази възраст е достатъчно зряла, за да поеме отговорност за отглеждането и възпитанието на своите деца, защо да не е способна да разгърне и свой бизнес? Не е необходимо да стартираш веднага. Можем да започнем след шест месеца.
	Джуди се обърна към Ги.
	— Това ли имаше предвид, когато дойде за пръв път в Ню Йорк? За това ли намекваше на Ийст Ривър?
	— Разбира се. Ти ни помогна да започнем. Сега ние искаме да ти помогнем. — Той се изправи и посегна към чашата с шампанско. — За теб, Джуди!
	Всички вдигнаха тост, а Джуди се разплака.


	Шарл вложи целия си неголям бюджет за реклама в новата рекламна агенция. Скоро бе заинтригуван от идеите на Джуди, от опростения й подход и впечатляващите резултати. Първоначално му беше трудно да работи с жена, която говори по такъв безцеремонен, откровен начин: Шарл бе свикнал с по-заобиколни делови разговори и с жени, които ласкаят мъжете, но скоро разбра, че за да оцелеят, са необходими нови нестандартни идеи; разбра и че след като Джуди започва собствена дейност, тя ще работи за него толкова усилено, колкото за себе си. Което тя всъщност и правеше.
	Не беше трудно да се рекламира нещо така ефектно и примамливо като шампанското; ако Джуди се бе опитала да продава четки или практични обувки, вероятно щеше да й бъде значително по-трудно. Още в началото тя лансира три думи, заредени с премерено внушение: „Париж. Шампанско. Максин.“. Използва името на Максин, а не на Шарл, тъй като той мразеше рекламата. Докато Максин оценяваше нейната магия. Беше й приятно да бъде знаменитост в професията си.
	Втората причина бе, че „Максин“ беше много близко до „Максим“ — световноизвестният парижки ресторант. Когато Джуди публикува запазената марка „Париж. Шампанско. Максин.“, последва незабавен протест от страна на ресторанта, защото там знаеха, че в общественото съзнание именно „Максим“ е неразривно свързано с Париж и че използването на собственото име на госпожа графинята може да обърка публиката. Ала поласканата и доволна от себе си Джуди отказа да промени запазената марка.
	Максин ставаше все по-популярна, растеше реномето й на френска знаменитост. Винаги, когато се наложеше, тя можеше да цитира някоя сентенция, да вметне остроумна шега или логична забележка. Джуди я предупреди никога да не говори на обществени места за пари, политика или на религиозни теми и никога да не се оплаква пред журналисти за каквото и да било; а когато се появи някоя злобничка статия, просто да я отмине.
	— Знам, че можеш да имаш купища хвалебствени изрезки от вестници — рече тъжно Максин, — ала хората обръщат внимание само на хапливите — тъкмо на онези, които ме разстройват.
	— Е, трябва да свикнеш — твърдо отвърна Джуди. — Не ме интересува колко бурно изливаш чувствата си в частни разговори, но никога не се опитвай да получиш извинение от вестник. Дай ги под съд или ги зарежи.
	Джуди държеше също приятелката й да бъде винаги добре облечена. На Максин не й бе трудно да изпълни тази препоръка. Обикновено тя пазаруваше в „Кристиан Диор“, въпреки че първоначално си позволяваше само по няколко комплекта годишно. След „Диор“ тръгваше бавно по улица Фобур Сент Оноре, за да пообиколи бутиците и да попълни запасите си от бельо.
	Максин имаше нужда от доста бикини по една твърде интимна причина.
	Шарл беше много нежен и сговорчив съпруг. След кратък период на раздразнителност той я остави да поеме организацията на техния живот, дори се забавляваше и се чувстваше горд от начина, по който тя го правеше. Понякога, макар и доста рядко, все пак налагаше своето мнение. В повечето случаи Максин постъпваше така, както намереше за добре и по правило печелеше случайните им спорове; ала Шарл не допускаше тя да забрави, че той е сляпо подчинен и не го държи под чехъл, а просто той иска да й угоди. Имаше свой специален маниер да напомня това на съпругата си.
	Понякога на официалните вечери Шарл караше Максин да затаи дъх, да се изчерви и дори да забрави какво е искала да каже. Достатъчно беше само един негов многозначителен поглед. Той се наслаждаваше неизмеримо от властта си над нея, своята способност да прогони спокойствието й с този единствен поглед, който Шарл чудесно усещаше, караше сърцето й да политне, а слабините й да се навлажнят. Максин знаеше точно какво означава този поглед.
	Една вечер, скоро след като се бяха оженили, Шарл й прошепна: „Искам на бала у дьо ла Фрезанж да бъдеш без бельо. Трябва да съм сигурен, че ще си готова, ако пожелая да те почувствам, в който и да е момент“. Максин помисли, че се шегува, но по едно време, както танцуваха, той я изведе извън залата до един тъмен ъгъл на терасата и бързо мушна ръце под светлорозовите тюлени волани на балната й рокля.
	Тя беше с бикини.
	Той ги съдра, захвърли ги на земята и я притисна към каменния парапет, обгръщайки я с лявата си ръка. Отзад изглеждаха като двойка влюбени, но Шарл я галеше все по-страстно. Тя се ужасяваше, че някой ще ги види, а също и че може да падне от терасата, ала бе безсилна да устои на ритмично движещите се пръсти. Той разкопча бързо дрехите си и Максин го почувства в тялото си, обладаващ я с егоистичен плам, какъвто тя не бе усещала никога досега. После Шарл я целуна нежно по устните и прошепна: „Скъпа, очаквам да ми се подчиняваш за някои неща без никакви въпроси“.
	След тази вечер понякога се случваше да поиска от нея да бъде без бельо, особено когато отиваха на много официален прием. Освобождаваше шофьора си, за огромна негова изненада, и в колата ръката му се плъзваше под полата й между бедрата, за да разбере дали му се е подчинила. Веднъж, когато заръката му не беше изпълнена (Максин просто искаше да види какво ще стане), той спря колата и грубо й каза да слезе. И там, на ивицата трева край пътя, я накара да смъкне бикините си, хвърли лекото парче шифон с цвят на праскова през живия плет, вмъкна Максин на задната седалка на колата, сложи я на коленете си и я напляска. С него шега не биваше.
	Няколко дни по-късно, след като бяха вечеряли вкъщи само двамата, Шарл я хвана за ръка и я заведе в офиса, който деляха. Празната стая приличаше на приятна, непретенциозна гостна, въпреки пишещите машини, магнетофоните и шкафовете с папки. В средата и имаше старинно бюро, покрито със зелена кожа, с чекмеджета от двете страни, за да могат на него да работят двама души.
	Шарл се хвърли в своя въртящ се стол.
	— Свали си дрехите — изрече меко той, — сега. Искам да те видя гола.
	— Но прислугата не си е легнала. Защо не се качим горе?
	— Сега! Тук!
	Наблюдаваше я с лека усмивка как се съблича, след това се пресегна и грубо дръпна стегнатата й на кок руса коса, тя се разпиля и покри тежките й гърди. Тогава я придърпа в скута си и я накара да го възседне с лице към него — обезпокоена, объркана и доста озадачена. Впи устни в едната й едра гърда с прозиращи вени и засмука страстно, докато Максин, извила гръб назад така, че разбърканата й коса се спускаше почти до пода, престана да съзнава къде е и какво прави. Той повдигна леко задните й части, придърпа нежно тялото й към своето, започна да прониква в нея и когато Максин бе на върха, прошепна в ухото й:
	— Още ли се притесняваш от прислугата?
	— Не, не! — задъхано простена тя. — Не спирай, не спирай!
	— Притесняваш ли се, че някой може да ни види?
	— Не!
	През друга лунна нощ той отново я накара да се съблече в офиса и да седне на края на огромното бюро. Погали гърба й с кадифени движения, сладострастно и в същото време някак безучастно; докосна леко с върховете на пръстите си закръгления й корем и вдъхна топлото й, мускусно женско ухание. После я бутна нежно назад и тя се подпря тръпнеща на коженото бюро, а косата й се разпиля по диктофона. Шарл наведе глава и прекара език по бледото й тяло. И докато Максин стоеше неподвижна и леко задъхана, той бързо свали дрехите си и я накара да легне на бюрото. После нарочно спря и попита:
	— Предполагам, че не би имала нищо против, ако госпожица Жанин види какво става тук в извънработно време, нали?
	— Не! О, Шарл, моля те, върни се в мен.
	— Не би имала нищо против, ако тя разбере, че госпожа графинята — толкова възпитана, толкова елегантна, се превръща в изоставена уличница само като плъзна ръка между бедрата й?
	Стенещата от удоволствие Максин не отговори.
	Тя ставаше все по-известна във Франция, ухажваха я, цитираха я и я снимаха с една или друга знаменитост, а на Шарл му беше приятна мисълта, че е в състояние да разколебае самоувереното й поведение само с един поглед. Намираше я с очи в стаята, пълна с безупречно облечени, важни хора и незабавно получаваше удовлетворението, виждайки я как леко подскача и почервенява.
	Късно вечерта разкъсваше ефирната й нощница — обичаше да разкъсва нежните, покрити с дантела дрехи на съпругата си и казваше: „Това искаше да направи с теб генералът, нали?“. Или сграбчваше грубо гърдите й, заравяше глава между тях и прошепваше: „Това ли искаше ти от онзи мъж, Нюман?“.
	Максин не беше и предполагала, че семейният живот може да бъде така изпъстрен с рискове и изненади и че разходите й за бельо ще бъдат толкова големи.
	Ала на нея й допадаха тези опасни и непредвидими мигове.
	Повечето й приятелки имаха връзки с други мъже, но Максин отдавна бе решила, че ще бъде вярна на съпруга си — необикновено решение за французойка от нейната класа. Тя чувстваше и се надяваше, че не се нуждае от други силни усещания в живота си.
	Въпреки своята любвеобилност, Шарл се оказа извънредно ревнив, но само когато видеше, или си въобразяваше, че някой особено красив мъж се интересува от Максин. Не бе от съпрузите, които постоянно искат обяснения.
	С едно изключение.
	През зимата на 1956 Максин замина внезапно за една седмица, без да предупреди и без да спомене за намеренията си на никого, само остави едно кратко съобщение при секретарката на Шарл. Непосредствено преди това изчезна малката й зелена кола „MG“ и тя беше провела куп междуградски разговори от своя будоар — стая, която рядко използваше.
	Върна се след седем дни — бледа, измъчена, объркана и печална. Каза на вбесения и обезпокоен Шарл, че решила внезапно да посети Колет Жоайо — своя приятелка от училище, която живеела в Бордо и внезапно се била разболяла.
	Съпругът й избухна в ревнива ярост — дори не се беше потрудила да го излъже по-изкусно. Отвърна й язвително, че му е трудно да си представи как тази приятелка, с която толкова време не се е виждала и която всъщност й е малко повече от позната, изведнъж е била поразена от болест, налагаща нейното присъствие.
	Какво е било заболяването? Как се казва лекарят на госпожа Жоайо, какъв е телефонният му номер? Защо е заминала, без да предупреди, но с предварително нареден куфар? Защо го е приготвила сама, а не е помолила за това прислужницата? Защо не му е казала за болестта на Колет, преди да замине? Защо го е търсила по телефона в канцеларията в Еперне сутринта, за да съобщи, че ще отсъства няколко дни, след като знае, че по това време той никога не е там? Защо не се е обадила поне веднъж вкъщи?
	Максин се опита да отговори на потока гневни въпроси. Измъкваше се от една нескопосана лъжа, за да се сплете тозчас в нова, но упорито не желаеше да даде каквото и да е правдоподобно обяснение за отсъствието си. Лицето й беше бледо, тя изглеждаше зле — Шарл никога преди не я беше виждал толкова тъжна. Като че ли въобще не я интересуваше какво чувства, мисли или казва той. Дори не се постара да скрие безразличието си. Въпреки че физически беше тук, духом бе много, много далече. С някого другиго.
	Шарл излезе стремително от будоара й, спусна се по витата стълба, скочи в лагондата си и изчезна за една седмица в Париж без никакви обяснения. След заминаването му тя установи, че от училищния й албум липсват две снимки на Пиер Бурсал. Намери ги скъсани на парчета на тоалетната си масичка.
	Една вечер Шарл се прибра мрачен, но самодоволен.
	Последва тежка сцена, която завърши бурно и щастливо в леглото. Въпросът не бе повдигнат никога повече.
	Той знаеше, че е постигнал своето.


>>	20.

	Щом съзря слабите светлинки, блещукащи тук-там из долината в спасителната Австрия, Елизабет се почувства самотна и обезпокоена. Почти не й се искаше да стигне до тях. Останало без дъх, крехкото изтощено дете поспря, за да разтрие измръзналите си ръце и отново пое с мъка през австрийския сняг, надолу по виещата се пътека, която водеше към Айзенщадт.
	Час по-късно тя се изкачи, олюлявайки се, по стъпалата на първата срещната къща и уморено заблъска с чукчето по вратата. Внезапно блесна ярка светлина, появи се мъжки силует и детето чу как някой каза: „Хелга, сипи още супа, имаме си гостенче“. Замаяна и притихнала, Елизабет смътно долавяше, че се намира в изпълнена с пара кухня и някакви странни възрастни, облечени за сън, се суетят около нея. После заспа, увита в одеяло и сгушена в едно кресло.
	На следния ден я отведоха в лагера за бежанци край Айзенщадт — няколко редици стари, неприветливи военна бараки, между които се движеше непрекъснат поток от хора, част от сто и петдесетте хиляди унгарски бежанци, нахлули в Австрия през 1956 година. Набързо събраните работници-доброволци влизаха от барака в барака и се мъчеха да изкопчат подробности от отчаяните, мълчаливи хора с вдигнати яки, скупчили се на групи и стискащи издути пазарски торби, чували от картофи или малки чанти за книжа, в които бяха скътали всичко, което имаха.
	Нетърпелива, изморена жена с мазно лице, която държеше папка с листа, попита Елизабет как се казва. Заговори й отначало на развален немски и обърканото дете не можа да разбере какво искат от него, докато тя не премина на френски.
	— Кажи, дете! На лентата около врата ти няма надпис. Трябва да запиша името ти, преди да отидеш на медицински преглед.
	Най-сетне момичето изрече дрезгаво:
	— Лили.
	— Лили чия?
	— Quoi, s’il vous plait, madame?*
	[* Моля, не ви разбрах, госпожо? — (фр.). — Б.пр.]
	— Фамилното ти име, как е фамилното ти име?
	— Да… да… — Не, тя вече не се казваше Дасен… Лили изхлипа: — Ко… ко… ваго.
	Жената записа на лист хартия „Лили Ваго (френски говореща), родена през 1949 година“ и така, на седемгодишна възраст Лили получи четвъртото си фамилно име — първо, онова от акта й за раждане, после Дасен, Коваго и сега Ваго. След това й дадоха парче сапун и къшей черен хляб и тя застана на опашката от възрастни с тъжни очи, за да мине на медицински преглед. Ушите й бучеха, после усети студените слушалки на гърдите си.
	— Прилича ми на пневмония. Шок и премръзване. Настанете я в болничната барака. Следващият, моля.


	Веднага щом се почувства достатъчно добре, за да пътува, от комитета за бежанците й казаха, че ще я изпратят при едно семейство в Париж.
	— Имаш късмет, Лили. Не успяхме да настаним дори и половината от хората в този лагер.
	По време на дългото неприятно пътуване с влака детето не размени нито дума с неспокойните си изнурени спътници. Когато пристигнаха на остро миришещата гара, ги посрещна друга представителка на комитета за бежанците. Носеше неизменната папка. Отметна ги в списъка си и ги заведе в чакалнята, където те се отпуснаха на твърдите пейки с чувството, че животът им започва отново.
	— Лили… Лили Ваго, ето я ей там, госпожо Сардо. Лили, стани и кажи „Добър ден“. Ще бъдеш настанена при госпожа Сардо, която бе така великодушна да те приеме в дома си.
	Двойката на средна възраст, която стоеше пред Лили, не изглеждаше никак великодушна. Бяха се опаковали заради студа и острите им носове и стиснати устни се показваха иззад тъмните шалове.
	Здрависаха се студено с детето. Жената реагира рязко:
	— Но ние очаквахме по-голямо момиче. Искахме да е между дванайсет и четиринайсетгодишно.
	Също толкова рязко представителката на комитета за бежанци отвърна:
	— Госпожо, оценяваме вашето гостоприемство и загриженост, но в тази ситуация нямаме възможност да поръчваме деца, лагерът за бежанци не е универсален магазин.
	— Няма ли багаж? Паспорт? — попита мъжът.
	— Тази вечер ще минем без документи — отговори отегчено служителката. — Само подпишете тук и тук и ето тук, а утре заповядайте по всяко време в службата, за да попълните необходимите бланки и да приключим с формалностите.
	Детето излезе от гарата и пое към новия дом и живот със семейство Сардо. Чувстваше, че нещо не е наред, че ги бе разочаровала и раздразнила. Взеха мълчаливо метрото до Саблон, а после поеха бързо по тъмните улици към една стара жилищна кооперация. Огромният, покрит с арка вход към вътрешния двор бе преграден от черна порта, достатъчно голяма, за да мине каруца, натоварена със сено. Лили последва новите си родители твърде уморено, за да може да забележи каквото и да било, освен болките в прасците и гърдите и мъглата в главата си. Спряха пред вратата на апартамента и докато господин Сардо търсеше ключовете, детето се свлече на пода.
	— Анри, май й има нещо? — пошушна обезпокоено госпожа Сардо. — Няма да приемем дете инвалид, само това липсваше. И да хвърляме пари за лекари; имаме нужда от здраво момиче, което да може да върши домакинската работа.
	— Все пак тази вечер ще е по-добре да извикам лекаря. — Господин Сардо взе малкото крехко телце. — Сложи я в леглото, а аз ще се обадя на Дютей.
	Доктор Дютей беше отзивчив.
	— Нищо особено. Децата са невероятно издръжливи. Изтощена е, а от това което казва, ми се струва, че наскоро е прекарала пневмония и не се е възстановила напълно. Намира се в състояние на тежък емоционален шок и няма да иска да разговаря за причините — съвсем нормално и разбираемо. В момента не е достатъчно силна, за да преживее отново всичко, разказвайки патилата си, така, че моля ви, не я разпитвайте. Нека остане в леглото, давайте й калорична храна и горещо мляко и й осигурете пълно спокойствие.
	Той погледна подозрително към госпожа Сардо — не можеше да си я представи в ролята на утешителка. Свали очилата си, изтри ги с носната си кърпа, помълча и хитро подхвърли:
	— Вие сте героиня, госпожо, и светица, щом сте спасили нещастното дете! Утре ще дойда отново и ще идвам всеки ден, докато се възстанови напълно, без да ми плащате визитите. Умолявам ви, позволете ми да се присъединя към вашата благородна постъпка.
	На следната сутрин госпожа Сардо облече черното си палто, завърза един дебел червеникав шал около врата си, забоде с две игли шапката си и пое към централната служба на комитета за бежанците. Каза своето име на жената в приемната и зачака в малкото претъпкано помещение. Забързани хора влизаха и излизаха; някои от тях бяха служители, но очевидно имаше и доброволци. След безкрайно висене я въведоха в малка, студена стаичка, задръстена от папки с документи.
	— Вие не сте същата жена, която вчера беше на гарата — обърна се госпожа Сардо към дребната, изтерзана служителка.
	— Да, Ивон знае унгарски и трябваше да излезе, за да посрещне нова група, която не очаквахме. Съжалявам, госпожо, нямаме за цел да ви притесняваме, но изведнъж на всички ни се струпаха повече проблеми от обичайното. Къде е детето?
	— Вкъщи, болно е. Лекарят казва, че трябва да остане в леглото поне две седмици и той ще идва всеки ден! Представяте ли си какви разходи са това! Много добре като за начало.
	— О, госпожо, ще се заемем веднага с подробностите, за да се опитаме да намерим родителите на детето. Ще направим всичко, което е по силите ни, но след като момичето се възстанови, трябва да го накарате да разкаже някои неща за себе си. Хайде сега да опитаме да попълним тези бланки.
	И така, бланките бяха попълнени, подпечатани и върнати в папката, която бе оставена в чекмедже под буквата „В“.
	Една сутрин, когато се почувства достатъчно добре, Лили седна в леглото с увит около гърдите й дебел шал. Тя попита разтревожено какво е станало с Анжелина, Феликс и млечният й брат Роже.
	— Комитетът за бежанците се опитва да ги открие. Щом се оправиш напълно, ще отидем в канцеларията и така ще ти кажат каквото знаят.
	— А знае ли vraie maman къде съм?
	— Не са ли господин и госпожа Ваго твоите истински родители?
	— Не, Анжелина трябваше да се грижи за мен, докато ме вземе истинската ми майка, която е в друга страна, а Феликс се грижи за нея и за Роже, въпреки че разбира се, той не е vroi баща на Роже. Фамилното име на Феликс е Коваго, а аз всъщност съм Елизабет, макар че предпочитам да бъда Лили, тъй като той ме наричаше така. Всички в Унгария ми казват Лили и само в Шато д’Окс ми викаха Елизабет. Мисля, че по` ми харесва да съм Лили и да съм в Унгария, а не в Швейцария, само че ми се иска да можех да говоря добре унгарски. Знам само няколко думи.
	Дали детето все още бълнува, зачуди се госпожа Сардо. По-добре да изчака визитата на лекаря утре и тогава да я разпита отново.
	На следващия ден тя взе кухненската тетрадка и молив, седна при Лили и започна да описва нейното житие-битие.
	— Значи ти си отгледана от госпожа Коваго, живяла си в Швейцария и сте били на гости в Унгария, когато е започнала революцията? И не знаеш никакви подробности за истинската си майка?
	— Да, да, да, не. А сега мога ли да спя?
	Докато вечеряха госпожа Сардо обсъди въпроса със съпруга си.
	— Не сме длъжни да търсим семейството й — това е работа на комитета за бежанците — заяви тя. — И въобще не съм сигурна, че това, което разправя, е вярно. Доктор Дютей каза днес следобед, че е възможно да живее в някакъв въображаем свят, за да избегне кошмарите на истинския. Сигурно за нея това е било единственият начин да приеме внезапната загуба на семейството си.
	— Но, може би, междувременно, скъпа — отвърна господин Сардо, докато разрязваше хрупкавия лучник, — е добре да пишем до кмета на Шато д’Окс да провери дали там живее, както казва детето, семейство Ваго или Коваго. Все пак, ако са успели да избягат, би трябвало да се върнат в дома си и тогава ще можем да изпратим момичето обратно и да поискаме парична компенсация, което е наше морално право. Ако пък не са успели да избягат, или ако са били убити, детето трябва да получи някакво наследство — може би къщата. Така, че още утре сутринта ще напиша писмото.


	Зимата в Париж през 1956–57 бе ужасно студена. Доктор Дютей не позволи на Лили да излезе от душния, претоплен апартамент до средата на февруари, когато госпожа Сардо посети отново канцеларията на комитета за бежанците, този път придружена от детето. И този път се наложи да чакат в малката ледена стая, но сега тя поне не беше препълнена. Най-сетне една жена доброволка, която госпожа Сардо не бе видяла миналия път, им обърна внимание.
	— Как се казваш, миличко?
	— Лили Коваго.
	Последва половинчасово изтощително търсене, тридесет минути безкрайно ровене из жълтеникавите купчини хартия, разхвърляни по бюрото и натъпкани в шкафовете, докато госпожа Сардо се сети да каже:
	— Може би папката е на буквата „В“ на името Ваго — в началото стана грешка. Не по моя вина. — Наистина, папката бе на буквата „В“. Сега пък жената загуби очилата си, а госпожа Сардо — търпението си. — Мисля, че е недопустимо да ме заставяте да чакам цял половин час, а документите да се губят два пъти.
	Служителката доби още по-измъчен вид.
	— Няма запитвания за дете с такова име.
	— Идиотка! — изстреля госпожа Сардо. — Запитванията би следвало да бъдат за дете с име Коваго или Дасен — предишното име на майка й, и затова трябва да търсите на буквата „К“ или „Д“.
	Жената отново взе да рови в шкафа, но така и не намери папка с надпис Коваго или Дасен.
	— Само ми губите времето — сопна се госпожа Сардо. — Губите и вашето собствено сред тая бъркотия. Това си е чиста съсипия — да стои човек тук като ненормален.
	И се понесе навън, повличайки и Лили.
	Капналата от умора служителка постави папката на детето — все още с надписа „Ваго“, на буквата „В“. Никой, който би могъл да потърси Лили, не би се сетил да погледне на буквата „В“. Сега тя бе буквално загубена в това море от разхвърляни документи.
	На следващата сутрин, след като изслуша преливащия от негодувание отчет на съпругата си за посещението й в центъра за бежанци, господин Сардо написа друго писмо, в което се оплакваше на председателя на комитета за бежанците. Получи извинителен отговор, който обаче не съдържаше никаква нова информация.
	След шест седмици дойде кратко писмо от канцеларията на кмета на Шато д’Окс, в което той уведомяваше господин Сардо, че доколкото знае, в града няма семейство Ваго, но един унгарски келнер, наречен Коваго, е живял под наем във вила, намираща се в покрайнините. За жалост той и неговото семейство заминали на гости в Унгария тъкмо в навечерието на революцията и явно всички са били избити при опита си да избягат.
	В архива на града нямало повече сведения.


	— Не мисли, че сме богати. — Госпожа Сардо изсумтя леко, докато внасяше пазарските чанти през големите порти. — Живеем в апартамента на нормиран наем — имахме късмет след войната.
	„Не мисли, че сме богати“ беше любимата фраза на семейство Сардо. Ако Лили си вземеше допълнително хляб, ако забравеше да угаси лампата в тоалетната без прозорци, или ако поискаше каквото и да било, фразата автоматично се изстрелваше от устата им.
	Те бяха бездетни. Никога тиранично бебе не бе обърквало съня им или подредбата в техния дом. Не бяха се грижили за друго живо същество, освен за котка и скоро разбраха, че им тежи да носят отговорност за отглеждането на малкото момиче. Причината, поради която бяха поискали да осиновят сирачето, бе съвсем практична — трябваше им някой, който да ги гледа на старини, да бута инвалидна количка, ако се наложи, да дежури край леглата им или да взема пенсиите им. Никога не бяха си позволявали да наемат прислужница, а сега госпожата навлизаше в години и имаше нужда от помощ вкъщи, а не би било зле и някой да й прави компания, тъй като господинът работеше в държавната статистика и след двадесет и седем години съвместен живот просто нямаха какво да си кажат.
	Но въпреки че беше малко и слабо и силите му не стигаха да работи, детето ядеше почти колкото една прислужница. Ала за разлика от прислужницата, на него не можеше да се разчита, тъй като или беше на училище, или се туткаше с домашните си. В момента момичето определено не си оправдаваше разходите. А и не можеше да му се вярва — бе започнало да лъже. Очевидно имаше лоша наследственост, надяваха се поне да не е еврейка.
	Кротка, послушна и бледа, Лили наистина бе започнала да подхвърля дребни лъжи за самозащита, та да й остава време да мечтае. Лъжеше, че е излязла по-късно от училище и че не е била в парка — където не би трябвало да се скита; че е ходила на църква; че е забърсала праха и е изгладила. Тъй като двамата Сардо насила тласкаха въображението на Лили по сивата пътека на самосъхранението, тя стана потайна и живееше в свой измислен свят, в който самотното дете се превръщаше в обожавана и бляскава героиня. Лили растеше все по-потисната и затворена. Обгърна образа на майка си в романтична мистериозност, тъй като в противен случай трябваше да приеме, че е била грубо изоставена от нея.
	Апартаментът на седмия етаж беше малък, тъмен, неуютен и безупречно чист. Всяка грозна порцеланова фигурка имаше точно определено място — Лили научи това, докато ги почистваше всеки ден. Тя живееше в стая с размери на кибритена кутийка, която се намираше до мрачната кухня, гледаше към вътрешния двор.
	Макар и да не й беше лесно в училище, Лили скоро установи, че предпочита веселата и шумна училищна атмосфера пред клаустрофобичната погребална всекидневна в дома на Сардо. Несъмнено трябваше да заляга здравата над уроците.
	Госпожа Сардо не възнамеряваше да оставя Лили да бездейства. През ваканциите момичето не само вършеше цялата домакинска работа, но и приготвяше салатата, сервираше, гладеше и кърпеше. Скоро госпожа Сардо откри, че Лили бродира с изключително изящество и й стовари още ангажименти. „Е, какво пък — мислеше тя, като гледаше как детето се трепе, — дяволът се старае да създава работа на безделниците.“


	След две години Лили осъзна — може би по-добре от самите съпрузи, че те гледат на нея като на лошо капиталовложение, което, за жалост, не може да се ликвидира за сметка на нещо по-обещаващо. Не че бяха невнимателни, напротив — обличаха я, хранеха я и й поднасяха поучителни подаръци за рождените й дни: книга с животоописания на светци, комплект за бродиране, някоя нова дрешка, ала момичето беше толкова неблагодарно.
	Точно преди деветия й рожден ден госпожата й показа снимка във вестника на едно африканско сираче с огромни и мършави крайници и натърти:
	— Виждаш ли от какво те спасихме!
	Лили дълго мълча и накрая отвърна:
	— Моята майка нямаше да ме остави да гладувам.
	— Знаеш прекрасно, че майка ти е мъртва.
	— Другата ми майка ще дойде да ме вземе.
	Госпожа Сардо изгуби търпение.
	— Ти, малка лъжкиньо, твоите приказки за другата ти майка и шейната със звънчета са само една глупава измислица. Свещеникът ми каза, че много деца имат навика да си фантазират, особено ако родителите им ги бият заради лошото им поведение. Щеше да направиш по-добре, ако се беше държала почтително с нас. Дължиш ни уважение. Именно ние те приютихме, ние те храним и харчим пари заради теб. Майка ти и баща ти са мъртви! Набий си това в главата.
	— Но не и моите баба и дядо Коваго. В онази нощ те не тръгнаха с нас. Когато порасна достатъчно, ще отида при тях.
	— Ти си малко неблагодарно идиотче! Дори да са живи, сега те са зад желязната завеса и никога вече няма да ги видиш.
	Лили мълчеше, борейки се с мъката и отчаянието. В миг гневът й и дълго потисканата обида избликнаха и с поглед, святкащ от ненавист, тя заплю госпожа Сардо. Последва слисано безмълвие, след като вбесената жена изрева:
	— Тези гаменски обноски само издават низкия ти произход! Довечера ще разкажа на моя съпруг за безобразното ти поведение и той ще те накаже. А сега марш от стаята!
	Лили побягна, а сълзите й капеха по ученическата престилка. Хвърли се по очи на коравото легло и закопня за Анжелина, Феликс и Роже. Нямаше си никого. Нито брат, нито баба, нито дядо, нито чичо, нито баща. И вместо две майки, сега нямаше дори и една. Щеше ли някога нейната vraie maman да научи, че тя се намира в Париж? Как да разбере къде да я търси, когато това стане възможно?
	Струваше й се, че някакъв отмъстителен дух я преследва и съсипва в този безрадостен апартамент. Въпреки че беше само на девет години, Лили вече знаеше, че детството й е свършило и от сега нататък я чакаха дълги, сиви дни, които щяха да се точат, докато порасне достатъчно, за да може да избяга.


>>	21.

	През първите три години след откриването на замъка за посетители Максин работеше почти непрекъснато. Към края на 1959 откри, че дейността им върви на зигзаг — една стъпка назад, три напред. Персоналът в Шато дьо Шазал се усъвършенстваше бавно, а Максин, която отговаряше за него, установи, че й е трудно да се справя с проблемите. Те бяха от много по-голям мащаб в сравнение с онези, на които беше свикнала в магазина на улица Жакоб.
	През първата година имаха деветдесет и две хиляди посетители и приходите им възлязоха на тридесет милиона и осемстотин хиляди франка. С други думи — търпяха загуби. „O rage, o dèsespoir“*, помисли мрачно Максин, спомняйки си любимото възклицание на Пейган. Прекарваше все повече часове със счетоводителите, все по-чести ставаха тревожните посещения в банката, а най-ужасното от всичко бяха заемите, които й струваха безсънни нощи.
	[* О, бяс, о, отчаяние! (фр.). — Б.пр.]
	През втората година през замъка минаха сто двадесет и една хиляди посетители, от които получиха четиридесет и осем милиона и четиристотин хиляди франка. Успех!
	Но щеше ли да е траен?
	Третата година над сто седемдесет и четири хиляди души посетиха Шато дьо Шазал, а следващата те надхвърлиха вълшебното число двеста и петдесет хиляди.
	Да, бизнесът процъфтяваше. А Максин? Ги загрижено сподели с Шарл, че тя прилича на човек, който тича твърде бързо надолу по стръмното, тласкан от собствения си устрем, без да може да спре. Шарл се съгласи с него и даде подробни указания на секретарката й. Госпожица Жанин трябваше да държи госпожа графинята колкото е възможно по-встрани от работата. Тя се справи така добре, че накрая Максин се освободи от почти всичко, с изключение на ежеседмичните делови срещи в понеделник със счетоводителя на имението и в петък с Кристина за обсъждане на проектите.
	Вече не стоеше зад бюрото до полунощ, за да го разчисти, та на следващата заран да я посрещне нова купчина поща. Вместо да става в шест, сега Максин закусваше лениво в леглото, отиваше в офиса в девет и към обяд привършваше сериозната делова работа за деня. За нейна радост можеше да прекарва значително повече време с децата; ето едно от предимствата да живееш там, където работиш, мислеше тя, когато в студените следобеди играеше с двете си очарователни малки момченца в отоплената от камината детска стая, а щом пекнеше слънце, се втурваха да полудуват с кучетата из парка. Максин никога не беше очаквала, че децата могат да бъдат извор на щастие и понякога, като гледаше синовете си, усещаше как внезапно я обзема чувство за вина — струваше й се, че не ги заслужава и че всичко е прекалено хубаво, за да бъде истина. Потръпваше от мисълта, че може би съдбата е приготвила някакво страшно наказание заради почти безскрупулната й практичност, възмездие за бляскавата й кариера.


	Отчасти поради невероятния успех на замъка, „Паради“ придобиваше все по-голяма популярност в областта на реставрациите и преустройването на исторически къщи. След като Шато дьо Шазал бе открит и „Паради“ показа какво може, в офиса на фирмата нахлуха потенциални клиенти. До момента Максин беше реставрирала успешно двадесет и шест старинни здания.
	„Паради“ преобразяваше историческите сгради в туристически забележителности, хотели или малки апартаменти за по няколко семейства. Вече бяха назначили четирима дизайнери на пълно работно време. Максин не само изискваше от сътрудниците си да работят усилно, но се и стараеше да създаде ведра атмосфера, та те да изпитват удоволствие от труда си и често, когато се отбиваше в главното ателие, там избухваше непринуден смях. Същевременно тя продължаваше да утвърждава всеки план на ниво ескиз, преди да бъде представен на клиента. Нищо, колкото и дребно да беше, не убягваше от погледа й.
	Тя беше незаменима и в друга много важна област. Понякога инвестициите, необходими за проектите на „Паради“, стигаха до петдесет милиона франка, друг път биваха значително по-малко. Тя трябваше да представя схема на възможните източници на средства. „Впускаш се с пламък в очите, като бикоборец, който излиза на арената“ отбеляза веднъж Шарл.
	За Максин работата беше забавление. Вероятно защото никога не бе претърпявала сериозно поражение.


	По това време, макар да знаеше, че съпругът й ще се вбеси, тя направи нещо, което тайно желаеше от доста отдавна. От години мразеше гърдите си. След раждането на момчетата те бяха все така едри и отпуснати и един ден, без да каже на Шарл, тя постъпи инкогнито в болница.
	Заедно с нейната vendeuse* от „Диор“ бяха очаквали след козметичната намеса Максин да добие силуета на Одри Хепбърн, но въпреки че беше повдигнат с десетина сантиметра, бюстът й си остана огромен. Операцията беше много болезнена и под всяка гърда червенееха и по една груба линия чак до зърната. Бяха грозни и никога нямаше да изчезнат.
	[* Продавачка (фр.). — Б.пр.]
	Шарл се разяри. Той изключително харесваше гърдите й.
	— Защо не ми каза нищо, преди да отидеш? Знаеш, че винаги има опасност при пълната упойка!
	— Защото мислех, че може да ме спреш.
	— Дяволски права си! Гърдите ти не са само твои, те са наши. Как щеше да се почувстваш, ако аз бях решил да си кръцна някой и друг сантиметър?


	Като цяло животът на Максин беше вълнуващ и успешен до тридесетата й година. Тогава се случиха две неща — забременя отново и Шарл се влюби в друга жена.
	Първоначално разбра само за първото събитие. Никак не се зарадва. Двама сина й бяха достатъчни. Вече бе набрала високи обороти и за пръв път от години се наслаждаваше на положението си. Работата не бе просто ежедневно блъскане — тя чувстваше, че на нея е поверена отговорността за онова, което става. Организацията й бе високоефективна и Максин изплащаше заема значително по-бързо, отколкото бе очаквала.
	Една сутрин, докато й подаваше пощата, госпожица Жанин занарежда:
	— Вчера госпожа дьо Фортюни беше отново тук. Изглежда твърде вдадена в работата си на рекламен специалист. Постоянно търси господин графа по телефона и забелязах, че е в списъка на гостите за днес. Според мен винаги мирише твърде силно на карамфил. Прекаленото използване на парфюм може да бъде противно.
	За Жанин това бе толкова дълга и необичайна реч, че Максин я погледна рязко. За какво говореше това момиче? За парфюма на някаква рекламна агентка? „Не беше ли дьо Фортюни жената, която работеше над етикетите и брошурите за новото шампанско?“ — запита се тя лениво, после отхвърли тази мисъл и започна да преглежда пощата. Въпреки това по време на официалния обяд Максин обърна внимание на хубавката дребна госпожа дьо Фортюни. Беше облечена с нов костюм „Шанел“, un vrai Chanel, а не копие от „Уолис“, от вълнен плат екрю, обточен с тясна сатенена ивици в същия цвят — непрактичен и екстравагантен. И Жанин беше права — тази жена наистина вонеше на карамфил. Все пак беше интелигентна и интересна гостенка, разказваше забавни случки от практиката си и всички я намираха за очарователна.
	Вниманието на Максин бе внезапно привлечено от току-що пристигналите сър Уолтър и лейди Клиф. След панихидата на Ник тя, заедно с Кейт, посети няколко пъти родителите му в Лондон; беше много тъжно, тъй като майката на Ник се вкопчваше отчаяно в неговите приятели — особено в онези, които го бяха видели последни, сетна връзка с мъртвия й син.
	След като гостите отидоха да разгледат пещерите с шампанско, лейди Клиф помоли Максин да види децата. Двете жени седнаха в светлата, слънчева стая, а в краката им Жерар и Оливер шумно се боричкаха. Лейди Клиф продума замислено:
	— Най ми тежи, че никога няма да имам внуци. — Помълча, после продължи: — Естествено, Уолтър е загрижен, че няма кой да наследи титлата, но той се беше примирил с това отдавна преди синът ни да бъде убит. — Максин я погледна озадачена. — Когато бе на четиринайсет години, Ник се разболя от заушка и се получиха усложнения. На два пъти ни казваха, че няма да оживее, но го спасиха. Специалистите обаче бяха категорични, че никога няма да може да има деца.
	— Знаеше ли Ник за това? — попита Максин удивена.
	— Да, разбира се, ние му казахме, но мисля, че така и не се примири — предполагам, винаги тайно се е надявал, че може да бъде излекуван.
	— Горкият Ник. И добре, че Джуди не се съгласи да се омъжи за него — сподели Максин с Шарл по-късно, когато се обличаха за вечеря. — Въпреки че сега — допълни тя, като потупа корема си — лично аз съвсем не изгарям от желание за дете.
	Шарл се засмя.
	— Търпение — рече той. — Има доста да чакаш.
	Наведе се да я целуне по шията и тогава Максин усети слабата миризма на карамфил. Не можеше да я сбърка. Отхвърли появилата се в главата й мисъл. Все пак Шарл бе с тази жена целия ден.
	След две седмици Кристина съвсем неочаквано подхвърли:
	— Снощи видях господин Шарл в „Льо Гран Вефур“. Трябва да знаеш, Максин, че с всяка изминала година той става все по-красив и тази очарователна бледност много му отива.
	— В „Льо Гран Вефур“? Сигурна ли си?
	— Да. С онази жена от неговата рекламна агенция. Джак Рефолд беше тук с нова доставка и реших да го заведа в някое хубаво място. Шарл беше на другия край на ресторанта. Махнах му, но мисля, че не ме забеляза.
	Тя се върна към работата си и заговори за последната партида мебели от Рефолд. Максин се чувстваше, като че ли някой бе плиснал чаша студена вода в лицето й. Пръстите й потреперваха и й беше трудно да поеме дъх. Разбираше какво й казва Кристина, знаеше, че тя бе подбрала думите си така, та ако Максин реши, да забравят за този разговор. Бе прекарала спокойно предната вечер вкъщи пред телевизора, тъй като Шарл трябваше да придружи една група канадски клиенти. Мислеше да ги заведе някъде извън града, може би във „Фоли Бержер“ и след това в някой нощен клуб, което, както той правилно беше отбелязал, щеше да отегчи Максин…
	Кристина я погледна.
	— Добре ли си, скъпа? Може би трябва да полегнеш. Да не би бебето да рита? Горката, всички очакваме да продължаваш да работиш, като че ли нищо не се е случило, просто защото винаги правиш така. Ела да си починеш в задната стая.
	— Не, не — промълви Максин едва-едва.
	Стори й се, че гласът й идва от много далеч. Трябваше да поговори с някого за подозренията си. Реши да се обади на леля Здрав Разум, както я наричаше Джуди.
	По тона й, толкова пресилено непринуден, леля Ортанс веднага разбра, че става нещо сериозно.
	— Ела при мен, скъпо дете. Знаеш, че винаги съм вкъщи.
	Още на прага Максин избухна в сълзи. Леля Ортанс заведе кръщелницата си до един шезлонг и хвана двете й ръце.
	— Кажи сега, какво има. Нещо с Шарл ли?
	— Да — прошепна Максин. — Как разбра?
	— Ами това е третото ти дете, скъпа, и си омъжена от осем години. Не мога да ти кажа какво да направиш, тъй като не знам подробностите и не искам да ги знам. Вероятно Шарл се опитва да те мами?… Да?… Господи! В такъв случай това, което мога да те посъветвам, е да се абстрахираш от ситуацията, докато емоциите поутихнат. Сега не е време за конфликти. — Максин кимна и леля й продължи: — Без съмнение Шарл се е увлякъл по някоя дама и не разсъждава логично. А ти, мое дете, си изпълнена с подозрения и ревност и не можеш да обмислиш нещата трезво. Така че не бива, колкото и да ти е трудно, да му искаш обяснение, поне докато и двамата сте под властта на чувствата, а не на здравия разум.
	Максин беше доста навъсена, но леля Ортанс говореше твърдо, като че ли Шарл беше само някаква машина, която се нуждае от настройване.
	— Не трябва да се караш със съпруга си, тъй като никога не можеш да знаеш как ще реагира един мъж. Ами ако реши напук на тебе да избяга с тази дама? Очевидно той те обича, иначе нямаше да крие връзката си от теб. Мъжете, които вече не обичат жените си, въобще не се опитват да се прикриват.
	— Тя е красива и слаба — тъжно отрони Максин.
	— Горкото ми дете, за теб щеше да е по-лошо, ако не беше красива. Тогава трябваше да си безкрайно загрижена каква ли невидима магическа сила притежава. — Леля Ортанс пусна ръцете й и дръпна звънеца, за да поръча кафе. — В момента нейната привлекателност е съвсем очевидна — изглежда добре и има вкуса на забранената връзка. — Тя сви рамене. — Колкото и да те обича, Шарл вече е свикнал с теб. Жалко, дето никой не предупреждава младоженките, че един ден те неизбежно ще се влюбят в някого отново, както и техните съпрузи. Но понякога е трудно да обясниш живота на младите, а и те не биха повярвали.
	Леля Ортанс се обърна, за да даде указания на току-що появилия се прислужник.
	— Така, че скъпа, дръж се, все едно че нищо не забелязваш. Мое дете, трябва да бъдеш ангел.
	Тя отново взе ръцете на Максин в своите.
	— Има още нещо, за което си струва да помислиш — додаде внимателно леля Ортанс, като подбираше думите си. — Добрият съпруг е по-важен от работата. Не искам да кажа, че работата ти не е важна. Само казвам, че добрият съпруг е много, много по-важен.


	И така, Максин се държеше като ангел, ала установи, че й е много трудно, тъй като с всеки изминат ден ставаше все по-напрегната и скована. Шарл отсъстваше често от замъка, а когато си беше вкъщи, изглеждаше прекалено зает. Понякога тя вдигаше очи към него и улавяше разстроения му обвиняващ поглед, от който й прималяваше. Изпитваше необуздана ревност и чувство за собственост. Постоянно проверяваше мислено програмата на Шарл, въпреки че не си позволяваше да му задава остри въпроси. Стараеше се да не се заяжда — не искаше да го кара да се чувства ограничаван и по този начин да го предизвика да си отиде. Понякога настроението й се променяше рязко и я заливаше непреодолима обида от подлостта на съпруга й, от лекотата, с която я лъжеше — ден след ден, месец след месец, като че ли необезпокояван от съвестта си. Страдаше ужасно от усилието да играе тази роля, да крие мъката от съпруга си, да го лъже, както той лъжеше нея.
	Предполагаше се, че Шарл е в Лион, когато се роди третият им син — една седмица преди датата и доста по-лесно, отколкото Максин очакваше. Тя притискаше бебето към себе си, искаше да бъде постоянно с него. Малкият Александър беше нейната надежда за бъдещето, нейната връзка със съпруга й.
	През следващите четири месеца не съществуваше никаква възможност да забременее отново. След раждането Шарл прекарваше нощите в своето lit Napoleon* в стаята си.
	[* Легло в стил „Наполеон“ (фр.). — Б.пр.]
	През 1963 станаха три години, откакто настъпи охлаждането помежду им, а Максин продължаваше да мълчи за изневярата на съпруга си, потискаше природните си инстинкти и се уповаваше на добрите маниери, които беше получила благодарение на строгото си френско буржоазно възпитание. От време на време отиваше при леля Ортанс, за да получи успокоение и съчувствие.
	Продължаваше да се държи като ангел, но това й се удаваше все по-трудно. Не можеше да спи добре, лицето й бе изпито и дори когато успяваше да се усмихне леко, тъмните кръгове под очите издаваха тревогата й. Понякога се сопваше на децата или на персонала, като едва се сдържаше да не изкрещи. Страдаше от това, че бе принудена да живее този фалшив живот и да играе тази фалшива роля, докато чакаше и чакаше, а така й се искаше да може да върне стрелките на часовника назад. „Ех, да…“ стана любимата й игра.
	Ех, да можеше да махне паяжините на времето и да се озоват отново в онова, прекрасно топло лято преди да забременее.
	Ех, да беше избрала друга рекламна агенция.
	Ех, да не бяха назначавали в агенцията тази жена — разрушителка на семейни огнища.
	Ех, да беше по-слаба, по-висока, по-млада, по-пленителна.
	Ех, да можеше Шарл да погледне на нея с едновремешните влюбени очи! Самоувереността й изчезна. Сменяше едни безлични дрехи, които я състаряваха, с други, които не й подхождаха. Отчаяната й vendeuse се оплакваше на помощничката си:
	— Щом госпожа Шазал не може да се справи с конкуренцията, не е трябвало да се омъжва за такъв привлекателен мъж. Направо е срамно да се гледа как една от моите клиентки губи чувството си за достойнство пред очите на цял Париж. Трябва да даде на господин графа от собственото му лекарство — в Париж е пълно с хубави млади мъже, които с възторг биха откъснали такъв зрял плод.
	През май 1963 Джуди отседна в замъка за един уикенд. Като гледаше тъжната, механична усмивка на Максин и мислеше за изпълнения й с работа, ала самотен живот, тя взе внезапно решение. Шарл й беше клиент, но Максин й беше приятелка. Избра внимателно момента и на следната сутрин, докато Шарл я возеше към офиса, подхвана:
	— Не си ли щастлив, че и двете фирми вървят добре?
	Той кимна с отсъстващ вид.
	— Не се ли гордееш с трите си прекрасни момчета?
	Отново нехайно кимване.
	— А Максин не е ли една прекрасна домакиня? Не я ли познава цяла Франция?
	Пак никаква реакция.
	— И колко още предполагаш, че тя ще издържи при тази ситуация, Шарл? Мисля, че вече е пред срив. Знам, че във Франция почти няма разводи, че съпрузите си имат дискретни връзки, които никога не заплашват браковете им. Но Максин те обича и не иска друг мъж. Затова мисля, че в крайна сметка тя няма да понесе този двойствен живот, ще те напусне и ще се премести в Париж, като предпочете раздялата пред болката от измяната. Така, че помисли какво ще загубиш, Шарл. — Джуди внимаваше много да не събуди у него други инстинкти, освен чувството за самосъхранение. — Ще загубиш лесния си, удобен живот, децата си, домакинята, с която се гордееш и която е толкова ценна за твоята работа. И какво ще спечелиш? Предполагам, тази малка досадна агентка по рекламата и скандал номер едно в страната.
	Обърна се и го погледна. Обиден и смълчан, той съсредоточено се взираше в пътя пред себе си. Джуди продължи.
	— О, Шарл, никой не може да има всичко. Рискуваш толкова много поради такава глупава причина. За бога, какво е станало с прословутото ти умение да цениш семейството, удобствата и парите!
	Той стисна по-здраво волана и не пророни дума. Отначало бе шокиран, че Джуди е решила да разговаря с него за толкова интимни неща, а след това се вбеси, че си го позволява. Но докато пътуваха към офиса, Шарл вече бе започнал да се замисля над онова, което му беше казала, и да се опитва да си представи живота без Максин.
	Бе изтекла седмица, откакто Джуди си замина. Максин седеше край застланата с бяла дантелена покривка масичка от ковано желязо под червенолистия бук пред терасата. С едно око поглеждаше към осемгодишния Жерар, който строеше на двегодишния Александър крепост от жълти и оранжеви кубчета. Тя лениво преглеждаше списъка с гостите за забавата, която устройваха в чест на първата голяма реколта на модернизираната компания за шампанско.
	Внезапно на терасата се появи Шарл. Максин вдигна глава. Беше необичайно да си е у дома по това време.
	Той тръгна към тях, а на нея й се стори, че времето започва да тече по-бавно. Гледаше я решително.
	Чакаше, а сърцето й биеше лудо.
	Шарл се приближи, наведе се и целуна ухото й. Така правеха преди.
	Максин извърна рязко глава и го погледна в очите. Това, което видя, я накара да отмалее, изпълнена с надежда и радост, после скочи и се хвърли в прегръдката му.
	Той я притисна силно, пресегна се през рамото й, взе писалката и задраска името дьо Фортюни от списъка за гости. Максин сграбчи ръката му и я целуна.
	Малко по-късно тя се облегна в леглото, а косата й се разпиля по синята копринена покривка. Бяха се любили не така лудешки и безумно страстно, както първия път — сега беше по-хубаво, по-чувствено, с целия натрупан опит. Без думи Шарл помоли за прошка и без думи Максин му каза, че няма значение, че нищо няма значение сега.
	Той прошепна:
	— Мушни ръка под възглавницата.
	Изпод дантелената калъфка Максин извади малка, алена кутийка.
	— От „Картие“! Но аз нямам рожден ден!
	— Не, не е за рождения ти ден, а завинаги — отвърна Шарл. Гледаше виновно. Тя повдигна кадифеното капаче и отвътре блесна пръстен с няколко квадратни диаманта.
	— Улучил си точния размер — извика Максин.
	Той я прегърна отново и пошушна в ухото й:
	— Не само ти в семейството умееш да правиш нещата безупречно.
	И се усмихна, както когато се бяха любили за пръв път.


>	Част пета

>>	22.

	Скоро след смъртта на дядо си, Пейган, която незабавно се беше завърнала в Англия, след като завърши училището в Швейцария, разбра, че продължителната скръб на майка й е предизвикана най-вече от това, че е починал беден. Във финансовите му дела цареше хаос. Идеален ред се поддържаше единствено в голямото имение в Корнуол, но то като че ли не им принадлежеше. Принадлежеше на банката — всичко беше ипотекирано. Когато претърсиха писалището стил „Кралица Ана“ в кабинета, откриха в тайното чекмедже проядена от молци заешка лапа за късмет и венчална халка без надпис; в другите чекмеджета имаше само изрязани статии от вестници, кутия от пури, пълна с дълги послания до дома, писани от бащата на Пейган по време на обучението му в Итън, няколко много стари броя спортни списания с множество бележки по тях, както и купчина пожълтели писма и документи. Липсваха сметки, тъй като те винаги се предаваха автоматично на посредника, който незабавно уреждаше плащанията по големия кредит в банката, гарантиран от къщата и имението.
	Трябваше им дълго време, за да се преборят с безпорядъка. Точно преди Коледа на 1949 година Пейган и майка й посетиха адвокатската кантора в Сейнт Остъл.
	Лошата новина им беше съобщена без заобикалки: пари няма. А дали не биха могли да продадат къщата на някоя институция, например училище, което да я използва?
	— Невъзможно — отсече майката на Пейган. — Разполагаме само с двайсет и три спални.
	Потънали в мрачно мълчание, двете се отправиха обратно към ниската каменна постройка в стил Тюдор. Майката на Пейган отиде направо в спалнята си и телефонира в Лондон. Седемнайсетгодишната Пейган бродеше из стаите, сякаш къщата беше вече продадена и тя се сбогуваше с нея. Отвсякъде се чуваше тихото разнотактово тиктакане на безброй часовници, всички събирани от баба й, която никога не беше виждала: мраморни часовници, бронзови часовници, порцеланови и месингови часовници, часовник за спалня с тъмносини рисунки върху емайл и блестящи кристали околовръст, подарен на бабата на Пейган от кралица Александра. От време на време часовниците започваха да стържат, след което се разнасяше нестройният им хор.
	Една седмица двете носиха траур и оплакваха покойника. Пейган никога не плачеше в къщата — тя диреше утеха в гората или на ръба на гранитната скала, върху която сядаше с изпружени крака, като дървена кукла. Сетне, за уикенда, на гости им дойде Зелма.
	По това време майка й вече делеше лондонския си апартамент („Бях толкова самотна, докато те нямаше, скъпа“.) със Зелма — строга на вид жена, наближаваща шестдесетте, която се препитаваше от оскъдната издръжка на бившия си съпруг, сега живеещ в Хъл. Зелма имаше едър кокал, скулите й бяха извити като ятагани, а устата й беше правоъгълна и също закривена надолу към жилестия й врат. Според Пейган не бе от жените, с които майка й би се сприятелила — човек не можеше да си я представи с перли и с къса черна рокля. В нея нямаше нищо изискано, тя не се чувстваше добре в лондонското общество, но извън неговата среда беше властна и рязка.
	Една вечер, когато Зелма вече си беше заминала, а вятърът откъм морето блъскаше стъклата на прозорците в кабинета, Пейган се облегна на писалището и си спомни за ръцете, които последни бяха докосвали кафявата кожена поставка и преспапието от гравиран зъб на кит. Госпожа Трелони, която седеше край огъня, отпи бързо и изящно от чашата с шери и се обърна към дъщеря си:
	— Спри се на едно място, Пейган, искам да поговоря с теб сериозно. По един паричен въпрос. Зелма смята, че е възможно „Трелони“ да се превърне в санаториум за лечение на хора с наднормено тегло.
	— В какво?
	— Място, където хората ходят, за да отслабнат. Зелма е работила в такъв санаториум преди — в Ню Форест. Всъщност онова било специализирано заведение за лечение на алкохолици със социалноприемливо поведение. Зелма смята, че няма да е много скъпо да се направи такова нещо в „Трелони“.
	Единствената реакция на Пейган беше:
	— Мамо, ако мислиш да забавляваш цяла тумба алкохолици на ръба на тази скала, значи си смахната.


	Не след дълго госпожа Трелони събра багажа на Пейган и я изпрати на гости на Кейт в „Грийнуейс“: за да се поразсее.
	— А освен това така се отърва от мен — рече Пейган на Кейт, докато разхождаха шотландските териери по ливадата. — Обзалагам се, че Зелма се е намърдала вкъщи веднага след заминаването ми. И двете са погълнати от този шантав проект.
	Но според бащата на Кейт идеята не беше толкова глупава и той накара Пейган да му я изложи по-подробно.
	— Може и да излезе нещо — продума замислено той. — Това начинание не е лишено от предимства.
	— За мен единственото предимство е това, че тъй като нямаме пари, не ще мога да дебютирам в обществото, както беше запланувано — отвърна Пейган. — За да се включиш в лондонския сезон, ти трябват две хиляди лири — разбира се, ако искаш да дадеш танцова забава. Слава богу, че мама не може да си го позволи. Хич не ми е по вкуса да участвам в шумни лондонски веселби от здрач до зори, нагиздена с бални рокли от розов тюл.
	Бащата на Кейт не каза нищо, но когато му дойде времето, телефонира на госпожа Трелони и й предложи да спонсорира лондонския сезон на Пейган, ако в замяна на това госпожа Трелони лансира Кейт в обществото. Той възнамеряваше да предостави на дъщеря си възможно най-добри шансове да се запознае с подходящ мъж, под което той разбираше богаташ, а, кой знае, може би и…
	Идеята за участие в сезона за сметка на някой друг се хареса на майката на Пейган.
	— Онова, което баща ти не осъзнава — обясняваше Пейган на Кейт една вечер, докато двете седяха на пода в спалнята на Пейган и отпиваха малки глътки какао — и което сякаш не разбира, е, че ние не сме аристократи. Принадлежим към дребното поземлено дворянство, а даже и за това не съм сигурна. Може вече да не е останала никаква земя.
	— На него му е все едно, стига аз да се омъжа. Я да видим, колко бални рокли смяташ, че ще са ни достатъчни?
	Хиляда деветстотин и петдесета година ги дари с идилично английско лято. Когато Максин пристигна в Лондон, Пейган и Кейт вече се въртяха в блестящия вихър на светския живот. И двете бяха представени на кралския двор. Можеше да го стори само дама, която също е била представена (в случая госпожа Трелони), така че и трите — с дълги до лактите бели ръкавици от шевро и копринени рокли задължително до под глезена с плитко деколте и покрити рамене — прекараха часове наред в един ролс-ройс със специална табелка на предното стъкло и заедно с всички други автомобили, пълни с дебютантки, бавно се придвижваха към Бъкингамския дворец, след това пропълзяха през богато украсената черна желязна порта и в двора. Минаха покрай внушителните каменни колони на централния вход и се озоваха в застлана с червен килим зала, където се подредиха на опашка и зачакаха да чуят имената си. Пейган стоеше така безучастна, сякаш бе в училище и след малко щяха да поднесат чая, но Кейт беше напрегната и все си повтаряше наум стъпките на реверанса. Включени в група от десетина момичета, двете с Пейган бяха взели необходимите три урока по правене на реверансите при прочутата мадам Вакани.
	Извикаха името й и Кейт бързо скочи. Въведоха я в друга зала, наподобяваща много широк коридор, в която, върху покрит с червен килим подиум, седеше кралската двойка. Стъпка напред с десен крак, стъпка напред с ляв, изнасяне на десен крак встрани, после плавно прехвърляне на ляв крак зад десен и поклон със сведена глава пред Негово Величество крал Джордж VI. Изправяне, изнасяне на десен крак встрани, кръстосване на ляв крак пред десен, десен встрани и напред и се озоваваш пред кралица Елизабет, следва повторение на реверанса и придвижване вдясно…
	Стъпвайки несигурно, Кейт се озова в пищна дворцова зала с голям полилей, в която всички момичета пиеха чай, ядяха сандвичи с краставици и разговаряха помежду си с необичайно приглушени гласове.
	Всеки ден предлагаше изобилие от бляскави забавления. Месеци преди това датите на тези тържествени събития бяха внимателно проверени и координирани с Бети Кенуърд, водещата фигура в модерното лондонско общество. Тя беше авторка на „Дневникът на Дженифър“, публикуван в „Татлър“, и неофициалният арбитър на сезона. Никой не смееше да се противопоставя на госпожа Кенуърд — всеки искаше името му да се появи в „Дневникът на Дженифър“.
	Кейт и Пейган даваха безкрайни обеди в чест на други дебютантки и пиеха чай непременно в „Гънтърс“, „Риц“ или „Браунс“. Всяка вечер присъстваха поне на два коктейла, освен в случаите, когато трябваше да се появят на някой важен бал — тогава вечеряха сами, тъй като майката на Пейган не им позволяваше да ходят и на коктейл, за да не се „превъзбудят“. След месец под очите им вече имаше постоянни тъмни кръгове, но с непреклонната издръжливост, характерна за дебютантките, те успяха да се справят с тежката програма, въпреки недостатъчното време за сън и направо абсурдната диета. В края на лятото никое от момичетата не можеше да понася шампанско, сандвичи и краставици, студено розово филе от сьомга, пилешко месо с майонеза, сладолед с ванилия и ягоди, поднесени в сребърни купи.
	Ходиха на състезанията край Аскот и Гудуд, наблюдаваха гребането край Хенли, надпреварата на яхтите в Каус и играта на крикет в Лордс; момичетата обаче не обръщаха почти никакво внимание на състезанията (с изключение на тениса в Уимбълдън), тъй като подобно на повечето дебютантки, бяха заети с тоалетите на присъстващите, оглеждайки ги със задоволство или ужас. Бяха на възпоменателните балове в Оксфорд и на майските забави в Кеймбридж, където в дворовете на древните достолепни колежи звучеше джазовата музика на Томи Кинсман или на някоя друга знаменитост, специално поканена за случая. През уикенда момичетата обикаляха провинциалните британски имения.
	Бащата на Кейт плащаше всички сметки, а майка й стоеше настрани, за да не ги посрами, допускайки някоя фатална грешка — например вместо „ангажимент“ да каже „среща“ или пък да си служи с ножа така, че дръжката му да се вижда. С любезното съдействие на бащата на Кейт госпожа Трелони даваше обеди в апартамента си, където поднасяше омари на всички свои стари приятелки, които също лансираха дъщерите си в обществото. Междувременно делата в „Трелони“ се ръководеха от Зелма. Тя се оказа права. Не бяха необходими много усилия за превръщането на имението в санаториум. Обедите с омари бяха достъпни и за редакторите на козметични рубрики, които биха могли да споменат санаториума в своите списания, а на водещите светската хроника се изпращаха бутилки висококачествено шампанско, та евентуално да публикуват имената на момичетата в своите издания. Пейган вбеси майка си с небрежно-пренебрежителното си отношение към журналистите, като същевременно търсеше други, неподходящи според майка й, приятелства.
	И двете момичета имаха свита от представителни кавалери — елегантни млади армейски офицери, облечени в черно новоизлюпени банкови служители, борсови посредници и застрахователни агенти от „Лойдс“; те всички се учеха да бъдат светски мъже, ала понякога парите им не достигаха. Възпитаните момичета внимаваха да не си поръчват прекалено скъпи ястия, а когато след танците отиваха на бар, се придържаха към старото правило да пият джин с газирана вода и лимон (особено в компанията на млади армейски офицери); освен това най-добре беше да не носят много пари в чантите си, тъй като можеха да им ги поискат в заем, а след това да не им ги върнат (особено младите армейски офицери).
	Както в Швейцария, така и тук непорочността беше на почит. Привидно всички дебютантки се придържаха строго към нормите на благоприличието, но в действителност често се стигаше до учестено дишане на задните седалки на такситата, когато нетърпеливи ръце се опитваха да проникнат под розовия тюл или се ровеха под блузите и жакетчетата. Всички момичета знаеха обаче, че прекалената страст би довела до подмятания по техен адрес в офицерските столови, в клубовете и дори в нощните турски бани на Джърмин стрийт, тъй като на теория никой от младежите не харесваше „този тип момичета“, макар че на практика всеки искаше да попадне тъкмо на такова. И отново се водеха безкрайни разговори за това, „докъде може да допуснеш мъжа“. Пейган продължаваше да твърди, че не е позволила на Абдулах да стигне твърде далеч. Е, само от кръста нагоре. В което не вярваше нито Кейт, нито Максин.
	— Какъв е смисълът цели три седмици да посещаваш училище за любовници, ако не те научат какво да правиш от кръста надолу? — прозя се Кейт.
	През лятото на 1950 Кейт се появи два пъти в „Татлър“, а Пейган — седем, два от които с принц Абдулах. Обикновено Пейган не се интересуваше от нищо и от никого — тридесет процента от нея сякаш отсъстваха. Но когато Абдулах беше в Лондон, тя се вълнуваше и ставаше по-жива и макар да се кълнеше пред Кейт и Максин, че не е влюбена в него, в разговорите си насаме те бяха стигнали до заключението, че Пейган просто се стреми да запази репутацията си. Тя рядко знаеше предварително кога той ще се появи в „Дорчестър“ за един-два дни; понякога и другите момичета имаха честта да го видят. По това време у Абдулах се бе загнездила натрапчивата мисъл, че може да бъде убит, затова, за да излезеш с него на вечеря, трябваше да се преструваш, че се качваш на една кола, а след това изведнъж да скочиш в друга, която бързо приближава и спира до бордюра на първата; или пък ти казваха, че отиваш в един ресторант, а после те завеждаха на някоя тиха маса в дъното на съвсем различно място.
	— Не ти ли се струва, че Абди е донякъде параноик? — попита Кейт. — Не мислиш ли, че цялата тази шпионска история е твърде мелодраматична?
	Два дни по-късно адютантът на Абдулах се качи в официалната му кола, завъртя ключа, за да запали двигателя, и автомобилът експлодира. Остатъци от колата и от тялото на адютанта се пръснаха по целия Кенсингтън Скуеър пред къщата, която беше наета за Абдулах по време на престоя му в Лондон. След този случай Максин и Кейт вече не изпитваха толкова силно желание да играят ролята на неофициални придворни дами на Пейган, а тя самата престана да се оплаква от неочакваните промени в първоначалните планове, когато излизаше с Негово Кралско Височество.
	Заедно с триста други гости на бала на Пейган и Кейт в хотел „Хайд Парк“, ознаменувал въвеждането им в обществото. Кейт и Пейган сияеха, обзети от вълнение. Пейган — в бяла атлазена рокля с бродирани светлозелени момини сълзи, а Кейт — в бледожълт тюл. Естествено, те бяха звездите на вечерта и танцуваха пред погледа на изпълнения с гордост баща на Кейт, пред майка й, която изглеждаше неспокойна в сивия си тафтен тоалет, както и пред госпожа Трелони, чието кльощаво като на птиче тяло, смалено от усилената диета, беше обвито с бронзова коприна, закупена със средства на бащата на Кейт.
	По време на валса сърцето на Кейт изведнъж трепна и тя се спъна — в миг й се стори, че Франсоа, нейният швейцарски ухажор, влиза самоуверено в балната зала, придружен от момиче с бяла дантелена рокля. След това осъзна, че се е припознала, макар и лицето на мъжа поразително да напомняше за Кари Грант — същите кафяви очи и същата присмехулна усмивка. Беше дори по-привлекателен от Франсоа — по-висок и по-широкоплещест. Кейт не преставаше да го наблюдава с крайчеца на окото си. Хем копнееше да се запознае с него, хем й се искаше да избяга, колкото може по-далеч. Уж с безразличие тя се заинтересува кой е тъмнокосият младеж. Отговориха й, че е син на банкер, че се казва Робърт Солтър и че учи в Кеймбридж.
	Кейт чувстваше неопределимо влечение към него, но до края на вечерта не можа да събере смелост да го доближи, въпреки че балът беше в нейна чест.
	А на следващата сутрин на Уолтън стрийт беше доставено портокалово дръвче. Към него имаше прикрепена бележка, на която пишеше, че Кейт е била звездата на прекрасната вечер. Бе подписана от Робърт Солтър. Макар и да не му се беше удала възможност да танцува с Кейт, Робърт бе узнал от момичето, което го придружаваше, че Кейт няма братя и сестри, че баща й е много богат и че живеят в замък в Корнуол. Робърт я отрупа с подаръци. Знаеше, че ще трябва да започне работа в банката на баща си, веднага щом се върне в Кайро, където беше израсъл и където познаваше всички разглезени девойки, за които би могъл да се ожени, по-добре да си намеря съпруга в Англия, мислеше си той и докато наблюдаваше вихрения танц на щастливата Кейт, реши да опита късмета си с нея.
	Макар и още при първата им среща да откри, че няма никакъв замък, близостта й го накара да усети нейното омайващо, странно непреодолимо сексуално излъчване. Тя съвсем не беше толкова хубава, колкото приятелката си, но той желаеше именно нея, тя бе обсебила мечтите му.
	Единственият човек, с когото Кейт сподели за срещите си с Робърт, беше майка й, защото знаеше, че тя ще запази нейната тайна. Кейт бе замаяна от красотата на Робърт и от властната му изисканост.
	— Той просто изглежда по-възрастен от всички ония зализани юнаци — заяви тя една сутрин на майка си, докато двете се приготвяха за поредното пътешествие до „Хародс“ за да й купят сребристи бални обувки.
	— Трябва да призная, че Робърт знае как да се държи с едно момиче на публично място, което е по-важно от подвизите на ония хлапаци — съгласи се майка й.
	— Няма нищо необикновено в това, да те заведат на обяд в „Савой“ — добави Кейт замислено, докато слагаше ръкавиците си от шевро, — но когато отидеш там с Робърт, всички сервитьори започват да се суетят около него. Когато си с Робърт, винаги има лимузини на изхода и всяка сутрин получаваш големи букети лилии от „Констанс Спрай“ и дребни бижута от „Асприс“ в царствени лилави кутийки, доставени от внушителен шофьор в униформа, който ти отдава чест.
	Тя щракна ключалката и отвори дамската си чанта, от която се показаха златна табакера със запалка и пудриера с огледалце в същия стил, платинена гилза за червило, малък молив, украсен със скъпоценни камъни, и портфейл от крокодилска кожа. — Не че татко не може да ми купи същите, но когато те обсипват с подаръци по този начин, ами, то сякаш всеки ден е Коледа.
	— Надявам се, че се държиш разумно — изгледа я продължително майка й. Имаше предвид „благоразумно“.
	— О, да — излъга Кейт, затвори чантата си и щракна ключалката.


>>	23.

	След Коледа Пейган отклони поканата на бащата на Кейт да отидат на ски в Сен Мориц, като обясни весело:
	— Бих предпочела да си счупя крака, падайки от кон, пък и със ските надали ще бъда особено привлекателна гледка за който и да е мъж.
	Тя остана в Корнуол. Кейт не желаеше да се разделя с Робърт, чувстваше се добре в уютния малък сутеренен апартамент на Уолтън стрийт, прекарвайки дните си в безделие, като само пазаруваше или бъбреше по телефона. Понякога се залъгваше с мисълта, че би могла да се запише в школа по изобразително изкуство и когато изпаднеше в такова настроение, се отправяше към музея „Виктория и Алберт“, за да разгледа бижутата от епохата на кралица Елизабет I или персийските миниатюри.
	Максин беше изненадана от промените, които бяха настъпили напоследък у нейната съквартирантка. Когато не говореше по телефона или не ходеше пеша до музея, Кейт просто лежеше на килима и слушаше плочи или пък се пльосваше на канапето и часове наред не правеше нищо. Максин не разбираше как един човек може да прекара цяла седмица, без да върши каквото и да било. Всеки петък Кейт хващаше влака за Кеймбридж и се появяваше отново в понеделник — или безумно щастлива, или обляна в сълзи. Колкото и да я подпитваха и закачаха, тя отказваше да обсъжда тези пътувания, но очевидно те бяха свързани с мъж и очевидно Кейт не желаеше да запознае приятелките си с него. Значи е сериозно, заключи Максин.
	Към края на пролетта светската въртележка се понесе отново и Кейт, заобиколена от обичайната свита влюбени ергени, малко се пооживи. Ала прекара Великден в осветения от прожектори „Грийнуейс“ — или задавяйки се от сълзи, или пишейки писмо след писмо. В началото на лятото започна да пътува до Кеймбридж всеки уикенд, но през юли интересът й към този древен университетски град изведнъж секна и два пъти седмично на Уолтън стрийт взеха да пристигат писма с пощенско клеймо от Кайро.
	— Ако не ми разкажеш за него, ще отворя следващото — закани се Максин. — Защо мълчиш? Знам защо — защото искаш да се омъжиш за него и си мислиш, че ако ни кажеш, той няма да ти направи предложение.
	— Мръсница.
	После настъпи онова септемврийско утро, в което сияещата Кейт нахлу в спалнята й с разкопчан пеньоар и с отворено писмо в ръка.
	— Наистина, наистина, наистина иска да се ожени за мен. Робърт… Кейт Солтър… Госпожа Робърт Солтър… Госпожа Солтър.
	— Значи този път е сериозно? Мислех си, че вече си сгодена и се каниш да се омъжиш поне за четиринайсет души — смигна й Пейган, която беше дошла за няколко дни в апартамента на Уолтън стрийт, докато Максин работеше в една къща в Уилтшър.
	— Само ако напускат страната, само ако корабите им са някъде по чужбина или, ако полковете им заминават за Малая; пък и само им казвам „може би“ и в действителност изпълнявам патриотичния си дълг.
	— Ами! А тези парфюми, дето получаваш и купищата брокат от Сингапур.
	— О, я млъквай! Той ще ми се обади довечера. Робърт ще ми се обади по телефона! Разбира се, че ще кажа „да“. Сега вече мога да споделя. Следва икономика в Кеймбридж, но баща му е банкер в Кайро и той се връща там, за да работи при него. Представи си само! Да живея в Египет! Пирамиди, розова вода и голямата пустинна луна, надвиснала над Нил, над платното на някоя фелука.
	Кейт извади купчина снимки на доста наперен млад човек. Нямаше нито една фотография, на която да е усмихнат — навсякъде бе заел поза, сякаш се канеше да се изкаже по някакъв важен въпрос.
	— Изглежда прекрасен — рече учтиво Пейган.
	Чудеше се защо Пейган беше пазила връзката си с Робърт в тайна. Изобщо не си заслужаваше да й отнемат тоя надут пуяк, макар и да беше красив като Кари Грант.
	Кейт седя до телефона от шест вечерта до два през нощта, когато Робърт най-сетне успя да се свърже. Връзката беше слаба, не се чуваше добре и Кейт трябваше да крещи. Пейган чуваше ясно разговора от съседната стая.
	— Да, и аз те обичам, о, скъпи Робърт, да, да…
	Това продължи около двадесет минути. Добре че баща му е банкер, помисли си Пейган. После настъпи тишина.
	Пейган влезе тихо в стаята и завари Кейт обляна в сълзи.
	— Хайде, усмихни се! Ти си първата от нашата компания, която се сгодява, за такова нещо не се плаче. Спомни си за пирамидите и за лунната светлина над Нил. Кога е сватбата?
	— Не преди лятото. Робърт току-що е започнал работа в банката на своя баща и не може да замине на сватбено пътешествие толкова скоро след назначението си. Казва, че щял да даде лош пример. Но ние не можем да чакаме цели девет месеца. Той иска да отида при него. Предлага ми да взема и мама, но, честно казано, струва ми се, че това няма да е много приятно, пък и на нея надали ще й хареса.
	Никоя от двете не можеше да си представи майката на Кейт на пирамидите под пустинната луна или на фелука, носеща се по течението на Нил.
	— Защо не дойдеш ти с мен, Пейган? — изведнъж се оживи Кейт. — Ако татко ти плати пътя…
	— Ами, той сигурно няма да те пусне да заминеш за Кайро сама.
	Радостна, бърбореща неспирно след безсънната нощ, в седем часа сутринта, Кейт се обади на родителите си.
	— Знаех си, че има нещо — въздъхна баща й. — Не си се прибирала от седмици.
	Кейт реши да отлети за Кайро веднага след Коледа. Малко преди заминаването им, когато се върна от поредната си обиколка по магазините, завари Пейган легнала на пода в хола, изтощена от решимостта си да не плаче. Кейт се досещаше за причината. Бе видяла заглавията във вечерните вестници: „Абдулах и Мерилин“, „Филмовата звезда заявява, че е влюбена в принца“, „Мерилин твърди, че ще се оженят“.
	— Вярно ли е, Пейган?
	— Не знам за проклетото „ще се оженят“, но със сигурност знам, че от известно време въртят любов — процеди тя и ритна месинговата решетка пред камината. — Мислех си, че и тя е като другите. Искам да кажа, че винаги има по някоя цицеста проститутка на втори план. Мерилин е просто по-известна от останалите. — Пейган се поколеба. Беше й неприятно да споделя неща, които я унижават. — Знам, че той е в „Дорчестър“. Щастливата двойка е фотографирана пред идиотския фонтан. Цял следобед му звъня, като използвам тайния ни код, но той не се обажда. Абсолютен ад.
	— Бъди разумна, Пейган, та той може да се занимава с нещо съвсем друго — например да поръчва някой изтребител или да пие чай в Бъкингамския дворец.
	— Не, Кейт, познавам по тона на секретарката му — един такъв гаден, лицемерно любезен. Знам колко е непреклонен, когато разговаря с някой, който е в черния списък — въздъхна тя. — Сега на Абди му е по-лесно да не говори с мен и затова не се обажда. Страхотно удобно е да си кралска особа.
	След това Пейган прекара дни наред в апартамента на майка си, вперила невиждащ поглед в гъстите корони на дърветата под прозореца. Не плачеше; не искаше да вижда никого; не желаеше да замине за Корнуол и не напускаше спалнята си. С поведението си Абдулах беше сринал самочувствието й — сякаш бяха отрязали един от подпорите, които държаха тялото й изправено. Той преднамерено беше прекъснал тяхната връзка, наситена с интимност и доверие, и, изглежда, смяташе, че е дошъл краят на приятелството им, което бе така скъпо на Пейган.
	Тя изплува от летаргията едва когато дойде време да стягат багажа си за Египет.


	Робърт ги посрещна на летището и Кейт се хвърли в прегръдките му. Когато тримата се качиха на задната седалка на неговия кадилак, Пейган хвърли бърз, кос поглед към Робърт. Беше определено хубав, но може би малко скучен?
	Ала Кайро не беше скучен — тази прашна, жежка, градска шумотевица в бежово. Камили и магарешки каручки се движеха в тръс покрай полюшващи се трамваи и лъскави автомобили. Пейган видя една палатка, опъната до съвременен жилищен блок. Мършавите, мургави мъже носеха черни фесове и дрехи, които приличаха на смачкани пижами или на бели нощници, от главата до петите с падащи на гънки бели чаршафи; жени в пепелявочерно бързаха, забулени до очите, със сведени погледи. По тротоарите, обкръжени от рояк мухи, седяха прегърбени просяци, крещяха вестникарчета, клечаха продавачи на бонбони, които лениво размахваха мухогонки над стоката си. Някои магазини грееха, окичени с неонови светлини, а други бяха мръсни, с люпеща се, избеляла от слънцето боя. Всяко празно място по стените беше облепено с плакати на генерал Наджиб, новият военен губернатор на Египет.


	Апартаментът на овдовелия баща на Робърт сякаш висеше над града. От едни високи прохладни бели стаи се влизаше в други високи прохладни бели стаи. Слугите — само мъже — носеха бели униформи и тъмночервени фесове и служеха на семейството от години. От градината на покрива момичетата можеха да се любуват на бавните води на Нил, които се виеха през пустинята, преди да достигнат морето. От другия бряг на реката долиташе приглушеният шум на Кайро — тътенът на превозните средства, воят на сирените, пронизителният писък на клаксоните, гласът на мюезина, призоваващ правоверните на молитва от високоговорителите, монтирани на най-високата точка на всяка джамия. Над тях пикираха леки черни самолети и отминаваха, прелитайки над покривите на жилищните блокове, над джамиите, кубетата, гробниците, дворците и пренаселените бедняшки квартали на прашния град.
	Скоро след това Кейт започна да носи овален годежен пръстен с диаманти, който демонстративно излагаше на показ. Тя обичаше Робърт безумно повтаряше всяка негова дума, следваше го навсякъде като вярно кученце, а когато й се налагаше да играе бридж с него, изпитваше ужас, че може да допусне грешка в анонсирането. Според Пейган тя влияеше твърде зле на Робърт, който и без това имаше прекалено самодоволен вид. Всяка нощ Кейт притичваше до спалнята му, където, колкото и да й беше мъчно, не се случваше нищо особено. Робърт приключваше с любовния акт едва ли не, преди тя да е разбрала, че е започнал. Нямаше време дори да се почувства незадоволена. И Кейт просто се преструваше.
	С изключение на това, спокойният живот в Кайро й се нравеше. Следобед момичетата играеха тенис в клуба, в който се събираха всички англичани, плуваха в басейна, а след това играеха бридж с много малки залози, докато настъпеше време за вечеря. Почти всяка вечер имаше танци или празненства; веднъж дори отидоха на бал в британското посолство, където попаднаха сред типични англичани — от онези, които приличат на статисти: сприхави стари полковници, започнали да оплешивяват дипломати, вдовици на благородници, облечени в черна тафта.
	Понякога излизаха с кола на пикник в пустинята.
	Естествено, посетиха пирамидите и, както си е редно, се снимаха на камили. Щом научи, че се дават коне под наем, Пейган незабавно яхна една кранта, която сякаш беше изпаднала в депресия и, за голяма изненада на самото животно, то се спусна в галоп към вътрешността на пустинята. Когато се върна, Пейган завари Робърт вбесен и двете бяха предупредени, че никога, ала никога не бива да ходят където и да било сами. Той ги заведе на местния пазар и отново ги предупреди да не се отделят от него. Лъхна ги миризма на пръчовина, на щавени кожи, на тютюн, на ментов чай, на евтин жасмин и на масло от пачули.
	Всички улички — тесни и криволичещи — им изглеждаха едни и същи. Робърт вървеше напред, а шофьорът им се движеше непосредствено зад тях. Въпреки това, момичетата не можеха да избегнат пощипванията и потупванията, докато си пробиваха път между безкрайните редици от сергии и магазинчета, по-малки от европейска баня. Влизаха вътре и се вслушваха в шумната арабска реч, взираха се в персийските килими, в изящните дърворезби, в красивите кутии от тиково дърво, инкрустирани със седеф и слонова кост, в струпаните на високи купчини денкове от тънка газена материя в ярки цветове. В началото, когато забелязаха, че Робърт не купува нищо, без да се пазари, изпитаха голямо неудобство.
	Той не разговаряше за пари, но непрестанно мислеше за тях. Мозъкът му беше истински калкулатор — всичко, което вършеше и харчеше, предварително се приравняваше към възможната му възвръщаемост; без Кейт да знае, той си вписваше в една малка тетрадка всяко пени, което беше похарчил за нея — за оригиналното портокалово дърво, за всеки букет рози, за всеки щедър бакшиш в „Савой“.
	Пейган имаше много обожатели. Тя правеше неимоверно усилие да отклони вниманието си от Абдулах, като гледаше да не й остава време да мисли за него. В безумен изблик на енергия реши, че трябва да научат арабски, и намери подходящ за целта разговорник.
	— Достатъчни са само осемнайсет урока — обясни тя на Кейт. — Можем да се упражняваме, като говорим с иконома. Например, ако закъснеем, ще промърморим: „Kulli shayy fi yid Allah“ — „Всичко е в ръцете на Аллаха“…; ей, я чуй това: Ma takhafush, ehna asakir inkelizi, което означава: „Не се страхувайте, ние сме английски войници“. Или: „akhad elkull we-addi lek bih wasl“ — „Ще взема всичко и ще ви дам разписка“. Нищо чудно, че Британската империя се разпадна. А това може да ни свърши работа: „ma kuntish azunnek ragil gabih kide“ — „Не допусках, че сте човек, на който изобщо не може да се вярва“. Боже мой!…
	Пейган се стремеше да си намира занимания от сутрин до вечер, но въпреки това й оставаше много време, в което лежеше по гръб, а от ъгълчетата на очите й се стичаха сълзи и мокреха възглавницата й. Не можеше да стои на едно място и не понасяше самотата. Когато Робърт и Кейт излизаха сами, тя незабавно грабваше телефона и организираше импровизирано празненство на терасата; връщайки се, годениците още отдалеч чуваха звън на чаши и смях, предизвикан от Пейган, която или подражаваше на танцьорките на кючек, или се въртеше вихрено в градината на покрива в някаква пародия на шотландски танц. Не след дълго тя стана едно от най-търсените момичета в Кайро и беше очевидно, че жизнерадостният й нрав буди интерес у бащата на Робърт — язвителен човек с очички като черни камъчета. Противно на повечето жени в Кайро — мудни и не особено разговорливи — Пейган беше нападателна тенисистка, играеше агресивен бридж, смееше се и танцуваше по цяла нощ и винаги отбягваше полутъмните балкони. Тя е много по-изискана и стилна, отколкото всички останали жени, взети заедно. Мислеше си бащата на Робърт, докато наблюдаваше как Пейган се носи забързана по терасата с нетърпеливата, но грациозна походка на дългонога лудетина. Кейт, за разлика от нея, подтичваше благоговейно подир Робърт, съгласяваше се с всичко, което той кажеше, особено ако не го разбираше, и изглеждаше някак безцветна.
	Най-сетне бащата дръпна сина си настрана и без предисловие му заяви:
	— Направих няколко запитвания в Англия и не знам дали ти го съзнаваш, но Пейган е далеч по-подходяща съпруга за теб от Кейт. Тя има повече връзки в обществото и въпреки че няма много пари, притежава голяма къща в Корнуол.
	Робърт изглеждаше изненадан.
	— Но нали тя принадлежи на майка й? Ако имаш предвид санаториума.
	— Не, собственост е на Пейган. Дядо й я е завещал на нея и майка й й плаща символичен наем за сградата. Към къщата има и доста земя. Горката Кейт май не е блестящата светска съпруга, която ти е нужна. Помисли си по този въпрос.
	Когато баща му кажеше: „Помисли си по този въпрос“, той всъщност издаваше заповед и Робърт добре разбираше това. Никой от състудентите му в Кеймбридж не би търпял такова родителско вмешателство в интимния си живот, но Робърт не беше нито изненадан, нито засегнат. Щом баща му смяташе, че такава намеса е необходима, вероятно действително беше така — те мислеха по удивително сходен начин. Освен това бъдещето на Робърт зависеше от баща му.
	Няколко вечери по-късно, седнали под зелените палми в градината върху покрива, двамата мъже подновиха разговора си.
	— Мислих върху думите ти, татко, и разбирам, че може би си прав — Робърт отпиваше бавно от уискито си с поглед, впит в хоризонта, където се издигаше крепостна стена от дванадесети век, забулена от облак прах. — Вероятно съм постъпил неразумно.
	Баща му беше доволен. Нямаше да се налага нито да спира издръжката на Робърт, нито да връща и двете момичета в Англия.
	— Е, разбира се, това ни поставя в малко неудобно положение, но аз имам план.
	Кейт и Пейган бяха поканени да прекарат края на следващата седмина в Александрия, в дома на богата левантинска вдовица с репутация на съвършена домакиня на празненства. В последния момент Робърт обяви, че няма да има възможност да ги придружи.
	— Тази седмица ми се струпа неочаквано много работа — обясни той.
	Нещо повече, Робърт даде да се разбере, че не желае Кейт да заминава без него, така че накрая Пейган тръгна сама.
	Същата вечер той изведе годеницата си с кола на вечеря в „Оберж де Пирамид“. Наблюдаваха танцьорки на кючек, които със странна непоколебимост се движеха в кръг, потраквайки ритмично с нанизите от звънтящи златни и сребърни монети, навързани около разлюлените им ханшове. Сетне Робърт предложи да се полюбуват на лунната светлина, озаряваща пирамидите, както правеха всички влюбени още от времето на първите рекламни брошури.
	Когато колата спря пред прочутите, вече познати на Кейт гробници, луната се бе скрила. Тя отправи очаквателен поглед към седящия до нея Робърт — предполагаше, че той ще се нахвърли върху нея. Робърт си помисли, че може да приключи с всичко още сега. Придаде си огорчен вид и подхвана:
	— Скъпа, ъ-ъ, много мислих за нас… и, скъпа… надявам се, че това не ще те нарани ужасно… но смятам, че нищо няма да излезе.
	Кейт не разбра подтекста на думите му.
	— От кое няма да излезе нищо?
	— От брака ни — това искам да кажа. Тук си вече от два месеца и аз разбрах, почти веднага, след като пристигна, че съм направил грешка, макар в началото да мислех, че трябва да го изтърпя.
	Той й хвърли кос поглед.
	Кейт беше смутена.
	— Искаш да кажеш да изчакаме още? Преди да се оженим? Това ли искаш да кажеш?
	Робърт поклати глава, бавно и неумолимо.
	— Искам да кажа да няма сватба, скъпа.
	Кейт беше объркана, не можеше да повярва.
	— Какво сторих? Кое се е променило? Какво се е случило?
	— Не става дума за нещо, което ти или аз сме сторили, скъпа, просто я няма тръпката — и той се взря в нея с доста театрална скръб и съвсем лек укор.
	Кейт беше слисана. У нея се надигаше чувство на срам и унижение. Не знаеше нито какво да каже, нито какво да предприеме.
	— Вече споделих това с баща си преди известно време — продължи Робърт с престорена тъга — и той ме посъветва да изчакам да се убедя напълно и едва тогава да разговарям с теб. Знам, че за едно момиче е много тежко, когато мъжът промени решението си, но все пак добре, че го разбрах, преди да се оженим. Татко каза, че ще направи всичко възможно, за да помогне. Прояви страхотно разбиране и беше ужасно загрижен. Каза, че може да ти се стори унизително да останеш в Кайро, когато всички узнаят, че ние… ами че ние двамата… че аз… че аз не искам… че ние няма…
	Не беше необходимо да продължава.
	— Искам да си ида у дома — прошепна Кейт. — Искам да се върна вкъщи възможно най-бързо.
	Изведнъж тя изпита силно желание да бъде с майка си, с някой искрен, любещ и невзискателен човек. Чувстваше се омърсена и отхвърлена.
	На следващата сутрин Робърт влезе в спалнята на Кейт. Тя лежеше на леглото бледа и отпусната. Той беше спокоен, но грижовен, сякаш Кейт бе болна от грип. Нямаше представа, че ще бъде толкова лесно. Татко му отново се беше оказал прав.
	— Татко успя да пусне в ход някои връзки и да ти уреди билет за днес, ако наистина го искаш — поде внимателно, — но в самолета имало само едно свободно място, така че може би е по-добре Пейган да остане тук до края на седмицата. Все пак, тя няма никаква вина.
	„О, той е усетил, че се преструвам — помисли си Кейт. — Разбрал е, че съм фригидна.“
	— Пък и няма да е толкова странно, както ако неочаквано изчезнете и двете. Не искаме хората да говорят. Пейган може да се сбогува и да обясни, че ти се е наложило да заминеш внезапно поради някакъв личен проблем.
	У дома. О, господи! Как се страхуваше да разкаже за случилото се на баща си! Сякаш чуваше отговора му: „Значи обърка всичко? Остави го да те изиграе като последна глупачка! Значи измина целия този път, само за да те измамят като последна глупачка, а? Надявам се, съзнаваш, че всички ще те помислят за последна глупачка“.
	Единственото нещо, за което можеше да мисли по време на дългия полет до Англия, беше как баща й ще приеме нейния разказ за станалото. Страхът от неговата реакция притъпяваше дори чувството на мъка и срам, което Робърт я бе накарал да изпита. И Кейт беше права.
	И двамата й родители я чакаха на летището, до бариерата; майка й изглеждаше тъжна, а баща й — навъсен. Той почти не разговаря с Кейт, докато не се качиха в ролс-ройса; тогава затвори шумно стъклената преграда, така че шофьорът да не чува, обърна се към дъщеря си и процеди през зъби:
	— Надявам се, съзнаваш, че си се оставила да те изиграят като последна глупачка!
	Но този път, като никога, майка й му се противопостави:
	— Само да си посмял да кориш клетото момиче! — почти извика тя.
	И за пръв път след случилото се Кейт заплака.


>>	24.

	Пейган се завърна от Александрия и с изненада узна, че Кейт не само е изчезнала, но не е оставила никакво съобщение за нея. Робърт изглеждаше неутешим.
	— Тя ме изостави — изохка той.
	После отвори юмрука си и й показа овалния диамантен пръстен.
	— Дори настоя да ми върне пръстена.
	Пейган ахна.
	— Не мога да повярвам, че Кейт е сторила такова нещо! Не е в природата й да е толкова припряна и жестока. Скарахте ли се?
	— Не, дойде ми като изневиделица. Бяхме седнали да изпием по едно питие и тя най-хладнокръвно ми заяви, че всичко е било грешка и че иска да си тръгне незабавно.
	— И не остави писмо за мен?
	— Не — въздъхна той. — Макар и да ме нарани дълбоко, все си мисля, че щом се държи по такъв начин, може би е по-добре, че стана преди да се оженим, а не след това.
	Всъщност Кейт беше оставила писмо за Пейган, но Робърт го отворил и бе прочел изпълненото й с болка и терзание, подробно описание на случилото се между тях. И просто беше скъсал писмото.
	— И не е искала да се върна в Лондон заедно с нея?
	— Не, каза, че съжалява, задето ми причинила болка, но не искала да прекъсва ваканцията ти. Заяви, че изчаквала удобен момент, когато те няма, за да скъса с мен.
	Той стисна главата си с ръце и раменете му се разтресоха. Пейган се смути силно и отиде до ръба на терасата. Не можеше да гледа мъже, които плачат.


	Според бащата на Робърт би било по-тактично Пейган да не се обажда по телефона в Англия — ако искала, Кейт сама щяла да й телефонира. По-добре било да проявят уважение към нейните желания и да я оставят на мира, както била помолила. Според него, Пейган трябвало да изчака да получи писмо от Кейт и тогава да й пише. И така, Пейган се примири, ала писмото все не идваше.
	В края на седмицата тя все пак писа на Кейт, като й обясни по възможно най-тактичен начин колко разстроен е Робърт и я помоли да промени решението си. Робърт й предложи да изпрати писмото й чрез банката. Скоро след това Пейган написа още няколко писма на Кейт, както и една набързо скалъпена тревожна бележка, адресирана до майка й, но не получи никакъв отговор, тъй като, естествено, вместо да изпраща писмата, Робърт ги късаше. На Пейган изобщо не й минаваше през ума, че когато той й предлага да пусне писмата й от своя офис — което значеше, че те ще заминат експресно, по куриер, — неговата цел всъщност е да следи кореспонденцията й; и, разбира се, Пейган не се досети, че писмата й биват унищожавани. С безскрупулно хладнокръвие Робърт късаше и излиянията на Кейт до Пейган; не му представляваше никаква трудност — достатъчно бе да става сутрин преди Пейган, която винаги получаваше закуска в леглото си.
	В началото Пейган беше озадачена, че Кейт не отговаря макар и с картичка на писмата, които тя редеше с големите си разлети букви с дълги заврънкулки. След това се почувства засегната от пренебрежението, което приятелката й демонстрираше спрямо нея, а накрая я обзе тревога. Тъй като самата Пейган беше пряма и честна, тя не можеше да си представи, че Робърт би дръзнал да спира писмата й, а самата нея да оплита в мрежа от лъжи. Когато отново пожела да телефонира, за да се убеди, че Кейт е добре, Робърт я погледна с огорчение и я запита дали не й е минавало през ум, че Кейт може би се срамува от себе си. Иначе със сигурност щеше да отговори поне на едно от писмата й.
	От момента, в който Кейт си замина, Робърт с неумолима последователност и с умелото съдействие на баща си разиграваше роля пред Пейган. Където и да отидеха, ги обграждаха с най-голямо внимание, обслужваха ги възможно най-добре и ги настаняваха на най-хубавите места. Пейган беше обсипвана с цветя, получаваше всичко, което пожелаеше. Тя ценеше тези жестове на внимание, опитвайки се да забрави Абдулах, сред тази атмосфера, изтъкана от спокойствие и наслада. Кайро излъчваше романтика, подобно на цвят от магнолия, и на нея й беше приятно да я глезят. Не можеше да си спомни за нещо, което спешно да се нуждае от нейното присъствие в Англия; единствената й перспектива беше да работи като продавачка в универсалния магазин на Питър Джоунс — тя нямаше университетско образование, не беше усвоила никаква професия, бе прекалено висока за стюардеса и недостатъчно слаба за манекенка. Беше омагьосана не само от разкошния живот в Кайро — тя с почуда откри, че Робърт в Кайро е много по-примамлив от Робърт в Лондон, където трябваше да се справя със сериозна конкуренция. В Кайро липсваха млади ергени от Европа, представляващи добра партия за женитба, затова малцината, които се озоваваха в града, ставаха обект на люти борби и скандални ласкателства от страна на домакините на празненства. Жените слушаха Робърт със затаен дъх и откликваха на всяка негова шега със звънък смях. И Пейган започна да гледа на него с по-добро око.
	Той търпеливо изчакваше удобен момент, докато най-сетне настъпи вечерта на коледната танцова забава в „Семирамис“. Млечнобялата луна висеше на небето като лотос. Робърт се погрижи чашата на Пейган да не остава без шампанско и когато я докара у дома, тя определено беше във весело настроение. Тръгнаха към асансьора и Пейган леко се олюля. Робърт я прегърна покровителствено.
	— Весела нощ! Щастлива нощ! Хубава Коледа! — смееше се тя, а сетне, сякаш това беше най-естественото нещо на света, го целуна за лека нощ.
	После се прибра в стаята си, хвърли всичките си дрехи на пода, строполи се на леглото и веднага заспа.
	Робърт, чиято спалня беше почти до нейната, оправи японското си кимоно, което носеше вместо халат, пристегна здраво пояса и решително се отправи към стаята й.
	На следващата сутрин, когато се събуди, Пейган си зададе въпроса, който много момичета преди си бяха задавали: „Какво направих?“.
	Последва класическо, вихрено ухажване, върху което Робърт съсредоточи цялото си внимание с щедрото съдействие на сияещия си баща. Той купуваше на Пейган очарователни подаръчета — позлатени обеци във формата на камбанки, квадратен лилав аметист, голям колкото палеца и, симпатична жива маймунка с ален жакет, който Пейган веднага свали от възхитителното малко същество.
	Два месеца по-късно, някак неочаквано за самата нея, те сключиха брак в британското посолство. Тя получи светлосин ролс-ройс като сватбен подарък от свекър си.
	Почти веднага след шумното тържество бракът им се понесе към своя крах.
	Пейган не беше страстна любителка на секса, затова в началото си помисли, че Робърт просто има нужда от малко практика. Но нещата не стояха така. Няколко месеца след сватбата тя колебливо го запита:
	— Не би ли могъл да ме изчакаш?
	Той веднага настръхна, развика се, че не разбира какво имала предвид и я обвини, че е фригидна. Пейган дружелюбно се съгласи, че и това е възможно.
	— Само че с другите ми партньори не беше така — добави невинно тя.
	Робърт почервеня от гняв. Цитирайки „Доклада на Кинси“ — последното научно изследване в тази област, той заяви, че мъжете се нуждаели средно от две минути и половина, за да достигнат до оргазъм, което означавало, че сексуалната наслада, която получавала, надхвърляла с цели тридесет секунди средната продължителност, нали така?
	Пейган копнееше да поговори с някого за тези неща, но не можеше да преодолее чувството на свян. Изпитваше силно желание да се чуе с Кейт и да я попита дали и при нея е било така. Не би се притеснявала да зададе подобен въпрос на приятелката си, тъй като отчаянието й беше по-силно от чувството на неудобство и си мислеше, че ако Кейт знае колко се измъчва, не би имала нищо против да обсъди с нея този проблем. Но тя не беше отговорила на нито едно от писмата й.
	Всъщност Кейт бе изпратила гневно писмо на Пейган, след като бе узнала, че се е омъжила за Робърт, но той позна почерка й върху плика и грабна писмото от сребърния поднос във вестибюла. Отвори го и пренебрежително прелисти петте страници обвинения, изпълнени с четливия дребен почерк на Кейт — всяка буква бе ясна и отчетлива, без никакви камшичета или заврънкулки, и от всеки ред лъхаше огорчение. Робърт пъхна писмото във вътрешния джоб на сакото си и по-късно в офиса го накъса на парчета.
	Същата вечер, с познатото страдалческо изражение, той сподели с Пейган, че е получил кратко писъмце от Кейт, в което му пишела, че се надява той да може да й прости и да забрави миналото, че сега била влюбена в някакъв улан на име Джослин Рикетс и очаквала скоро да стане съпруга на военен. Горяща от нетърпение, Пейган пожела да види писмото. Робърт бръкна във вътрешния си джоб и каза, че го бил забравил в офиса, но утре щял да го донесе. На следващата вечер раздразнително потвърди, че изобщо не му е до проклетото писмо и че мислите му са заети с неща далеч по-важни от няколкото реда, набързо драснати от жена, която го е наранила така дълбоко.
	Пейган никога повече не изрази желание да види писмото, но след няколко дни, въпреки изричната забрана на Робърт, щом той тръгна за работа, се затвори в светлосинята баня и даде поръчка за разговор с Уолтън стрийт. След четиричасово закъснение я свързаха, ала никой не отговори. Сякаш чуваше краткото, тихо хълцане на черния старомоден телефон в Лондон — на хиляди мили от нея. Веднага даде нова поръчка; отново изминаха четири часа и отново никой не вдигна слушалката. Пейган не посмя да направи трети опит, тъй като беше време Робърт да се върне, но на следващата сутрин телефонира пак.
	Все същият монотонен сигнал.
	На третия ден тя даде поръчка за разговор с майката на Кейт. Този път закъснението бе само два часа и на четвъртото позвъняване майката на Кейт сама вдигна слушалката. Странно резервирана и студена, тя отвърна, че дъщеря й е на гости при приятели в Шотландия. Да, съвсем добре. Да, те с господин Райън са също много добре, благодаря.
	— А мислите ли, че бихте могли да убедите Кейт да ми пише или да ми телефонира? — попита Пейган.
	Настъпи пауза. По линията се чу пращене. След това госпожа Райън бързо отсече:
	— Мисля, че вече Кейт не желае да поддържа никакви връзки с теб. И с Робърт. Бъди така добра да я оставиш на мира.
	После внимателно постави телефонната слушалка върху вилката, без ни най-малко намерение да тревожи дъщеря си с новината, че Пейган се е обаждала, за да моли за прошка. Какво нахалство от нейна страна!
	Когато настъпи първата годишнина от сватбата на Пейган, тя вече беше изслушала толкова много цитати от „Доклада на Кинси“, че започна да си мисли дали не би било добре все пак да провери — може пък наистина да е фригидна. И така, завъртя любов с треньора си по тенис — италианец с весел нрав, хубави крака, нежни ръце и апетит към сладострастните усещания. Не бяха влюбени един в друг, затова в началото връзката им будеше у нея странно чувство на неловкост и безучастност, но Алфонсо беше опитен любовник и обожаваше всичко у жените.
	Той изчезваше тайнствено по време, на сиестата (когато бе прекалено горещо, за да се играе тенис), но три месеца по-късно Пейган откри, че за това му поведение има много основателна причина — една богата американска вдовица, от онези прекалено парфюмирани, закръглени и лениви жени, типични за Кайро, които носеха прилепнали по тялото черни парижки рокли и ефектни бижута и които караха фризьорите си да ги посещават всяка сутрин. Алфонсо успя да преодолее конкуренцията на фризьора и неговото предложение за женитба беше прието. Той нямаше нищо против да продължат връзката си с Пейган, но тя сметна, че макар романът им да е вълнуващ, нещата прекалено много се усложняват.
	Пейган опита и с двама млади дипломати от Британското посолство, които никак не приличаха на треньора по тенис — бяха сковани, прекалено любезни и любовните ласки им бяха чужди; в действителност те не се различаваха особено от Робърт.
	По това време той взе да се оплаква, че тя е не само фригидна, но и безплодна. Като знаеше колко враждебно е настроен към нея, Пейган се изненадваше, че Робърт все още иска да се любят.
	— Какво ще кажеш за едно боцване, а? — предлагаше той с любезно озъбена усмивка и Пейган трябваше надлежно да изтърпи поредното боцване със семейното морковче — название, което сама беше измислила, като отегчено се надяваше, че Робърт ще престане да си играе със зърната на гърдите й, сякаш върти копчето на радиото.
	Подтиквана от Робърт, който искаше да му се народят цял отбор малки Робъртчета, тя в крайна сметка се консултира с лекар не само, за да провери дали не са запушени маточните й тръби, но и защото след любовен акт със съпруга си чувстваше силна болка в кръста, сякаш караше особено тежък мензис. Понякога това продължаваше с часове и Пейган ставаше напрегната, лесно избухваше в сълзи, изпускаше и преобръщаше чаши и пепелници; започна да страда и от безсъние. Без да знае, че това са класически признаци, проявяващи се при всяка полово възбудена, но незадоволена жена, Пейган свикна всяка сутрин в четири часа да изпива блажено една водна чаша чиста водка, която отново я приспиваше.
	Лекарят потвърди, че няма причина да не може да зачене („Продължавайте опитите“ — подхвърли той весело), а физическите оплаквания според него бяха на психосоматична почва и се дължаха на притеснението, че не е в състояние да забременее. Когато Пейган предложи на Робърт да провери собствената си потентност, той изпадна в ярост, наду се като разгневен пуяк и категорично отказа да си направи изследване на спермата под предлог, че било непристойно.
	Наглед тя сякаш беше точно онова, което бе необходимо на Робърт. Жена с блестяща външност, очарователна домакиня по време на празненства и следователно ценна придобивка за неговия бизнес. Но след като се сдоби с богат гардероб от скъпи дрехи, след като се запозна с всички видни люде и обиколи всички възможни балове, Пейган закопня по горите, дърветата, зъберите и студеното сиво море на Корнуол. Тя се чувстваше все по-потисната от жълтия прашец на лотосите, от разкошния, безсмислен живот в Кайро, от собствения си задоволен и безцелен живот и от своя богат и безполезен съпруг. Не можеше да понася раболепното държане на Робърт пред баща му, който, поради някаква неизвестна причина, сякаш вече не се интересуваше от нея. Пейган знаеше, че Робърт я обвинява, задето нямат деца, ала не се досещаше, че както той, така и баща му мълчаливо я винят за това, че няма свои собствени пари. Бащата на Робърт съвсем несправедливо кореше сина си, че е взел решение за лоша инвестиция, като от паметта му услужливо убягваше онзи миг, в който идеята за брака им беше осенила всъщност него.
	— Проклетото ти имение ни създава все повече проблеми — изръмжа Робърт една вечер, когато се върна от работа. Кимна небрежно и пое чашата с уиски и газирана вода, която Мохамед мълчаливо му поднесе на сребърна табла. — Баща ми похарчи хиляди лири стерлинги по адвокати, а те все още не могат да лишат проклетата ти майка от правото да упражнява попечителство!
	С няколко крачки той се приближи до Пейган, която седеше на балкона на едно канапе, тапицирано със сатинирана басма на цветя, и изсъска:
	— Бабичката е твърда като камък. Имението принадлежи на теб, а тя го ползва срещу смешен наем!
	Пейган се прозя и рече безцеремонно:
	— В края на краищата, това няма никакво значение, нали?
	Тя протегна двете си ръце нагоре и се примъкна по канапето така, че да попадне точно под струята въздух, раздвижвана от вентилатора на тавана.
	— След като ние не искаме да живеем там сега, а така и мама си има занимание; при това сама си изкарва прехраната и не е нужно да й помагаш.
	— Типично в твоя стил! — изкрещя Робърт. — Татко е съвсем прав. Тебе изобщо не те интересуват парите…
	— … А ти си покорен слуга на баща си…
	— … Баща ми поне не ме експлоатира…
	Избухна поредната разправия. Пейган вече бе разбрала, че Робърт не я обича. От собствен горчив опит знаеше, че мъжът й е и кавгаджия, който непрестанно се опитва да я смаже с упреци.
	Робърт довършваше онова, което Абдулах беше започнал — да сломи духа на Пейган. Той не само не я обичаше, но в действителност не се и интересуваше от нея. Единствената му грижа бе да се представи пред света като мъдър и справедлив човек и за тази цел вечно извърташе нещата. Никога и за нищо не беше виновен — и през ум не му минаваше, че може да направи погрешна стъпка. Ако фактите го доказваха, те просто трябваше да се преиначат. Без съмнение Робърт никога не би бил достатъчно честен, за да признае пред себе си, че е слаб любовник и измамник, мислеше си Пейган.
	Една нощ, след като той беше изпълнил съпружеските си задължения за обичайните три минути, тя му го изстреля в лицето. Той щракна нощната лампа и седна в леглото, гледайки я заплашително.
	— Какво точно искаш да кажеш с това, че съм безчестен и измамник?
	Пейган осъзна, че му е предоставила идеален претекст за свада, но неочаквано и за самата нея, си помисли, че й е все едно.
	— Искам да кажа, че ти не само си егоистичен любовник, но и се преструваш, че не е така. Ето това е измамното и безчестието — да се обърнеш на другата страна и да си заспиш, макар да знаеш, че на мен ми кипи отвътре. Да се правиш, че не знаеш. Когато се оженихме, аз те обичах и не исках да ти казвам нищо, което би те наранило, и даже си мислех, че просто ти е нужен малко опит. И че може би същото се отнася и за мен. Ако си беше останал такъв, какъвто беше тогава, никога не бих отронила дума за това, но при теб нещата се влошиха.
	Робърт почервеня още повече.
	— В началото си мислех, че си прекалено уморен, Робърт. Мислех, че се дължи на напрегнатата ти работа, но после разбрах, че това е най-обикновен мързел и егоизъм. А има и нещо, което е още по-гадно — ти не искаш да се обвързваш с мен. Ако можеше да натиснеш един бутон, така че да изчезна веднага след като свършиш, ти би го сторил.
	Лицето на Робърт щеше да се пръсне от червенина.
	— Ти си единствената жена, която някога се е оплаквала… и то е защото си ужасно придирчива.
	Пейган пое дълбоко въздух и изрече онова, което от месеци репетираше наум.
	— Робърт, с онаниране мога да стигна до оргазъм за пет минути. Засякох времето с кухненския хронометър, който използваме, когато варим яйца. Точно толкова ми е необходимо, ако не съм разтревожена и не ме насилват. Не е много повече от времето, което е необходимо на теб. Но ти не правиш никакво усилие, за да разбереш какво ми е нужно, за да стигна до оргазъм. От отдавна ти намеквам, но сега се радвам, че мога да ти кажа всичко направо, а също и да ти го покажа, така че да не можеш повече да се преструваш, че не знаеш.
	— Ах, ти кучка такава!
	— Не съм кучка. Просто не съм покорната Бети Дсейбъл или някаква друга фантастична жена, която си представяш, че си прегърнал, когато всъщност си с мен. Ти би предпочел да спиш с някоя въображаема Бети Дсейбъл, а не с мен, жената от плът и кръв, защото тя се държи точно така, както на теб ти е удобно и не ти създава неприятности. Достатъчно е да натиснеш бутона, когато нямаш повече нужда от добрата стара Бети и тя изчезва, нали? Не мога да се състезавам с някакво митично същество или с някакъв невидим и покорен образ. Искам всичко да бъде реално и честно. Искам да имам действителни отношения с действителен мъж.
	— Приказките ти са като на мръсна проститутка.
	— А твоето съзнание е като на покварен ученик. Предполагам, че хората от поколението на майка ми биха употребили по-изтънчени изрази; те биха казали, че си нечувствителен, или че не разбираш от какво се нуждае една жена, или нещо такова, но този път, Робърт, аз назовавам нещата с истинските им имена, тъй като не искам думите ми да оставят у теб и най-малкото съмнение. Не искам да преиначиш този разговор така, както ти отърва. Казвам ти, че не желая да бъда използвана само за секс. Искам да бъда обичана. Искам между нас да има интимност и чувственост и взаимна грижа. А не бързо боцване — не, благодаря.
	Помисли си, че Робърт ще я удари, но той се въздържа; само я изгледа застрашително и демонстративно отиде да спи в една от другите стаи. Три дни се разхождаше с вид на праведник и не разговаряше с жена си; после се върна в леглото й и се държа така, сякаш разговорът им изобщо не се бе състоял.
	Пейган се разплака. Беше се надявала, че след като гневът му се уталожи, той все пак ще обърне внимание на думите й. Уви, не беше така.
	И тя никога повече не направи опит.


>>	25.

	Стъклената двукрила врата на великолепно боядисания и луксозно обзаведен панорамен апартамент на „Дорчестър“ беше широко отворена. Въпреки че бе началото на юни, денят беше топъл за Лондон.
	В светлосинята спалня, върху дългата, измачкана дантелена кувертюра на леглото двадесет и три годишният Абдулах лежеше гол напряко върху разсъблечената жена. Той плъзна ръка под раздърпаната й бяла копринена блуза и внимателно откри другата й гърда. Розовото връхче потръпна и набъбна в устата му, устните му подръпваха уязвимата плът, всмуквайки все по-силно и по-силно чувствителната нежна кожа. После рязко пусна зърното.
	— Не спирай, моля те, не спирай!
	Той леко прокара върха на езика си по малкото издадено връхче, раздвижи го бързо напред-назад и зърното пак потръпна. Езикът му леко закръжи около него. Абдулах нежно го пое с уста и засмука леко, придръпвайки станалата вече тъмночервена ареола. Отново спря рязко. Слаб стон, секване на дъха. Мъркайки като котарак, той потърка меките си като коприна черни мустаци о хлъзгавото от слюнката зърно; после с тихо ръмжене започна нежно да си играе с него.
	— О, не мога повече, не спирай, мили.
	Абдулах внимателно захапа зърното със зъби, пусна го и отново нападна гръдта, обграждайки малиновочервената плът със смучещите си устни. Сетне стрелна език върху и около меката тъмна пъпка, изтегляйки я леко, а после все по-силно между влажните си устни, като дърпаше и изпъваше тежката бяла гръд, хванал я здраво с двете си тъмни ръце, смучейки все по-силно и по-силно, все по-жадно и настойчиво.
	— Мили, не издържам повече. Ще ми дойде.
	Той рязко спря, отдръпна лъскавото си тъмно тяло и се надигна над нея, притискайки двете й китки към леглото, докато тя, силно възбудена, се извиваше и се мъчеше да го достигне.
	— Не можеш да ме докоснеш — тихо изръмжа Абдулах, — можеш да ме гледаш, можеш да се взираш в онова, което искаш, но не ти е позволено да ме докосваш, не можеш да го имаш… докато аз не позволя.
	Смени позата си и легна до нея, продължавайки с една ръка да притиска двете й китки към възглавницата над главата й. След това другата му ръка се плъзна надолу по тялото й, промъкна се под измачканата пола и достигна горния край на чорапа. Ръката плавно проникна между тръпнещите й топли бедра, усети меката плът, а палецът му леко докосна влажната, пухкава вълна. Тялото под него се извиваше в блажена тръпка, изпаднало в пълна забрава, отдадено на ръцете и устата му.
	— Сега ще те съблека — измърка той, — много бавно.
	Абдулах винаги говореше на жените си, винаги тихо им казваше какво следва точно преди да го стори. Понякога му беше по-лесно да не съблича партньорката си напълно, особено когато се любеше с нея за пръв път. Тогава тя нямаше време да си спомни за съпруга си или да се почувства виновна, докато той сваляше дрехите й, при това понякога му беше приятно да усеща под голото си тяло нетърпеливите движения на полусъблечената жена, обичаше чувственото докосване до хлъзгав сатен и коприна, до деликатна дантелена материя, а когато беше в по-агресивно настроение, се наслаждаваше от шумоленето на късаща се в ръцете му фина тъкан.
	Жената под него отново простена.
	— Как можеш… защо не… Как издържаш?
	Но Абдулах беше усвоил сексуалното изкуство на Изтока и опитът му в тази специална и изтънчена област го беше научил, че един мъж, който вече не е момче, не може да изпита истинско удоволствие без imsak — без да обуздае собствената си буйна страст.
	За миг спомените му го върнаха седем години назад — 1947, в прохладния вътрешен двор на къщата на стария доктор в Кайро, където заобиколен от лимонови дръвчета, фонтанът плискаше тънки струи под арките на белите колонади, обграждащи двора. Той лежеше на широк копринен диван, отрупан с възглавнички, и усвояваше изкуството на любовта и изтънчените сексуални умения, характерни за Арабия. Припомни си гъвкавите закръглени тъмни бедра на първото момиче, нежната извивка на коляното, по което се плъзгаше ръката му, пленителните вълнообразни очертания на задните й части, усещането за мекота под тялото му и заговорническия й кикот, когато, неспособен да се въздържи, той трескаво проникна в нея и достигайки до кулминацията, нададе дрезгав триумфален вик.
	Беше му позволено да стори това само веднъж, като един вид запознанство с момичето, което щеше да бъде негова партньорка, наставница, дразнителка, доносница и съдийка през първата седмица. Отпивайки от малките, напомнящи напръстници чашки с черно кафе, старият хаким обясняваше сериозно, че редовният полов живот е необходим за поддържане на формата и здравето на мъжа, но половият акт може да бъде или просто възпроизводствено действие — не по-сложно от чифтосването на дивите зверове, — или изкусен любовен акт, дисциплина, която се изучава и практикува, за да се достигне и оцени най-възвишения дар на Аллах.
	Абдулах си спомни наситената със сексуални обещания атмосфера, която витаеше в прохладните стаи, и тихите виещи звуци на арабските любовни песни с музикален акомпанимент на флейти. Спомни си мириса на тези стаи — разбуждаща страстта смесица от канела, подправки, кеф и кафе, топла черна вълна и женски мускус, ухание на парфюм от роза и жасмин, примесен с аромат на ванилия, носещ се от белите олеандри, насадени в огромни саксии, подредени по плочките с тюркоазени шарки на централния двор.
	Първата седмица беше време на силно желание и раздразнение; караха го да упражнява imsak — дума, която в приблизителен превод означава „да задържиш“. Абдулах научи, че неговата единствена цел трябва да бъде да не изгуби контрол над тялото си и че това се постига най-добре и по най-приятен начин, като съсредоточи цялото си внимание върху жената. Чрез безучастното изучаване и удължаване на удоволствието, което партньорката му изпитва, любовникът би могъл да възпира и контролира собствените си пориви, докато тя достигне до толкова силна страст, че да се почувства замаяна и да забрави заобикалящата я реалност. На шестнадесетгодишното момче беше позволено да достига до оргазъм само веднъж на ден. В края на първата седмица цялото му тяло беше издраскано и насинено от пухкавата малка Фатима, която го щипеше силно всеки път, когато сметнеше за необходимо, но от намусеното изражение на лицето й, от съжалението, тлеещо във веселите й очи, и от дяволитите погледи изпод лъскавите й мигли, Абдулах разбираше, че тя приема неохотно напредъка му, който щеше да го отведе при по-възрастните и по-опитни жени от втората седмица, чиито закръглени, меки ръце и тихо проронени подсказващи слова, щяха да го насочват, а острите им бадемовидни нокти леко да дращят кожата му, ако трябваше да бъде коригиран. И винаги, след вечерната вана, когато евнусите наливаха топла ароматизирана вода от сребърни купи между бедрата му, един масажист в бели одежди се навеждаше над копринения диван на Абдулах и милваше, мачкаше, отпускаше, освежаваше и отново стимулираше всеки изтръпнал мускул на тялото му.
	Единствено на тези седмици на безжалостно, умело обучение сега той можеше да накара русото същество под него да изпита такова висше удоволствие, каквото едва ли би познало с някой западен мъж. Малко западни жени се бяха наслаждавали на ласките, с които Абдулах можеше да ги отрупа, на такава градация на емоциите — от нежност през страст до диво отдаване и постепенно връщане към реалността. Абдулах обичаше първичната миризма на мускус, която излъчваха жените, и познаваше телата и нуждите им така, както познаваше и своите. Той сякаш притежаваше някаква тайнствена способност да чете мислите на жените и да отгатва за какво точно копнеят във всеки даден момент, да предугажда онова, което някога са си пожелавали тайно, а освен това той бе истински виртуоз на оралната любов. Абдулах беше напълно лишен от задръжки, поради което неговите любовници се чувстваха също така освободени и навярно това бе причината за пропастта, деляща скучния секс със скованите им съпрузи — англичани от онова, което изпитваха под въздействието на спиращото дъха, чувствено тяло на Абдулах, предизвикващо еротична реакция спрямо всичко, което той тихо редеше в ушите им. Принцът добре разбираше, че думите са важна част от прелъстяването.
	За Абдулах не беше трудно да използва западните жени като средство за отмъщение на западните мъже — той обичаше жените така, както някои мъже обичат конете. Почти у всяко женско същество откриваше по нещо, от което се възхищаваше и което желаеше; обичаше тяхната мекота, тяхната неуловимост, техния смях. Обичаше и дребни момичета, и едри, чувствени същества, и стройни тела, и закръглена, топчеста плът; обичаше лъскава тъмна коса и къси руси къдрици; обичаше малки, стегнати и високи бюстове, но също и ниски, сладострастни гърди с форма на пъпеши; обичаше тънки кръстчета, но и малки, закръглени коремчета, големи, налети ханшове и бедра като меки възглавници. Обичаше възбудата, която можеше да предизвика в тази апетитна, топла, чувствена плът, обичаше да наблюдава как някоя красавица, изгубила контрол над себе си, се извива, когато той пожелае, откликвайки буйно на лекото му, уверено докосване, докато, за разлика от нея, самият Абдулах запазваше пълно самообладание и можеше да прекара в това състояние цели часове. Дари много жени с онова романтично блаженство, за което бяха копнели като ученички; у малцина събуди онази необуздана страст, за която те никога не бяха посмели да мечтаят. Пленяваше жените със суровото си гордо лице, с излъчването на дива сексуалност, напомняща за жребец. Освен всичко това, по времето, когато напусна Сандхърст, той притежаваше смелостта и ловкостта на много по-възрастен мъж, както и една незабележима увереност, основаваща се на парите и властта.
	Но да бъдеш обичана от Абдулах невинаги означаваше да спиш в легло, покрито с рози, въпреки че на поредната му дама винаги биваха изпращани три пъти на ден големи букети цветя. Той ясно показваше на всяка своя любовница, че макар в момента да е изцяло под нейна власт, неговото бъдеще не й принадлежи. Прошепваше тези слова със съжаление и сърцераздирателна скръб, сякаш за него наистина беше непоносимо да говори за това, но пък смята, че трябва честно да й го заяви, преди отново да се наведе над белоснежните й гърди и да грабне вниманието й. Никоя жена не можеше да каже, че я е подвел по някакъв начин, въпреки че винаги бе в състояние да я вбеси, нарани или разгневи с внезапното си изчезване. Никоя жена не можеше да каже, че я е измамил или зарязал, че я е изоставил или напуснал, тъй като в действителност той никога не постъпваше така. Абдулах ненавиждаше сбогуванията с любовниците си; винаги предпочиташе да остане с усещането, че е свързан с тях посредством невидима копринена нишка, която, ако се наложи, би могъл леко да подръпне. Никоя жена, обичана от Абдулах, никога не си спомняше за него с гняв или угризения — само с носталгия, усмивка или въздишка като очарователно вълшебство. Сякаш една нощ той просто се беше появил за кратко време. А после, пак така внезапно, той изчезваше и прекрасните нощи потъваха в миналото.
	Но спомените бяха незабравими, макар и само поради това че нямаше никаква вероятност да се повторят. Шепнейки успокояващи ласкателни и любовни слова, Абдулах насърчаваше повечето жени да се държат по-сладострастно и да се справят по-ловко, отколкото те смятаха, че изобщо е възможно, като ги превеждаше бързо през ускорен курс по еротика, чиято кулминация беше най-неотразимото им чувствено преживяване. С помощта на копринен шнур той завързваше китките на по-авантюристичните си любовници за таблата на леглото, след това потапяше златистата си ръка — кожата му не беше много тъмна, сякаш с постоянен бронзов загар — в кръглия аквариум със златни рибки, които винаги беше до леглото му. Бързо хващаше в шепа една от малките рибки и ловко пъхваше извиващото се същество в жената. В този момент тя обикновено се вцепеняваше и писваше ужасено, но Абдулах се хвърляше върху нея с цяло тяло и силно я притискаше, докато тя се отпуснеше и беше в състояние да се наслаждава на странните еротични усещания, причинени от движението на гъвкавата рибка в топлото й тяло. Веднага щом момичето започнеше да стене от удоволствие, Абдулах се плъзваше по тялото й и много умело изсмукваше златната рибка, карайки я да прималее.
	Принцът прогони сладостните спомени и се надвеси отново над тялото на блондинката, което се извиваше под неговото, а спонтанните й остри викове ставаха все по-силни, когато чу гласа на адютанта си иззад богато украсената врата на хотел „Дорчестър“:
	— Ваше Височество! Господарю. Телефонът, Ваше Величество. Министър-председателят, Ваше Величество.
	Абдулах отметна глава и изръмжа. Сюлейман би трябвало да се погрижи да не го безпокоят с телефонни обаждания, особено късно следобед.
	— Спешно е, Ваше Височество.
	Бърз като котка, той скочи и с инстинктивно рефлекторно движение грабна пистолета си преди жената да разбере какво става. Тя се изправи на лакти, а Абдулах стигна заднешком до телефона, вдигна слушалката и проведе кратък разговор на гърлен арабски език.
	После внимателно затвори телефона. В полумрака на ранната вечер изглеждаше нащрек, предпазлив и много разстроен. Жената на леглото внезапно осъзна, че макар свъсеният му поглед да бе ясно насочен към нея, той беше забравил за присъствието й.
	— Ваше Височество — промълви тя неуверено.
	Не им беше стигнало времето, да минат на малки имена.
	Абдулах мигна и се замисли.
	— Не „Ваше Височество“ — отвърна той, — „Ваше Величество“.
	„По дяволите — изруга наум раздърпаната блондинка, когато той се отправи гол към вратата. — По дяволите, по дяволите, по дяволите!“


>>	26.

	Пейган седеше в леглото си и пиеше сок от манго, когато Робърт й хвърли сутрешния вестник и предизвикателно подхвърли:
	— Твоето арабско приятелче вече седна на горещото кресло.
	Заглавието гласеше: „Млад крал воин се възкачва на трона“. Пейган не пророни дума. Изчака Робърт да тръгне на работа, после отиде до барчето, извади бутилка водка и се върна в леглото. През 1954, след три години брачен живот, отношенията със съпруга й се свеждаха до учтива, студена омраза. Пейган не беше вече преимущество за кариерата му. Всъщност, тя доста често бе пияна, без да се стреми да го прикрива.
	Когато на следващата сутрин се събуди, Пейган видя, че Робърт, подпрял главата си с ръка на възглавницата до нея, я гледа с невероятна злоба. Изплаши се. Внезапно разбра, че винаги е изпитвала известен страх от него. Най-сетне призна истината пред себе си — беше направила ужасна грешка, беше се омъжила за наперен глупак с внушителна външност. Изпълнен със самодоволство поради съзнанието за собственото си величие, Робърт всъщност беше празен като надут карнавален балон.
	— Както винаги, ти си мислиш за онова черно копеле, нали?
	С хладнокръвна ярост отметна завивките и продължавайки да я гледа свирепо, дръпна грубо и рязко презрамката на копринената й нощница с цвят на топаз. Пейган потрепери и се отдръпна от него, но Робърт издаде кратък и странен съскащ звук, разкъса коприната, покриваща гърдите й, и я изнасили. Тя викаше и се опитваше да го отблъсне, но той забиваше още по-силно пръсти в гърдите й. Успя да зърне лицето му — по него беше изписано задоволство, сила и жестокост. Пейган разбра, че наранявайки я, той бе изпитал наслада, и че ще го стори отново. Беше се превърнал в неин интимен враг. Когато, без да бърза, Робърт напусна стаята и излезе на терасата, където закуската му се сервираше по безупречен начин, Пейган стана и олюлявайки се, отиде до банята. От тялото й висяха ленти коприна. Видя в огледалото, че пръстите му са оставили белези по гърдите й. Треперейки, тя напълни ваната с топла вода и се сгуши в нея. С все още мокра ръка вдигна внимателно телефонната слушалка и набра номера на летището.
	Изоставяйки светлосиния си ролс-ройс, за което по-късно съжаляваше, тъй като можеше да го размени изгодно, Пейган взе първия самолет за Лондон.


	Когато видя дъщеря си, майката на Пейган беше ужасена, но не и изненадана. Предишния ден беше пристигнала телеграма за Пейган и тъй като мислеше, че дъщеря й е все още в Египет, госпожа Трелони я беше отворила.
C>
	ВЪЗНАМЕРЯВАМ ВЕДНАГА ДА СЕ РАЗВЕДА ТОЧКА ПРИЧИНА ИЗОСТАВЯНЕ ТОЧКА ИЗДРЪЖКА НЕ СЕ ПОЛАГА ПОРАДИ БЕЗОБРАЗНО ПОВЕДЕНИЕ ТОЧКА МОЛЯ ПОТВЪРДИ ПОЛУЧАВАНЕТО РОБЪРТ СОЛТЪР
C$
	Пейган прочете текста и се намръщи.
	— Звучи така, сякаш съм уволнена за несправяне със задълженията.
	— Би ли ми обяснила какво се е случило?
	— Мила маминко, не можем ли първо да пийнем по нещо? Пътувала съм с влак цели осем часа.
	Майката на Пейган пое няколко пъти въздух с ноздрите си, сякаш долавяше някаква миризма, сетне направи крачка към нея и отново подуши въздуха.
	— Да, знам, пийнах една-две чашки във влака. Вместо лекарство. И за да се успокоя. След Кайро тук ми е толкова студено. Пък и бях малко разочарована, че не ме посрещна на летището. Не получи ли телеграмата ми?
	— Получих я, скъпа, но нямаше как просто да изчезна за два дни и да оставя Зелма сама; всеки си има задължения. Пък и в края на краищата ти не си дете. Трябваше само да вземеш такси от аерогарата до „Падингтън Стейшън“. Колко време смяташ да останеш?
	— Миличка, та аз се завърнах у дома. Дойдох си. „Трелони“ е моят дом. Ще си живея тук, в блажения Корнуол.
	Замълчаха, а после майка й отиде до закаченото на стената ъглово шкафче.
	— Мисля, че и двете имаме нужда да пийнем. — Тя наля две чаши шери „Амонтилядо“ и продължи: — В момента всички стаи са заети. Нямаме резервна спалня за гости, но една от стаите на прислугата е свободна. На най-горния етаж е, в източното крило.
	— Искаш да кажеш на онзи ужасно мрачен таван?
	— Скъпа, трябва да признаеш, че пристигането ти е неочаквано. Не знаехме, че ще дойдеш, а при нас всички стаи се резервират три месеца предварително; нещата вървят доста добре, откак инсталираха новия хидротерапевтичен резервоар. Господи, та ти го изпи почти на екс, скъпа; сигурна ли си, че искаш още едно?


	Пейган с интерес отбеляза промяната, която беше настъпила у майка й. Двете със Зелма носеха чисти бели униформи и се наричаха „изпълнителен директор“ и „консултант по диетично хранене“. Говореха тихо, почти шепнешком и с успокоителен тон, дори когато бяха сами. Госпожа Трелони не носеше грим, беше накичена с големи очила с рамки от черупка на костенурка и беше започнала да тренира йога.
	След като Пейган прекара четири нощи в малката слугинска стаичка, госпожа Трелони каза:
	— Обсъдихме нещата със Зелма и решихме да ти позволим да се настаниш в една от стаите за гости — мислех си за бившата стая на иконома. Но ще трябва да се държиш прилично. Сещаш се какво имам предвид. Никакво пиене, скъпа. Нито една, макар и малка, скрита бутилчица. Знаеш, че не мога да рискувам.
	Ала Пейган вече не желаеше да живее в „Трелони“, където непознати за нея хора в халати се движеха по прекалено затоплените коридори или пиеха слаб чай на малки глътки в зимната градина. Реши да се премести в една изоставена къщица, разположена на около километър и половина от имението — там навремето живееше пазачът на дивеча. Тя беше сгушена в една падина в гората, заобиколена от храсти със златисти азалии. Госпожа Трелони възнамеряваше да превърна старата къщурка в луксозен апартамент, като допълнение към санаториума, но на думите й: „Боя се, че това е невъзможно, скъпа!“, Пейган отвърна студено:
	— Миличка, моля те не забравяй, че аз съм собственицата на „Трелони“.
	Сивата каменна къщурка беше обзаведена с някои вехтории от голямата къща, а госпожа Хокън идваше веднъж седмично, за да почисти.
	— Май имате нужда от компания, госпожице Пейган — поде тя една сутрин, опряна на метлата си. — Някоя хубава котка или куче. Госпожа Тригърик ми казваше, че откак нейният Джим почина, няма кой да разхожда кучето им; то е овчарско, няма нищо лошо в това да го видите.
	Бъстър беше черно-бял, рунтав и голям колкото кресло. Двамата заедно поддържаха къщурката в пълен хаос — тя постоянно миришеше на мокро куче. Всеки ден Бъстър извеждаше Пейган на разходка, като почти изваждаше ръката й от ставата, дърпайки каишката. Благодарение на Бъстър, Пейган никога не оставаше сама в къщурката, по цял ден изтегната на покритото с пъстроцветна басма канапе, което беше цялото на бучки и чиито хлътнали пружини изскърцваха всеки път, когато се протегнеше, за да вземе бутилката с водка.
	Изпитваше горчива мъка и страх — беше се провалила. Как и къде бе сбъркала? Би ли могъл някой друг да направи Робърт щастлив? Трябваше ли да продължи да упорства, да бъде по-настоятелна? За да обмисли всичко това, й бяха необходими повече сили, отколкото тя можеше да събере, а и какъв беше смисълът? Във всички случаи краят щеше да бъде лош! По-добре да си стои вкъщи с милия Бъстър и с водката и да забрави за цялата тая бъркотия, в която имаше всичко друго, само не любов.
	Една сутрин госпожа Трелони се разходи до къщурката и завари Пейган седнала на пода в кухнята със стар панталон за езда и гумени ботуши. Държеше кучешката паничка и гребеше печения фасул, поливаше го с водка, като едва успяваше да улучи устата си. Тя запрати лъжицата по майка си.
	— Пейган! Стегни се!
	— Винаги те съветват да правиш точно това, което не можеш.
	Майка й предложи, ако иска, да поговори с лекаря на клиниката, който помагал тъкмо на хора, срещащи проблеми с неприятни пристрастявания.
	— Не ти ли се струва, че е малко късничко да започнеш да се интересуваш от мен? — изкрещя Пейган.


	Пейган беше пристигнала във Великобритания само със сто петдесет и шест лири в брой — целият остатък по сметката й в „Отоманска банка“. След двумесечен престой в Корнуол тази сума беше намалена на седемнадесет шилинга и четири пенса, поради което Пейган реши да се опита да убеди майка си да й отпусне средства. Изчака да настъпи вечерта и едва тогава се отправи към „Трелони“ — след шест часа майка й вече нямаше причина да души около нея с многозначителен израз.
	Госпожа Трелони преглеждаше диетните листове на писалището в кабинета си.
	— Свършвам след по-малко от пет минути, скъпа — промърмори тя, като я погледна над рамките от черупка на костенурка. — Вземи си от…
	Но Пейган вече си наливаше джин с тоник.
	— Скъпа, нямаш ли никакви рокли? Откак пристигна, все те гледам с тия гумени ботуши и джинси.
	— Знаеш ли, мамо, след Кайро е наистина божествено да се обличам така. Там гизденето беше задължение, което отнемаше почти цялото ми време — постоянно трябваше да се преобличам. Ужасно досадно. Пък и нямам никакви пари, за да си купя дрехи, и точно затова съм дошла да поговоря с теб.
	— Искаш да кажеш, че очакваш аз да те издържам?
	— Не виждам как иначе бих могла да се издържам, поне за момента.
	— Жалко, че не си се замислила по този въпрос, преди да напуснеш съпруга си.
	— Мамо, наистина ли искаш да узнаеш защо си тръгнах така внезапно?
	— Това е личен проблем между теб и Робърт.
	— А ти искаш ли да узнаеш какъв е той?
	— Не.
	Госпожа Трелони не желаеше да я замесват в каквото и да било — такава си беше открай време.
	— Но аз трябва да живея от нещо, а единствената ми собственост е „Трелони“.
	— Не е нужно постоянно да ми го натякваш, скъпа. Ако не беше Зелма, щяхме да го продадем.
	— Но сега, когато нещата вървят много добре, сигурно можеш да ми отпускаш малка издръжка? В края на краищата, ако се наложи да преместите клиниката за отслабване на друго място, ще трябва да плащате наем на някого. Имам желание да работя, ала надали ще се намери някой да ме наеме, пък и какво мога да върша аз? Не притежавам умения, които стават за продан. Не си ми осигурила никакво образование, с което бих могла да изкарвам прехраната си. Аз съм безполезна.
	— Мисля, че не бива да се наливаш повече, скъпа. Ако престанеш да пиеш, може би ще ти намерим работа в хидротерапевтичното отделение.
	— Да поливам с маркуч разни тлъсти старци?
	— Понякога ставаш невероятно вулгарна.
	— Какво точно е състоянието на имението всъщност? Или може би трябва да попитам адвоката в Сейнт Остъл?
	— Непременно го направи, но и аз самата мога да ти кажа. Като твой попечител дадох „Трелони“ под наем на клиниката за отслабване с договор за пълно поемане на разноските по поддържането в продължение на петдесет години и с аренда, която възлиза на годишната лихва по заемите, обезпечени от имението. Това беше обяснено на адвокатите на съпруга ти. Когато ти се омъжи, те ми тровеха живота месеци наред.
	— А? Би ли повторила, моля ти се?
	Майка й го стори.
	— Това означава ли, че когато стана на шейсет и осем години, дългът на дядо все още ще ми тежи на шията, а ти ще си жънала печалби в продължение на половин век? Ами, ако умреш утре?
	Майка й погледна към огъня.
	— Със Зелма сме направили еднакви завещания. И двете притежаваме по петдесет процента от акциите на клиниката и в случай на смърт на единия акционер, другият може да закупи акциите по номинална стойност. Според мен нямаше никаква причина да споменавам това пред адвокатите на Робърт — те бяха противно агресивни — но сега, предполагам, ти би трябвало да бъдеш уведомена.
	— Искаш да кажеш, че ако с теб се случи нещо, Зелма ще получи договора за отдаване на „Трелони“ под наем?
	— Скъпа, аз също не бях научена да си изкарвам прехраната. Когато дядо ти почина, трябваше да приема деловото предложение, което Зелма ми направи. Разбира се, сега, след петгодишен опит, бих могла и сама да управлявам имението, но не помниш ли в какво положение бях по онова време? Освен това, договорът е сключен така, че те поемат всички разноски по поддръжката. Ти ще получиш имението в идеално състояние, което ще увеличи цената му.
	— Това не ми звучи като допълнителна печалба. Дядо винаги го поддържаше в идеално състояние.
	— Много ми се иска да не повишаваш глас — могат да те чуят пациентите. Ще бъда съвсем откровена с теб — вече обсъдихме с другите директори възможността да ти изплащаме малка издръжка.
	— Кои са другите директори?
	— Зелма и нейният счетоводител. Нашият счетоводител.
	— И какво казаха те?
	— Господин Хилшо смята, че вероятно ще можем да ти отпуснем три лири на седмица.
	— Четири. Плюс режийните разноски и разходите по поддръжката на къщичката.
	— Определено без режийните разноски.
	— Тогава утре отивам в Сейнт Остъл.
	— Е, добре. Но без телефонните сметки.
	— Нямам телефон, миличка.


>>	27.

	Двамата мъже се потяха от задухът в кабината на хеликоптера. На триста метра под тях изнесената напред сянка на вертолета подскачаше над южната част на Сидонската пустиня. На север се бе ширнала тясната, зелена равнина, разсечена от виещата се сребърна лента на реката, поела от извора си високо сред великолепните планински върхове на източните възвишения и плъзгаща се на запад към Червено море. По` на изток, отвъд планините, неумолимата бежова монотонност на пустинята се нарушаваше единствено от покривите на Фенза.
	Абдулах издигна хеликоптера малко по-високо. Във въздуха винаги се чувстваше щастлив и необвързан, освободен от страха по начин, непостижим на земята. Както той, така и Сюлейман се бяха научили да пилотират в Сандхърст, а по-късно Абдулах беше получил свидетелство за управляване и на хеликоптер. Той беше идеално средство за бързо и сравнително тайно придвижване в неговата страна.
	Летяха на юг, отдалечавайки се от Семира, столицата на кралството му. Старият град се издигаше на северния бряг, а на най-високата му точка беше изправил снага кралският дворец, от който се виждаха гъсто разположените блестящи покриви с бели кубета, тесните улички и малкият пазарски площад в средата. Цяла седмица над пазара витаеше лошо предчувствие — площадът беше необичайно унил, изпълнен с навъсени, загрижени лица и с резките звуци на внезапно избухнал спор. Размириците, с обичайните си лозунги, се бяха разшетали отново. Според Абдулах изпращането на младежи да учат в чужбина беше нож с две остриета — те се връщаха с неприложими радикални идеи, най-общо представяни като „прогресивни“, и говореха за създаването на така наречената народна република, в която никой никога нямало да се страхува и нямало да му се налага да работи.
	Предишната вечер кралят беше приел спешно, по негова молба, посланика на САЩ. Те се разхождаха под асмите и по алеите на окосените градини, където подслушването беше невъзможно.
	Посланикът беше предупредил краля, че до два дни може да се очаква нов опит за покушение срещу него и че заговорът очевидно е организиран на много високо равнище. Никой от двамата не беше изненадан. Предишната година младият владетел на Сидон бе дал да се разбере, че възнамерява да осъществи множество промени, че не ще се поколебае да изкорени циничната корупция и латергичните средства, с които бе управлявана неговата страна. За съжаление, по-възрастните политици не желаеха да се отказват от стария си начин на живот, а студентите, учещи в западни страни, настояваха за радикални промени, включително за отмяна на кралската институция. Можеха да се очакват неприятности.
	Привидно хеликоптерът летеше на юг, над ярката лазурна ивица на крайбрежието към южната граница, по посока на крайморския кралски дворец „Динада“ — красива сграда от стомана и стъкло, проектирана от Филии Джонсън по поръчка на бащата на Абдулах. Но изведнъж той се гмурна и зави на изток под ъгъл от седемдесет градуса спрямо първоначалния курс, стрелвайки се към вътрешността на страната, над пустинята, която съставляваше седемдесет процента от Сидон.
	След по-малко от десет минути те забелязаха ниска черна палатка от козя кожа и няколко завързани за колчета камили. Хеликоптерът се приземи на стотина метра от животните, за да не ги изплаши.
	Един млад офицер от Пустинния патрул и двама офицери от Първи брониран полк изтичаха към вертолета и застанаха, отдавайки чест, извън обсега на все още въртящите се перки. С приготвеното за стрелба оръжие Сюлейман изчака мерките да спрат и скочи долу.
	— Salam Alaikum.
	— Alaikum a Salam.
	След традиционния поздрав мъжете се поклониха на своя крал, който влезе в ниската палатка, седна бързо със скръстени крака и проследи с поглед останалите, които сториха същото. Настъпи мълчание, последвано от обичайната размяна на приповдигнати комплименти и декларации за всеотдайност. Сюлейман, който беше израсъл с двама от офицерите, им кимна.
	— Ваше Величество, говори се, че животът на Ваше Сияйно Величество е в опасност. Знаем това, тъй като към един от нас се обърна висш офицер с обещание за по-висок чин, ако в замяна му бъде дадена клетва за пълно и безпрекословно подчинение през следващите няколко дни.
	Той замълча и погледна към двамата си събратя-офицери, сякаш търсеше потвърждение на своите думи.
	— Предлагат се големи богатства, за да се подкупи армията, това също знаем със сигурност.
	Другите офицери кимнаха и черните очи над острите им носове блеснаха сурово.
	— Освен това, бяхме предупредени, че Първи брониран полк съвсем скоро ще получи заповед да се отправи в дълъг поход, на тайни нощни учения.
	Отново настъпи мълчание и отново говорещият се огледа, сякаш търсеше подкрепа.
	— Ваше Величество, ние се боим, че ще ни бъде наредено да обкръжим столицата и да завардим всички изходи. Ако позволим да се случи такова нещо, възможно е в суматохата в Сидон да избухне гражданска война, или пък някаква външна сила, например тези кучета от Саудитска Арабия, бързо да завладее Семира, след това радиото и чрез него — цялата страна.
	Той пое дълбоко въздух, за да изрече последните слова:
	— Подозираме, че във всички армейски единици има предатели. Съмняваме се дори в лоялността на нашите командири и бихме желали да получаваме заповеди директно от Ваше Величество.
	В надвисналата тишина, нарушавана единствено от острия пустинен вятър, четиримата мъже зачакаха отговора на Абдулах. Съзнавайки опасностите, на които се бяха изложили тези офицери, обръщайки се към Сюлейман, за да уреди срещата, Абдулах вдигна глава. Дори и със скръстени крака, облечен в маслиненозелени дочени дрехи, кралят имаше внушителна осанка и излъчваше груба сила. Той каза твърдо:
	— Не забравяйте, о, братя мои, че Аллах ме е изпратил, за да ви водя!
	Вдигна лявата си ръка и бавно посочи всеки от мъжете.
	— Вие всички помните личната си клетва пред мен като ваш водач. Когато узнае за действията ви, цялата нация ще ви възхвалява. — Той скръсти ръце на гърдите си и леко повиши глас. — Справедливостта е на наша страна! Сега ще действаме бързо и безмилостно, за да заличим от земята си тази заплаха.
	След кратко мълчание те потвърдиха лоялността си към краля; после обсъдиха възможните заговори, заподозрените заговорници и датите на екзекутирането им.
	Беше решено и тримата офицери да приемат евентуалните предложения на заговорниците, а след това да се опитат да предупредят Сюлейман — или по телефона, или лично.
	Срещата продължи по-малко от четвърт час.


	В тъмнината се чуваше пляскането на малки вълни, удрящи се в корпуса на осемнадесетметровата моторна яхта, застанала на дрейф на три мили от брега на север от пристанището на Семира. Гръцкият капитан, наведен над мостика и напрегнал слух, чуваше приглушения звук от греблата на двете надуваеми лодки. На няколко пъти зърна фосфоресциращата водна струя, сребристия като херинга блясък на кипящата им диря, когато лодките се отделиха от въжената стълба, спусната от горната палуба до ватерлинията. Дори и на такова голямо разстояние те не смееха да рискуват да бъде чут шумът от извънбордните двигатели. За щастие, нямаше луна. Под прикритието на нощта двете надуваеми лодки трябваше да стигнат до пристанището и да успеят да се промъкнат между рибарските лодки, наредени край северния кей.
	Капитанът хвърли бърз поглед през бинокъла за нощно виждане. Градът изглеждаше тих и спокоен. Около пристанището се мержелееха някакви светлини, макар и оскъдни в този късен час. Двете надуваеми лодки бяха натоварени с достатъчно взрив, за да вдигнат във въздуха цялото пристанище. Слава богу, че най-сетне се беше отървал от него. Изглежда, не бяха настъпили никакви промени в обстоятелствата от следобеда на предния ден, когато беше получил заповед след двадесет минути да отплава от крайбрежния дворец Динада. Негово величество беше нахлул на борда на яхтата заедно с телохранителите си и му беше заповядал да се отправи с максимална скорост в северозападна посока с крайна цел Кайро.
	Веднага, щом брегът се скри от погледа им и падна мрак, те загасиха всички светлини, направиха завой, а след това с помощта на компаса и под прикритието на нощта поеха курс на север, към Семира.
	Сега осем от въоръжените стражи на Абдулах гребяха в първата лодка. Най-добрите войници бяха с Негово величество във втората. Никой не знаеше кой щеше да ги чака, колко души щяха да бъдат посрещаните и дали изобщо някой щеше да се появи на уречената среща на пристанището.
	Вчера следобед един от офицерите, които служеха като връзка между Сюлейман и Първи брониран полк, беше телефонирал на Сюлейман в Динада и му беше предложил да отскочат на лов за яребици в пустинята — бе готов веднага да тръгне за Динада с кола и с няколко приятели. Сюлейман имаше готов отговор. Предпочитал да иде на риболов. И искал да се срещне с приятеля си точно преди изгрев-слънце на пристанището на Семира, между ниската сграда на митническото депо и офиса на началника на пристанището.
	— Невъзможно, вече приех да отида на лов.
	— Тогава изпрати други приятели да посрещнат моите рибари.
	След това Сюлейман беше докладвал на Абдулах, че вероятно бронираната бойна част се кани да тръгне от казармата в Семира към двореца Динада, за да го убие. Нито кралят, нито Сюлейман можеха по какъвто и да било начин да узнаят дали младият офицер ще разполага с достатъчно време, за да организира „риболова“, и дали група верни на краля бойци ще ги чака на пристанището, но и двамата бяха сигурни, че никога вече няма да видят младия офицер, който ги беше предупредил за опасността. Телефонното му обаждане в двореца щеше да бъде автоматично регистрирано и също така автоматично той щеше да бъде убит, тъй като щяха да го заподозрат, че е информатор.
	Вече бяха доближили бреговата линия — между първата лодка и входа на пристанището оставаха само двеста метра. Долавяха типичните пристанищни миризми — на дизелово гориво, на въжета, на платна, на смола, на развалена риба, на урина и на йод.
	Тихо подсвирване в нощта и те вдигнаха греблата. Плъзнаха се по инерция и влязоха в тъмното като меласа пристанище, завиха наляво й тихо се промъкнаха сред рибарските лодки. Щом стигнаха, двама босоноги моряци скочиха на каменния кей и привързаха фалините към кнехтите. Още едно тихо подсвирване и моряците помогнаха на войниците да се изкатерят, а после мъжете и техният товар се сляха с черната нощ. Зад тъмната грамада на митническото депо бяха спрели две бронирани коли, във всяка имаше по един шофьор и по един офицер. Войниците тихо се натъпкаха в тях, като оставиха един на стража край допълнителното оръжие и амунициите, за които нямаше достатъчно място в колите.
	— Към казармата — заповяда Абдулах.
	Напрегнати и мълчаливи, с вдигнати предпазители, мъжете от мрачната група бавно напуснаха пристанището; една след друга колите поеха по криволичещите, неосветени улици, които водеха към северната порта. Масивните, обковани с желязо триметрови дървени крила на портата бяха прикрепени към каменните, дебели два метра стени, които обграждаха стария град. Както всяка нощ, тук стоеше дежурен часови и когато те приближиха, той вдигна оръжието си и им извика да спрат.
	Офицерът се наведе през прозореца на колата.
	— Отворете портата и се отдръпнете — минава Негово величество крал Абдулах.
	— Имаме заповед да не отваряме портата тази нощ — каза колебливо часовият.
	— Войници — извика Абдулах. — Това съм аз, вашият крал. Приближете се, за да видите, че именно вашият крал желае да влезе в града.
	Все още колебаейки се, часовият пристъпи бавно и надникна в колата. Разпозна спокойното лице на Абдулах и тъмните, пронизващи го очи и веднага замръзна на мястото си, отдавайки чест, сетне се затича да отлости вратата, предупреждавайки войника от другата страна да стори същото. След като часовите изтласкаха до стената тежките крила на портата и ги закрепиха здраво, двама от хората на Абдулах изскочиха, за да ги заместят и безмълвно, само с жест, ги отпратиха във втората кола. Автомобилите се отправиха бързо към казармата на Семира.
	Зазоряваше се. Двете превозни средства наближиха главния вход на ниската тухлена постройка. Няколко камиона вече излизаха бавно и тежко от огромния плац през трите сводести изхода. Двете коли рязко спряха пред първата порта. Вратите се отвориха бързо и всички с изключение на Абдулах и шофьорът му, скочиха на земята с готови за стрелба автомати. Двамата офицери енергично се приближиха до изненаданите часови и спряха потока от камиони, давайки път на колата на Абдулах, която влезе в двора, където охраната веднага я заобиколи. Кралят пъргаво се изкачи на покрива на превозното средство и облечен с внушителната си алена дреха на дворцов страж, със смела и сурова осанка, обяви, че той, техният законен крал е дошъл, за да поведе своето войнство срещу предателите.
	Обзети от внезапен порив, смуглите войници с радостни възгласи се спуснаха към колата му и я наобиколиха. Свирепите им лица с черни бради и орлови погледи се обърнаха към него; прокънтяха викове на задоволство; проблеснаха ятагани. Изминаха поне пет минути, преди гръмките гласове да утихнат и Абдулах да продължи речта си.
	— Целият личен състав на армията ще изпълнява само моите команди, само заповеди, издадени от моята уста, а не предадени посредством офицери или подофицери — извика той. — Никой няма да напуска казармата, докато не бъдат арестувани офицерите-предатели! Обявявам извънредно положение, по време на което моята армия, ръководна от мен, ще установи пълен контрол над страната.
	Последваха нови одобрителни възгласи. Абдулах продължи:
	— Парламентът ще бъде разпуснат и конституцията суспендирана, докато в държавата ни се възцари ред! Забраняват се всякакви политически събрания, а от днес в цялата страна се въвежда комендантски час от здрач до зори. Никакви политически оратори няма да бъдат допускани до радиото до следващо нареждане.
	Последните му думи заглуши взрив от задоволство. Абдулах изрева:
	— Всички бунтовнически тълпи ще бъдат незабавно разпръсквани от конна полиция със сълзотворен газ и всеки, който се опита да издига барикади или да хвърля камъни що бойците ми от покривите, ще бъде незабавно разстрелван!
	Половин час по-късно, след като издаде заповед, цялата армия да остане в казармите и лагерите си и да изчака посещението на краля, Абдулах вече можеше да проведе среща-разговор с командния състав. Почти всички заговорници бяха висши офицери; броят на замесените подофицери беше малък, и изглежда, никой от обикновените войници не участваше в заговора. Абдулах дълго щеше да си спомня с горчивина за това, че покушението беше организирано от главнокомандващият на армията и че в него бяха участвали не само други двама генерали, но и трима членове на неговия Вътрешен съвет на петимата, включително и новият министър-председател. Ударът беше по-голям, отколкото беше очаквал.
	Същия ден следобед кралят свика в кралския дворец в Семира съвещание на останалите двама члена и Вътрешния съвет и на всички армейски офицери с чин по-висок от майор. Когато отвън долетя равномерното рам-та-ри-рам на барабаните, приглушеният говор в голямата прохладна зала секна.
	Изведнъж на прага на сводестия вход се появи крал Абдулах. Фигурата му се различаваше много от тази на суровия, обгърнат в алено наметало пълководец, който, разкрачен върху покрива на колата, размахвал ятаган, проблясващ под лъчите на изгряващото слънце. Облечен с безупречно бяла церемониална униформа със златни еполети, Абдулах бавно тръгна напред — по-скоро владетел, отколкото водач.


	Двамата мъже стояха мълчаливо на най-високата тераса на двореца, отправили погледи към белите покриви на Сидон. Кървавочервената топка на слънцето потъваше зад хоризонта; небето над тъмното море бе набраздено с оранжеви и жълти ивици. Съзнавайки, че рискува, Сюлейман се усмихна почтително и каза:
	— Добре мина, Ваше Величество.
	— Да, и аз така мисля. Би ли се разпоредил до три дни да бъде екзекутиран бившият министър-председател заедно с другите политически заговорници, които още не са избягали в Сирия? Иначе несъмнено ще продължат да заговорничат против мен и оттам.
	— Разумно е да се вземат всички предпазни мерки, Ваше Величество.
	Абдулах продължи да наблюдава залеза, докато слънцето изчезна и небето избледня. Накрая взе решението.
	— Това ми напомни и още нещо. Би ли поканил Ел Гуали тук възможно най-бързо. Да уговорим сватбата. Не мога да отлагам повече. Нужни са ми синове.


>>	28.

	Господи, какъв шум! Не й се искаше да отваря вратата!…
	Пейган реши да не обръща внимание на ударите отвън, та дано който и да беше да си иде. Тъкмо се канеше да пъхне глава под възглавницата, когато чу женски глас да пее:
	— Честит рожден ден! Честит рожден ден!
	Чукчето думкаше с ритъма на песента. Господи, главата й… Господи!… Възможно ли е това да е гласът на Кейт?
	Пейган отвори очи, седна в леглото, отново затвори очи, стана, олюлявайки се, отвори очи, вдигна от пода пеньоара си, не можа да намери ръкавите, захвърли го, дръпна юргана от леглото, омота го около тялото си, слезе опипом по стълбите и застана на прага. Зад букет от слънчеви жълти нарциси видя усмихнатото лице на Кейт.
	Щом зърна червените кръгове около очите на Пейган, подпухналото й лице и рошавата й коса, Кейт престана да се усмихва. Направи крачка напред и я прегърна с всичка сила. Господи, какъв лош дъх имаше!
	— Влизай бързо, студено е. Защо пееш?
	— Защото рожденият ти ден е съвсем скоро.
	— Така ли? — попита Пейган с безразличие. — Кога всъщност е двайсет и седми? Боже мой, та аз ставам на трийсет години… Поне така мисля. Ако годината е 1962, значи ставам на трийсет. — Тя преведе Кейт по коридора, настлан с каменни плочи до всекидневната. — Това означава, че живея тук вече повече от осем години. Сякаш вчера се преместих… Благодаря ти, ще ги пъхна в някоя ваза… Откъде разбра, че съм тук?
	Не беше сигурна, че й се иска да вижда Кейт, която сега събличаше жакета на сиво-кафявия си костюм с панталон марка „Мери Куонт“.
	Кейт погледна канапето, покрито с кучешки косми и седна на дървения стол в стил „Уиндзор“.
	— Миналата седмица срещнах Филипа. Спомняш ли си я? Онази едра, властна дама със ситно накъдрена червена коса, с която играехме бридж в Кайро? Тя ми каза за развода ти и аз веднага се обадих на майка ти.
	Години наред Кейт бе обвинявала Пейган, че е откраднала годеника й. Но Филипа беше пошушнала на Кейт клюката, която по-голямата част от обществото в Кайро отдавна знаеше и смяташе, че е известна и на Кейт — византийската хитрост, с която Робърт беше разделил двете момичета. Не Пейган, а Робърт бе постъпил предателски. Сега когато Кейт беше омъжена и бракът й беше щастлив, тя изпита угризения на съвестта и вина, че е позволила да я измамят и да я отделят от приятелката й от детинство.
	— Та видях се с Филипа преди около седмица и дойдох възможно най-бързо, скъпа. Исках да те изненадам. Съвсем правилно си постъпила, като си се развела с Робърт. Не съм виждала по-голям подлец от него.
	— Можеше да ми кажеш.
	Настъпи неловко мълчание, след това Кейт избухна в сълзи.
	— Не мога да те гледам в това състояние.
	— Хайде сега, не започвай и ти — намуси се Пейган. — Много съм си добре… Не поливам със сълзи цялата къща като теб и Максин… помниш ли как беше — или кикот или подсмърчане. Не мога да разбера защо жените плачат толкова много… Ще видя дали има чай.
	Тя отиде до кухнята, сръбна набързо от бутилката с водка и най-после се появи, носейки табла с порцеланови чаши и чинийки от различни сервизи, с няколко стари бисквити с джинджифил и конфитюр от портокали.
	Десетина минути бърбориха за несъществени неща, а после Кейт попита внимателно:
	— Защо си се скрила така, Пейган? Защо никой от старите ти приятели в Лондон не знае, че си тук?
	— Защото не съм им казала, скъпа… Просто не исках да се виждам с никого след онзи живот в Кайро, където всяка нощ ходехме на по три празненства. — Тя се засмя тъжно. — Толкова се срамувах от себе си, пък и очевидно мама също се срамуваше… Никоя от нашите съвипускнички не беше разведена. — Тя наля чай от синия калаен чайник. — Просто исках да се скрия от хората… Някои близки приятели се свързаха с мама и ми писаха, предлагайки ми да ме посетят, но аз изобщо не отговорих на писмата им… Истината е, че не знаех как ще реагирам на присъствието на когото и да било — въздъхна тя. — Външно изглеждах нормално, но вътрешно бях много объркана. Щом някой ми заговореше мило, веднага ми се искаше да се свия на кълбо и да се разплача. Идиотско, нали?… На гърлото ми заставаше буца и не можех звук да издам. Така, че за да избегна разговорите с хората, започнах да избягвам самите тях. Със селяните разменях по някоя и друга дума само в краен случай, а когато чуех звънеца от колелото на пощальона, се втурвах на горния етаж и се спотайвах.
	С трепереща ръка тя сипа мляко в чая си. Кейт беше поразена от промяната, настъпила у Пейган. Как онова уверено, жизнерадостно същество се бе превърнало в тази наплашена, раздразнителна развалина? Речта й беше несвързана и разпокъсана.
	— С никого ли не се виждаш. Пейган? — попита тя.
	Пейган сви рамене.
	— Станах нещо като отшелник; само от време на време се виждам с мама… Един ден я чух да обяснява на свой пациент, че живея в уединение и затова си говоря сама. Това ме разсмя. — Тя подаде една пукната розова чаша на Кейт. — Всъщност никога не ми е било ясно к’во лошо има в това, да си говориш сам; винаги се смееш на шегите си… винаги печелиш споровете си… това показва завидна степен на самоприемане… — Пийна от глинената си халба. — Не се чувствай длъжна да изядеш цялата бисквита, тя е на около шест месеца. Не смятам, че съм била нещастна. Бъстър ми прави компания, а в началото, когато се събуждах и виждах, че Робърт не лежи на възглавницата до мен, изпитвах такова невероятно блаженство! Тук ми е съвсем добре — слушам си радио, чета си. За съжаление, в момента не е много разтребено, защото госпожа Хокън се спъна в едно паленце и си счупи глезена, та от няколко месеца не е идвала да чисти.
	— Не яздиш ли вече?
	— Ами все се каня да си взема кон и все го отлагам за идната седмица, както всичко останало. Мама продаде конете, а бившите конюшни сега са масажни помещения и гимнастически салон… Още чай?
	Тя понечи да подаде още една бисквита с джинджифил на Бъстър, но я изпусна. Настъпи кратко мълчание. След това Пейган дрезгаво възкликна:
	— Боже мой, защо не сме дошли на този свят с наръчник от инструкции? Бедата при мен е, че изглежда, не мога да извлека поука от грешките си. Аз не просто повтарям своите грешки, а трупам нови… Вглеждам се в миналото си и си мисля, че животът ми започна да се обърква още в Швейцария. Още оттогава всичко, с което се захващах, в началото изглеждаше чудесно, но краят неизменно беше катастрофален… Сега съм просто постоянно уморена. Уморена съм от всичко. Уморена съм от неуспехите. Уморена съм от живота. Затова се оттеглих.
	Тя сложи ръце на тила си и впери поглед в тавана.
	Кейт бързо пъхна бисквитата с джинджифил в дамската си чанта. Отново замълчаха, после Пейган продължи.
	— Но стига сме говорили за мен. Вече узна какво съм правила през последните осем години. Нищо… За разлика от старата ни приятелка Максин. Понякога виждам нейни снимки във вестниците — не че редовно ги чета, слушам само новините в девет и благодаря на бога, че никога не ме споменават… Удивително е как нашата Максин изведнъж се превърна в очарователна мадама. Както казват, една от онези, които движат и разтърсват света… Предполагам, че нас, останалите, биха ни окачествили като разтърсените и все още тресящите се. — Пейган опъна ръце и се прозя. — А какво стана с теб през последните десет години, Кейт?
	— Когато се случи така с Робърт, бях сломена — Кейт отпи отчая си, — колкото и абсурдно да изглежда сега. След това, както едно време, започнах да излизам с всеки, който ме поканеше, само и само да не съм у дома. То бяха забави, празненства, събирания, докато най-сетне срещнах милия Тоби. После, когато се оженихме, животът ни стана много по-спокоен. — Тя сръбна още една глътка. — Но хайде да не говорим за мен тази вечер. — Кейт допи хладкия си чай. — Какво ще кажеш да се разходим до „Трелони“? Навън е такъв прекрасен ден! Гората ухае на див зюмбюл.
	— Не е нужно да бързаме чак толкова — Пейган стана неохотно и вдигна таблата. — Ако се наканиш да измиеш колата, непременно ще завали. Стара арабска поговорка.
	Тя отнесе подноса в кухнята, при бутилката с водка, която беше скрила набързо под калпака за чайника. Какъвто и да бе съпругът на Кейт, той очевидно можеше да си позволи да й купи обувки „Гучи“ и дамска чанта „Хермес“ — беше ги забелязала.
	Докато Пейган с гръм и трясък разтребваше съдовете в кухнята, приятелката й огледа всекидневната — камари от книги на пода, струпани по столовете стари вестници, полупразни чаши чай, маса с кръгли отпечатъци от чаши и изгаряния от цигари, препълнени пепелници и навсякъде — кучешки косми. Първата й мисъл бе да се заеме с хигиенизирането на Пейган, а след това и на къщурката — тя можеше да се превърне в уютен, кокетен дом. След това, обаче реши да се срещне с майката на Пейган, преди да предприеме каквото и да било. Защо тя не е направила нищо? Та нали специалността на тази проклетница бяха именно пияниците?
	Тръгнаха по горската пътека, любувайки се на дивия зюмбюл. Прекосиха масива от тъмнозелени рододендрони, минаха през решетката, която би трябвало да пречи на елените да излизат на главния път. Изкачиха малък склон над мочурище с лютичета и стигнаха до добре окосена тревна площ около красивата каменна къща. Пред зимната градина имаше прозрачен пластмасов купол, висок три метра.
	— Новият плувен басейн на открито със затоплена вода — обясни Пейган.
	Влязоха в зимната градина, която сега беше пълна с уреди, боядисани с лъскава хромова боя — велосипеди и огромни механични гумени ленти за масажиране на задните части, отминаха редиците от пациенти с розови лица, които усилено въртяха педалите на път заникъде, прекосиха вестибюла и се изкачиха по широките два метра, застлани с червен килим стълби, водещи към кабинета на майката на Пейган.
	Госпожа Трелони вдигна глава от писалището и погледна над роговите си очила.
	— Драго ми е да те видя, Кейт — рече тя, сякаш за последен път се бяха срещнали вчера. — Никак не си се променила.
	С отмерени движения свали очилата си, сгъна ги и ги прибра в калъф от крокодилска кожа. Здрависаха се. Мраморностудената ръка на госпожа Трелони беше в пълно съответствие с тона и жестовете й. Тя натисна един звънец, след което пиха цейлонски чай от изрисуван с рози порцеланов сервиз „Минтън“. После разведоха Кейг из „Трелони“.
	Когато обиколката приключи, Кейт успя да отведе госпожа Трелони настрана.
	— Мога да остана тук само една седмица — изрече тя с тих глас, който обаче не скриваше гнева й. — Ще се постарая да оправя Пейган и къщичката възможно най-бързо. Сигурна съм, че ще можете да ми предоставите две от чистачките си за утре; освен това, бих искала да направя всички процедури, които предлагате, искам и Пейган да ги направи заедно с мен. Предполагам, че ще ми дадете сметката и за двете.
	— Невероятно мило от твоя страна — отвърна госпожа Трелони учтиво, сякаш коментираше пейзажа, — но нека упражненията на уредите бъдат за моя сметка. Боя се, че ще ми е малко трудно да ви уредя процедури, тъй като всички часове са вече заети.
	— Ами тогава отменете някои — процеди Кейт студено и се върна при Пейган край плувния басейн.
	Отидоха до Сейнт Остъл със сребристия автомобил на Кейт, марка „Карман Гиа“. Най-напред тя купи храна: месо, сирене, плодове, бисквити „Бат Оливър“, лучена туршия, две кутии пастет от гъши дроб, домашни палачинки, една восъчна пита, сметана, конфитюр от черни череши, черен хляб, малко ментови бонбони и (тъй като бяха толкова красиви) захаросани виолетки. Освен това избра и нов комплект кухненски съдове, няколко хавлиени кърпи с цвят на лютиче, чаршафи на цветчета и ароматизиран сапун за банята. Пейган започна да протестира, но Кейт, която попълваше поредния чек за два градински стола със смъкващи се облегалки в жълто райе, твърдо заяви:
	— Подарък за рождения ти ден.
	Накрая заведе Пейган в най-близкия магазин на „Джигър“ и й купи бледолилав кашмирен пуловер и подходяща пола от туид и още един сиво-зелен комплект пуловер и пола.
	Пейган беше неспокойна още от единадесет и тридесет сутринта — часът, в който отваряха кръчмите, но Кейт не изпускаше приятелката си от очи. За да избегнат алкохола, тя реши да не обядват в хотел или в кръчма, затова купи две горещи корнуолски пирожки с лук и месо, които изядоха в колата. Докато почистваше трохите от полата си, Пейган трепереше.
	— Защо си облякла този тънък шлифер? — попита Кейт. — Нали знаеш колко бързо се разваля времето тук? Надявам се, че имаш палто?
	— Ами намираше ми се едно — промърмори Пейган, — но съм го оставила някъде. В Кайро нямах нужда от дебела дреха.
	— Тази сутрин майка ти беше с късо палто от норка.
	— А, ако ми даде нещо такова, сигурно ще го изгубя. Знаеш колко съм разпиляна.
	Не беше особено убедителна. Изведнъж Кейт си спомни.
	— Какво стана с наметалото на Абдулах?
	— Боже мой! Обзалагам се, че е все още на тавана. Знаеш ли, майка ми все не ми разрешаваше да го нося — извика Пейган сияеща. — За да не съм си изгубела репутацията.
	Тя се разсмя гръмогласно и се развесели.
	След това се върнаха в „Трелони“ с колата.
	— Ако е все още там — махна с ръка майката на Пейган неопределено, — сигурно ще е в някой от кашоните в източното крило. Ще видите четирийсетина кашона с надпис „дрехи“.
	След като прегледаха половината прашни картонени кутии, Пейган нададе триумфален вик и извади лъскавата надиплена дреха от черни персийски овчи кожи.
	— О, господи, молец!
	И наистина, по красивото меко наметало имаше цели олисели петна.
	— Е, може да се носи — заключи Кейт. — Ще ти топли, а през лятото ще дам да го прекроят. Подарък за следващия ти рожден ден.
	Тази вечер те лежаха на килимчето пред камината, както правеха често, когато бяха ученички, и си приказваха.
	— Като погледна назад, към миналото — поде Кейт замислено, — не мога да разбера какво толкова намерихме у Робърт и двете. Зад маската на младия Кари Грант се криеше такъв надут досадник. Този ужасен, неизменен калъп, по който са излети всички момчета от частните училища — цялата им банда зализани юноши, дето се бояха до смърт, да не би да направят нещо погрешно. Ето, ти например не можеш да си представиш Робърт да каже „майната ти“ на публично място, нали?
	Пейган кимна.
	— Не ми го побира умът, как изобщо хлътна по него, Кейт. Що се отнася до мен, аз всъщност се влюбих в Египет, не в Робърт — въздъхна тя мечтателно. — Беше толкова топло, толкова древно и тайнствено. Знаеш, че не обичам особено забавите, но вниманието, с което бях обградена, ми доставяше огромно удоволствие, харесваше ми да съм красавицата на Кайро, всичко това ми действаше така успокояващо след болката от… то просто не ми даваше възможност да мисля за Абди.
	— В известно отношение Робърт малко прилича на Абди — подхвърли Кейт замислено. — За разлика от ония смотаняци, той акуратно се грижи за задоволяване на всичките ти желания, дори и на онези, които не си и подозирала, че съществуват. А после, точно когато свикнеш да получаваш подаръци непрестанно — сякаш всеки ден е Коледа, вълшебният принц внезапно заминава за Кайро и всичко секва така неочаквано, че ужасно ти липсва. — Тя замълча, след това добави: — И още нещо. Робърт не се опитва да те вкара в леглото като другите ловци на скалпове. Той винаги спира, когато ти искаш да спреш.
	— Защото си има основателна причина! — разсмя се гръмогласно Пейган, а после и двете се разкикотиха така, както не бяха се кикотили от ученическите години, та чак коремът ги заболя.
	— Ами секса? — попита Кейт с любопитство. — Как се справяше през последните години?
	Пейган въздъхна.
	— Веднъж направих малък опит с един от пациентите… Бях ходила да видя мама и той ме последва в къщурката. Няколко дни си прекарахме страшно хубаво. Направо го изцедих. Никога не съм виждала майка ми толкова свирепа. Не трябвало да й отнемам пациентите, хляба, да й съсипвам репутацията и живота и така нататък. И се отказах. Няколко месеца по-късно си докарах един стопаджия — от онези руси здравеняци, на които не можеш да устоиш. Всичко трая четири дни; после го видях как, мислейки, че съм отишла на разходка, отвъртя чекмеджетата на писалището ми. Имах чувството, че търси пари, но аз винаги ги държа в резервните си ботуши; отдалечих се на пръсти, след което нахлух с трясък. Казах му, че мама ще ми гостува за няколко дни, така че той ще трябва да си върви. Поиска ми пари за влака до Лондон и се държа направо отвратително, като не му дадох… както и да е, помислих си че може би следващият тип, когото докарам в къщата си, ще ме удуши, ще ме накълца на парчета с ножа за хляб, ще ме натъпче в някой куфар, ще ме остави в багажната служба на гарата в Сейнт Остъл и дни наред никой не ще разбере, че съм изчезнала. Така, че реших да се лиша от удоволствието. Знаеш, че сексът никога не е бил чак толкова важен за мен. Винаги може да се замести с онаниране, но като мина малко време, престанах да си правя и този труд. Изглежда, просто нямам нужда.


	На следващата сутрин, щом двете яки чистачки се появиха, Кейт изтика Пейган навън да разхожда Бъстър. Четири часа по-късно къщичката беше чиста и подредена, шкафовете — заредени с храна, камината във всекидневната — запалена, а Кейт бе засадила иглика в една кошничка. Изтощена, тя си помисли с какво удоволствие ще си похапне от пастета, когато Пейган се върне.
	Но Пейган вече се беше върнала. След като чистачките си тръгнаха, Кейт отиде за още дърва и намери приятелката си заспала на пода в бараката с празна манерка в ръка, а до нея се търкаляха две бутилки „Гинес“. Обзета от ужас, Кейт дълго я разтърсва, докато я събуди.
	— Миличка, миличка, ще си умреш тук. Ела вътре да вземеш една гореща вана. — Помогна на Пейган да се довлече до кухнята, а след това напълни ваната с гореща вода. Очите на Пейган бяха почти затворени и когато Кейт започна да мие лицето й, тя просия, представяйки си, че я къпе бавачката й:
	— Внимавай с’пуна да не ми влезе в очите — запелтечи Пейган, сякаш беше малко дете, и се плъзна под водата.
	Беше от дружелюбните пияници, само дето много тежеше. Докато я изсуши и примъкна до леглото, докато я настани под парцаления юрган и й пъхне грейка, Кейт капна от умора и силно се разтревожи. Хапна надве-натри, а после, в шест часа вечерта, занесе чаша кафе в спалнята на Пейган.
	— Защо пиеш? — избухна тя сърдито. — Кога започна?
	Пейган се начумери; болеше я главата; гадеше й се; беше отпаднала и нищо не я интересуваше. Въпреки това разбра, че е настъпил решителният момент — или сега, или никога. Не дръзваше да признае пред себе си, какво остава пред някого другиго, че е пияница. Ала сега нещо в нея се скъса.
	— В Кайро — продума тя най-сетне. — Тогава започнах. Няколко питиета нравеха по-поносими безкрайните вечери с едни и същи скучни хора. Пък и пиячката ме караше да забравя, че накрая ще трябва да се прибера вкъщи с Робърт. Освен това той обичаше да започва деня с кавга; наслаждаваше се на скандалите така, както някои се наслаждават на тениса или на канастата. Каквото и да направех, все бях мързелива, безполезна и глупава. Беше много убедителен въздъхна уморено Пейган. — Започнах да се спотайвам в леглото, докато той тръгне на работа… После притъпявах паметта си с малко водка, която наливах в натуралния сок от манго. — Тя потърси ръката на Кейт. — Изобщо нямах намерение да се напивам, когато си сипвах едно питие, просто ей така. И сега е същото, имам усещането, че мога без него, само си мисля: „Защо пък не?“. А после изпивам още едно, след това едно малко, след него още едно и още едно, докато престана да ги броя. — Стискаше ръката на Кейт. — В Кайро нито веднъж не сме говорили по този въпрос, но аз бях сигурна, че Робърт знае. Веднъж се изпусна — разбрал, че през нощта съм повръщала, тъй като бях оставила капака на тоалетната вдигнат, така че той сигурно е знаел. — Потрепери. — Искам да кажа, че обикновено съпругите не повръщат нощем, нали? Разбира се, на него му се щеше да има съпруга, която да повръща сутрин, но нямаше как — на мен ми бяха лепнати етикетите „фригидна“ и „безплодна“. А при това положение какво по-хубаво от мангов сок с алкохол; знам и защо Робърт избягваше да говорим за пиенето. Не искаше да се чувства ужасно виновен за моя порок.
	— Но откак си напуснала Робърт, са изминали осем години!
	— Значи чувството ми за неадекватност датира от осем години… Мислех, че ще се съвзема веднага щом се разведа, че депресията ще изчезне щом се върна в Англия. Ала не стана така. — Тя замълча и взе да подръпва разноцветния юрган. — Когато напуснах Кайро, изведнъж се почувствах още по-потисната, защото знаех, че съм изгорила мостовете към миналото си. Бях толкова глупава, че очаквах мама да ме посрещне, когато минах през митническия контрол на лондонското летище… Не бях я виждала две години, но и пишех всяка седмица и й бях изпратила телеграма, за да я уведомя че се връщам. — Тя отново замълча, като този път започна внимателно да приглажда юргана. — Но нея я нямаше.
	Кейт стисна ръката й състрадателно.
	— А аз все чаках и чаках, докато изведнъж, така както си стоях в средата на салона за пристигащи пътници, изгубих самообладание. Трудно е да се обясни, но изведнъж усетих, че вече не съм сигурна в нищо; не бих могла да кажа дори колко е часът, толкова бях неуверена и неспособна да предприема каквото и да било. В този момент изпитах ужас от това, че съм сама. — Тя преглътна. — Странно, тъй като никога не съм била близка с мама; защо изведнъж се сгромоляса, точно когато тя не ме посрещна на аерогарата?
	В израз на безмълвно съчувствие Кейт стисна ръката на Пейган още по-силно, а тя продължи:
	— Тогава за пръв път осъзнах, че съм сама на този свят и в миг изпитах смразяващ ужас. Бях се провалила като съпруга, като дъщеря не заслужавах да бъда посрещната на летището, дори не бях успяла да стана майка, както всички знаехме… Миличка, мисля, че ръката ми ще посинее, ако продължаваш да я стискаш.
	Настъпи тягостно мълчание.
	— После разбрах, ме нямам почти никакви пари, а тази мръсница Зелма държи майка ми изцяло под своя власт. Майка ми направо обожава тая стара крава. Беше ми обидно.
	За миг Кейт си помисли, че Пейган ще се разплаче.
	— Просто бях обзета от чувство на безплодна празнота, имах ясното усещане, че не ме очаква нищо — абсолютно нищо… После това чувство взе да набъбва все повече и повече, докато ме погълна цялата — сякаш тичах стремглаво по нанадолнище и не можех да спра. А на дъното зееше черна дупка. Ставаше все по-лошо и по-лошо.
	Пейган сграбчи ръката на Кейт и впи пръсти в нея така, че тя потрепери от болка.
	— Това ме довеждаше до панически страх и все по-често посягах към бутилката. Нямах нужда от оправдания, за да си отида от този свят. Имах нужда от опора, за да остана жива, а опорите ми почти се бяха изчерпали. Когато се будех нощем, ме налягаха мисли за самоубийство, но сръбнех ли си, спях като заклана. Затова се наливах. Пиенето прогонваше депресията; караше ме да се чувствам истински човек, такава, каквато бях, и такава, каквато можех да бъда. Когато бях пияна, не ме преследваше мисълта, че съм се провалила.
	— По-спокойно, по-спокойно — погали я Кейт, разтревожена от нарастващата възбуда в гласа на приятелката й.
	Пейган не обърна внимание на предупреждението и продължи, сякаш говореше на себе си.
	— Когато бях малка, често се криех от бавачката и се пренасях в свой измислен свят, обитаван от истинските ми приятели: говорещи животни, които носеха престилки и пантофи и си имаха чайници. Ето че и животът ми стана донякъде такъв. Действителността беше твърде страшна, затова не я допусках до съзнанието си. Веднъж, когато бях пияна, паднах във ваната и от удара изгубих съзнание. Като дойдох на себе си, видях, че съм във ваната, съвсем облечена, и усетих, че ужасно ме цепи главата. Добре, че нямаше никаква вода, иначе можеше да се удавя.
	— О, Пейган — промълви Кейт, — аз мога да остана с теб само няколко дни. Защо не опиташ, миличка? Много, много те моля! Ще си лежиш в леглото през цялото време, а аз ще се грижа за теб. Да живееш сама, и то тук, е твърде опасно.
	— Да — съгласи се Пейган. — Веднъж припаднах на канапето с цигара в ръка и книгата ми се подпали. Добре, че се отървах само с една похабена книга. Но от цигарите наистина успях да се откажа, кола не карам, а когато съм с колело, дори да съм кьоркютук пияна, не съм толкова опасна.
	— Пейган, трябва да се направи нещо. Няма ли някой, който би могъл да ти помогне? Местният доктор? Свещеникът? Очевидно те всички знаят, че ти си алко… че пиеш.
	— Никой не знае. Много внимавам. Заравям бутилките. Особено предпазлива съм в селото… Но ти си права, Кейт, едва ли съм успяла да заблудя някого. Но не съм алкохоличка. Не бива да говориш така. Алкохолиците са стари, пропаднали скитници, които нощем спят край градската порта. А аз обичам да се напивам. Има разлика.
	— Пейган, не бъди глупава! Какво значение има как ще го наречеш? Та ти си съсипваш живота. Не можеш ли да отидеш на лекар в Лондон?
	— Ще ти кажа какво ще направя, Кейт. Докато си тук, ще се опитам да не пия, честно. Ако не удържа на думата си, ще ти призная. Повече от това не мога да предложа.
	До края на вечерта Пейган беше неспокойна и нервна, изпи огромно количество чай и само чоплеше от омлета със сирене, който Кейт бе приготвила. На следващия ден отидоха до „Трелони“, където им направиха не само масаж на тялото и на лицето, но и маникюр и прическа, а накрая им оформиха веждите.
	Същата вечер ръцете на Пейган започнаха да треперят. Зъбите й затракаха, а по-късно и цялото й тяло се разтресе. Кейт отново я сложи в леглото, нахрани я с пилешки бульон, който наливаше с лъжичка в устата й, като й тананикаше тихо и монотонно сякаш беше болно дете.
	— За бога — промърмори останалата без сили Пейган, — стига си кудкудякала край мен като квачка. Нали това искаше?
	Увита с кувертюрата, Кейт прекара нощта на едно кресло в стаята на Пейган. И двете спаха малко. Кейт искаше да говори с лекар, но приятелката й я накара да обещае, че няма да го стори.
	— Всички от околността познаваха дядо. Знам, че позоря рода Трелони, поне да не се разчуе.
	На следващата сутрин Кейт се срещна с майката на Пейган и без излишни предисловия се нахвърли върху нея.
	— Няма начин да не знаете, че Пейган се е пропила. Защо не сте я завели при някой специалист или в някоя болница, или организация, която може да й помогне?
	— Не виждам от къде на къде ти трябва да се ангажираш със състоянието на Пейган, Кейт. Или пък аз — отвърна госпожа Трелони с тон на добре възпитана дама, която не желае да й досаждат. — Пейган е възрастна жена. Вече е на трийсет години. Впрочем, когато й предложих да отиде при терапевт, тя ми изтърси някакъв цинизъм.
	— А вие защо не настояхте?
	— Защото на нея й няма нищо. Тя просто пие прекалено много. Главата й е съвсем в ред. Нуждае се единствено от самодисциплина. Психиатрите са за душевно болни, а в нашия род няма душевни заболявания.
	— Искате да кажете, че отказвате да приемете възможността за наличие или поява на душевно заболяване във вашия род?
	— Ако имаше нещо, с което бих могла да помогна, щях вече да съм го сторила, защото, честно казано, тя прави много лоша реклама на клиниката. Няколко пъти говорих за нея с нашия лекар и Пейган е ходила при него, но работата е там, че тя сякаш си е наумила да се самоунищожи и аз не мога да я накарам да се откаже. Никога не ми се е удавало.
	— Никога не сте опитвали — отвърна рязко Кейт и демонстративно напусна стаята.


	Прекараха още една безсънна нощ, зъбите на Пейган продължаваха да тракат, а тялото й се тресеше неудържимо. Кейт смяташе, че когато организмът й изпита нужда от сън, тя ще заспи. Дотогава не беше от особено голямо значение дали ще спи или не. Пък и нали нямаше никакви неотложни ангажименти.
	Треската продължи три денонощия и през това време Пейган не мигна. Не бе в състояние нито да върви, нито да стои права без чужда помощ. Четвъртата нощ отново не можа да заспи — ужасно й се гадеше. Чак призори тя изведнъж се успокои и задряма.


	— Гордея се с теб — прошепна й нежно Кейт, докато топеше хапки хляб в едно рохко сварено яйце, а Пейган едва си отваряше устата.
	— О, миличка, и аз също. Но стига ми толкова ядене. Не съм и сънувала, че е така жестоко, когато се отказваш, нямах представа, че съм толкова зависима от тая проклетия.
	Кейт се безпокоеше, че щом си замине за Лондон, приятелката й ще поднови пиенето. За разлика от нея, обаче Пейган не се тревожеше.
	— Миличка, разбери, че за пръв път наистина искам да сложа край. Само като си помисля, каква е алтернативата? Да продължавам да обръщам бутилките с шери за готвене през идните двайсет години ли?
	— Ще ти сложим телефон и ще ти звъня всеки ден. Най-малкото, ще можеш да ми се обаждаш, ако изпаднеш в паника. Искам да ми обещаеш нещо — че няма да се срамуваш да ми кажеш, ако…, ако не устоиш.
	— Няма. Вече ти обещах, че ще си призная — отвърна Пейган.
	Кейт си замина, макар и не много обнадеждена. До прокарването на телефона всеки ден изпращаше или телеграма, или кратко писъмце до къщурката. Разговаря и с дружеството „Анонимни алкохолици“, но оттам й казаха, че биха могли да помогнат само, ако Пейган се обърне към тях по своя собствена воля.


>>	29.

	Въпреки че Пейган продължаваше да се чувства изтощена, уютът в къщурката повишаваше настроението й. Госпожа Хокън идваше да чисти два пъти в седмицата. Търсейки си занимание, при това извън къщи, Пейган се захвана да почисти буренясалата градина. Всяка сутрин излизаше на дълга разходка — беше решила да го прави, докато укрепне достатъчно, за да може отново да язди. Двете с Кейт се бяха споразумели, че когато Пейган възвърне увереността си на ездачка, би могла да си намери някаква работа, свързана с коне, която, макар и не особено доходна, ще й доставя удоволствие.
	Добре увита в стигащото до глезените й персийско наметало от агнешки кожи, което я предпазваше от вятъра, Пейган редовно се разхождаше в компанията на Бъстър до очуканата от вятъра и дъждовете дървена пейка на върха на стръмната скала над морето. Там тя се припичаше на слънце и слушаше успокояващите звуци на вълните, които се плискаха в подножието на зъбера.
	Но една сутрин, докато се изкачваше бавно по стръмнината, а бурният пролетен вятър развяваше наметалото й, Пейган забеляза, че някой е седнал на нейната пейка. Когато приближи, видя прегърбен мъж, чиято черна фигура се открояваше на фона на сивото небе.
	Стъпвайки тежко, Пейган стигна до върха на скалата.
	— Добро утро — поздрави тя рязко, а после седна на другия край на пейката и придърпа наметалото около себе си.
	Усещаше как пронизващият вятър брули лицето й. Водата беше светлосива на хоризонта и оловносива там, където вълните се разбиваха в скалите; иначе морето беше черно.
	— Често ли идвате тук? — попита съседът й дружелюбно.
	— Да — отвърна тя грубо.
	Седяха безмълвни в продължение на десетина минути. Вятърът блъскаше водата в основата на зъбера и Пейган усещаше как земята под краката й трепери. По сивото небе се беше появила дантела от светлолилави ивици — вероятно щеше да се разрази буря.
	— Хубав ден — отбеляза непознатият.
	Тя се обърна и го погледна.
	— Днес имам рожден ден.
	— Приемате ли поздравления?
	— Не.
	— Ами тогава, вземете един ментов бонбон.
	Той извади от джоба си книжна кесийка и й предложи лепкавите ментолки. Не беше го виждала никога преди. Не бе от местните жители, а и не изглеждаше да е от клиниката, с тези бонбони.
	— Мога ли да ви предложа да отпразнуваме събитието на чаша шампанско?
	Настъпи дълго мълчание. Пейган не устоя на изкушението.
	— Да не искате да кажете, че носите бутилка със себе си?
	— Не, но тъй като съм отседнал в „Златният лъв“ в селото, предполагам, че все имат някоя бутилка. Вие в селото ли живеете?
	— Не съвсем — отвърна Пейган колебливо. Не й се искаше да му обяснява, че се намира на нейна територия.
	Върнаха се пеша през гората и влязоха в пивницата на „Златния лъв“.
	— Добрутро, госпожице Пейган — поздрави я съдържателят. — Не ви виждам често тук.
	Ниското празно помещение миришеше на престояла бира и на цигари. Зад бара, обърнати с гърлото надолу, висяха цяла редица лъскави бутилки, при вида на които очите на Пейган светнаха. В мазето имаше една-единствена бутилка шампанско. Беше много старо и прекалено сладко, но щом отпи няколко глътки, седнала на дървената скамейка до камината, Пейган усети как тялото й бавно се отпуска.
	Името на непознатия било Кристофър Суон; бил отседнал в „Златният лъв“, за да довършел книгата, дето пишел.
	— Това не е книга, която човек би купил, за да си осигури приятно четиво за уикенда. Аз съм биохимик и вирусолог и в този труд излагам резултатите от експерименталната ни дейност. Заедно с цял екип учени се опитваме да предотвратим рака; търсим подходящи ваксини. В моята лаборатория се работи върху ваксина против хепатит „Б“, който е тясно свързан с рака на черния дроб.
	— Казвате ваксина? Като инжекция против едра шарка?
	— Най-важната от всички инжекции.
	— Някой биохимик ли ги е измислил?
	— Не, един провинциален лекар на име Едуард Дженър. През 1796 година той забелязал, че доячките на крави като че ли не хващат едра шарка, но много от тях се разболяват от кравешка вариола, която представлява сравнително безопасно инфекциозно заболяване. Тогава Дженър си помислил, че ако всички изкарат кравешка вариола в лека форма, няма да ги лови едра шарка. Проверил теорията си за антителата, като инжектирал на едно осемгодишно момче ваксина от гной, извлечена от инфектирана гнойна пъпка на доячка, която боледувала от кравешка вариола.
	Когато преполови втората чаша шампанско — от началото на увлекателния й разговор с непознатия беше изминал почти час, — Пейган го покани на вечеря.
	— Не мога да ви обещая разнообразно меню — предупреди го тя, съзнавайки, че в шкафа си няма нищо друго, освен една кутия пастет от гъши дроб и буркан захаросани виолетки. — Той й предложи да я изпрати до вкъщи, но тя отказа. — Довечера в шест часа ще дойда да ви взема и ще ви заведа у дома.
	Почувствала неочакван прилив на енергия и изпълнена с надежда, тя се понесе към дома на госпожа Хокън.
	— Миличка госпожо Хокън, много ви моля да ми помогнете. Можете ли да дойдете днес, вместо в петък, за да изчистим къщата заедно? Ще имам гост!
	Откак Кейт си беше заминала, Пейган не беше сварила и една супа, затова в хладилника нямаше нищо, освен половин буркан майонеза и флакон с витамини. Тя отпраши с колелото до селото и купи няколко дебели телешки котлета, картофи, които възнамеряваше да изпече, без да ги бели, салата и прясно сирене „Чедър“. Взе и две бутилки вино.
	Докато вечеряха, Пейган беше много внимателна — сипваше си само по два пръста, изчакваше той да изпие чашата си, преди отново да долее своята и изобщо не отвори втората бутилка, тъй като гостът сякаш не искаше повече.
	Но когато той си тръгна, тя веднага се нахвърли на виното и се събуди в четири часа сутринта — все още в креслото, измръзнала и с главоболие. Разрида се и разби бутилката в камината, разпръсквайки все още топлата пепел.
	На сутринта се самообвиняваше и изпитваше силни угризения, но съзнанието й не беше замъглено. Докато лежеше във ваната, си мислеше какво да направи с бутилките, които беше скрила от Кейт в дъното на бараката за дърва. Мина й през ум да ги хвърли от върха на скалата. В същото време едва се сдържаше да не си сръбне малко, още сега. Облече се, струпа бутилките в голямата сламена кошница за пазар, завлече ги в гората и ги зарови под един храсталак от орлова папрат. След това се върна вкъщи и провери в речника значението на думата „биохимия“.
	Кристофър работеше рано сутрин и следобед. Следващите три дни Пейган се срещаше с него при пейката на скалата. Те бродеха из гората, разхождаха се по плажната ивица, катереха се по големите гранитни канари край морето, в подножието на зъберите. Смееха се под фонтани от солени пръски, изсипващи се върху плажа, когато някоя вълна се разбиеше в брега по-близо, отколкото бяха очаквали; подхлъзваха се, тичайки по прогизналия от тиня и водорасли пясък, а после се връщаха в „Златният лъв“ и си поръчваха горещи корнуолски пирожки и бира.
	Всеки ден Кристофър вечеряше в къщурката. Госпожа Хокън беше подкупена, придумана и приласкана, за да се съгласи да стане частна готвачка на Пейган. Тя приготвяше супи, разни специалитети, пасти и дори един пирог с месо и бъбречета, върху който със златистокафяво маслено тесто бяха изписани инициалите на Кристофър.
	Всяка вечер Пейган запалваше буен огън в камината, пускаше плоча с класическа музика и двамата разговаряха до късно през нощта. За своя изненада тя откри, че макар и да не разбира всичко, което Кристофър й обяснява, работата му дълбоко я впечатляваше. Веднъж, наблюдавайки отблясъците от огъня върху лицето му, Пейган беше така погълната от неговото присъствие, че забрави във фурната баницата, която беше сложила да се затопли. Печивото стана на въглен.
	Пейган се опитваше да пие само по малко бира сутрин, а вечер се ограничаваше с чаша вино, като бързо наливаше на Кристофър останалото съдържание на бутилката.
	— Ти май се мъчиш да ме напиеш и да се възползваш от ситуацията — пошегува се той на четвъртата вечер.
	— Не обичам да пия много — смънка тя.
	Но на следващата сутрин, озовала се край мократа папрат, Пейган започна да рови пръстта, като отчаяно се опитваше да си спомни къде е закопала бутилките. Не успя да ги открие и се разплака. При повторното претърсване намери заровеното си съкровище, изтръгна една коркова тапа и… после не помнеше нищо; събуди се часове по-късно, вдървена и мокра. Не за пръв път изпадаше в състояние на безпаметност, но за пръв път това не й беше безразлично. Оставаха й само четиринадесет дни с Кристофър — след това той щеше да се върне в Лондон.
	Тя се добра до къщурката с несигурна походка, взе леден душ, а сетне отиде до клиниката, за да проведе два телефонни разговора. Най-напред се обади в „Златният лъв“ и остави съобщение за Кристофър, в което се казваше, че макар да не е успяла да се види с него сутринта, ще го очаква за вечеря, както обикновено. После позвъни на Кейт и й призна, че е пила.
	— А не можете ли да се срещате, без да пиете? — попита Кейт. — Много хора го правят.
	— Но аз не мога. Не мога да спра. Ако знаеш как се срамувам. Ще трябва да обяснявам… Не мога, не мога — разплака се горчиво Пейган. — Продължавай да изпращаш телеграмите, а аз ще се старая да пия възможно най-малко. Но не мога да спра, това ще му се стори странно.
	— Ако не спреш, може да му се стори още по-странно — натърти Кейт.


	Седмата вечер, докато вървяха през гората към къщурката, ги връхлетя внезапна буря и те станаха вир-вода. Пейган смяташе, че изглежда страхотно под дъжда, с прилепнала мокра коса. Стара нейна хитрост беше да предлага на ухажорите си разходка в дъжда, а освен това, наистина обичаше физическото усещане, предизвикано от всепроникващата мокрота.
	Втурнаха се в кухнята, изуха натежалите от влага обувки и чорапи и се измъкнаха от прогизналите си сака от туид. Огънят във всекидневната беше загаснал и докато Пейган търкаше зачервените си ръце, Кристофър се наведе, за да запали камината.
	— Единственият начин да се стопля е да взема вана.
	Тя изтича на горния етаж, пусна водата и без да му мисли, изля във ваната твърде голямо количество зюмбюлено масло от един флакон, останал й от Кейт.
	Банята се изпълни с благоухание и нара.
	— Трябва ни скаут — извика Кристофър. — Не мога да запаля камината.
	Пейган открехна вратата на банята.
	— Дървата са малко влажни. Опитай с подпалките от сандъка вдясно от камината.
	Тъкмо се беше потопила блажено в горещата вола и гласът му отново я стресна:
	— В сандъка не е останало нищо.
	— Ами, виж в другия сандък, в кухнята… Чакай малко, ще ти донеса.
	Тя смъкна шапката за баня, уви се с новия си жълт пеньоар, слезе с леки стъпки по стълбището и измъкна подпалки изпод кухненската мивка.
	— Така и така съм дошла, дай да я запаля. Познавам капризите й.
	Коленичи, за да нагласи с ръжена подпалките и борината, драсна клечка кибрит и се наведе напред. Пеньоарът й се разтвори и под него се показа едната й стегната гръд. Кристофър се надвеси и решително я обхвана с ръка.
	За миг Пейган остана неподвижна. Чу се съскането на сгърчената сред огнените езици хартия. Тя обърна глава. От косата й се стичаха водни капки. Пеньоарът с цвят на лютиче се смъкна от голите й рамене. В следващия миг устните му намериха нейните и двамата се свлякоха върху зеления килим. Ръката на Кристофър бързо потърси другата й гръд. Докато той дърпаше колана на пеньоара й, докато го разтваряше и плъзгаше ръка между хлъзгавите й мокри бедра, тя усети тялото му. Пръстите му внимателно изучаваха кожата й и неусетно цялото й същество сякаш се устреми към него — тогава тялото му плавно се сля с нейното.
	Той я облада настойчиво и дъхът й секна, когато ритмичните му тласъци раздвижиха телата им. Ръцете му бяха обгърнали здраво гърдите й и отстъпвайки пред неумолимата мъжка сила, тя сякаш полетя. В главата й кръжаха морски чайки, приливът я изхвърляше на брега, а отливът я отвличаше в морето, чиито дълбини я теглеха неудържимо, докато премеля в сладостните бездни на върховната наслада.
	После дълго лежаха на килима — телата им вплетени едно в друго, без да проронят дума. Най-сетне Кристофър прошепна:
	— Огънят пак изгасна. Какво ще кажеш да се изкъпем?
	Оставиха мокрия й пеньоар и неговите дрехи пръснати из цялата всекидневна и бавно се изкачиха по тясното стълбище покрай кухнята. Той я накара да застане права във ваната и я сапуниса цялата, а тялото й, копнеещо за ласки, потръпваше под нежните му пръсти. После взе ръчния душ и тя усети как топлото жило на водата милва всеки сантиметър от кожата й. Стори й се, че отново се връща към живота.
	Кристофър скочи във ваната и премалели, двамата се олюляха сред пръски ароматизирана вода. След това той се облегна назад с гръб, опрян в порцелана и притегли Пейган към себе си. Ръцете му гъделичкаха изпъкналите й розови зърна. Тя усети, че той отново прониква дълбоко в нея и достига до самата й сърцевина. Искаше й се да останат така завинаги — слети в едно цяло. После почувства в себе си изблика на задържаната му енергия. Той рязко я придърпа и вълна от топла вода заля пода на банята, докато те се смееха, обвити в пара с аромат на зюмбюл.
	Кристофър я изсуши край камината в спалнята, галейки я с меките жълти кърпи, които Кейт й беше подарила. Прегърна я на слабата светлина, жадно обвивайки с ръце тялото й. Сетне нежно я отблъсна назад, докато тя падна по гръб върху пъстрия юрган и внимателно разтвори нозете й.
	— Искам да те опозная — продума тихо той, коленичи и започна да милва ходилото на левия й крак. С нежни, възбуждащи движения целуваше пръстите на крака й и бавно прокарваше език между тях, поемаше всеки пръст в устата си, като същевременно докосваше краката й толкова леко, сякаш пеперуда пърхаше с криле. Почти изгубила съзнание, Пейган възприемаше единствено сладострастните усещания, които изпълваха тялото й.
	— Десният ми крак ще тръгне на протестен поход — промърмори тя.
	— Кажи му, че цялата нощ е пред нас — отвърна Кристофър, зает със сгъвката на коляното й.
	Когато върховете на пръстите му, ефирни като перца, подминаха коляното и се отправиха към вътрешната страна на бедрото й, Пейган ги отблъсна.
	— Недей. Там съм ужасно дебела, мили, неудобно ми е, недей.
	— Всички жени мислят, че са прекалено дебели в бедрата. Искаш ли да ти кажа нещо? Мъжете обожават закръглени бедра. Не им харесват твърдите момчешки мускули. Мъжете обичат меката, откликваща плът като тази от вътрешната страна на бедрото ти. — Той лекичко я захапа. — За повечето мъже няма нищо по-еротично от това, да плъзнат ръка над опънатия горен ръб на найлонов чорап покрай жартиерите и да усетят топлата, мека като сатен плът, а после онази още по-мека обещаваща топлина. За мъжката ръка дантеленото бельо е остро и бодливо в сравнение със сладострастната мекота на женското бедро. Пипни сама и ще видиш.
	Той хвана здраво пръстите на Пейган и леко погали бедрото й с върховете им, а после ги прокара по вътрешната му част.
	— Ето, виждаш ли? Нежна плът, като на бебе.
	Той обсипа с ласки всеки крак и всяка ръка поотделно, а щом Пейган се опита да го притегли към себе си, я отблъсна решително, принуждавайки я да легне по гръб върху юргана, и промълви:
	— После.
	Когато устните му стигнаха до пъпа й, тя беше в състояние да възприема единствено умелото му докосване и реакцията на тялото си. Въздишаше леко като птица; насладата, която изпитваше, беше почти нетърпима. Протегна ръка, погали рамото му и отново се опита да го привлече към себе си, но отново беше неумолимо тласната върху леглото. Започна да милва обраслите със сиви косми гърди, ала Кристофър нежно хвана ръката й и я положи до тялото й.
	— Моля те, не ми пречи на работата — промърмори той, когато езикът му достигна под мишницата й.
	Тя примираше от удоволствие и гъдел.
	После Кристофър отново я облада и на нея й се стори, че месинговата рамка на леглото изведнъж се заиздига с бавно въртеливо движение нагоре към тавана. Изпаднала в екстаз, тя се възнасяше все по-високо и по-високо, готова да полети. Движенията му бяха бавни и настойчиви до момента, в който тя издаде див писък на чайка, стрелваща се в небесата; сетне усети как възбудата нараства заедно с тласъците в тялото й, които ставаха все по-учестени и ожесточени, докато с дрезгав вик той достигна кулминацията.
	Дълго лежаха неподвижни и безмълвни, стоплени от близостта си в малката спалня.


>>	30.

	Майката на Пейган не можеше да повярва на ушите си.
	— Какво искаш да кажеш? Че ще се омъжваш? За кого?
	Тя погледна щастливото, одухотворено лице на дъщеря си, която сияеше така, както може да сияе само жена, познала физическата страст. Госпожа Трелони беше още по-изненадана, когато узна, че ще става тъща на сър Кристофър Суон, известният директор на Англо-американския институт за изследване на рака.
	Кейт не беше толкова въодушевена.
	— Ще му кажеш ли или не? — попита тя Пейган в гардеробната на „Ла Попот“, малък ресторант на Уолтън стрийт, където обядваха.
	— Още не — отвърна Пейган.
	— Мислиш ли, че е честно?
	— Не ме интересува.
	— Кристофър е доста по-възрастен от теб — подхвърли Кейт колебливо. — А освен това, Пейган, той е толкова грамаден и плешив. По дяволите, та той е старец. Как можеш да се омъжваш за старец?
	— Скъпа, той е само на четирийсет и девет години. Старците са поне на деветдесет. Каза ми, че е оплешивял още когато е бил трийсетгодишен. Знаеш ли, това лъскаво, твърдо теме е доста секси. Представи си само какво изпитваш, когато те галят по врата. Кристофър казва, че същото е и по темето. — Тя се наведе напред към огледалото и започна да нанася червило върху устните си. — Освен това той е грамаден, но не и дебел; трябва да ми повярваш, скъпа, виждала съм го както го е майка родила. По него всичко е само мускули. — Тя завъртя гилзата и прибра червилото. — Харесва ли ти това бледорозово?… И на мен ми харесва. Искаш ли да го опиташ?… Трябва да признаеш, че Кристофър прилича малко на Питър Лофорд, без да се гледа косата, разбира се. А не те ли привлича погледът му, с този израз на човек, който се забавлява — сякаш може да прочете и най-съкровените ти мисли! Като го видя, цялата отмалявам.
	— Ясно е, че си влюбена в него — рече Кейт, стигнала до заключението, че бледорозовото не й отива. — С две думи, за теб няма никакво значение, че другите гледат на него по-различно.
	— А има и още нещо. Знаеш ли, мила, той е най-възхитителният любовник в света. Може би защото го прави толкова отдавна… може би това е едно от предимствата на напредналата възраст. Само ще ти кажа, че през последните две седмици почти не сме напускали леглото. Не ми остава време даже да се сетя за пиячка. Вече ме познава толкова добре, че часове наред може да ме държи в опиянение от наслада.
	Думите й силно впечатлиха Кейт. Винаги й се бе искало да разбере какво прави един голям любовник.
	— Кристофър казва, че никога не е попадал на две еднакви жени. Казва, че всяка харесва различни неща, че ние всички… м-м… откликваме по различен начин и че най-важното за един мъж е да накара жената да му каже какво точно й харесва и какво й се иска.
	— Но аз бих умряла от неудобство. Ако Тоби ме попита какво ми харесва най-много, бих му отговорила — всичко.
	— Миличка, според Кристофър повечето жени отговарят така, само защото са ужасно тактични. Казва, че почти винаги е трудно да ги накараш да говорят за това, защото са прекалено стеснителни и се срамуват или пък смятат, че това е гнусно, както би се изразила Максин. — Пейган започна да разресва косата си. — Фантастично е. И не че прилагаме седемдесет и девет пози, или че той може да продължава с часове, но всичко е толкова интимно. Такова облекчение изпитах, когато преодолях бариерата на фалшивата скромност и успях, със затворени очи и изчервявайки се в мрака, да му пошепна истината. Преди това години наред все лъжех, защото си мислех, че съм нередовна, защото магическата пръчица ме оставяше равнодушна, а сега Кристофър доказа, че ми няма нищо… Ще ти опиша какво прави.
	— Внимавай, някой иде. Не можеш да ръсиш такива мръсотии пред непознати.
	— Ще ти кажа, когато се върнем от медения месец. Обаче — само с образователна цел. Сватбата ще бъде след три седмици в параклиса в „Трелони“. Нали ще дойдеш? Изобщо не можеш да познаеш къде ще бъдем на сватбено пътешествие. В Индианаполис! Кристофър трябва да изнесе лекции в някакъв „Сейнт Винсент“. Казва, че мога да си лежа в леглото и да се възстановявам, докато той изкарва прехраната и на двама ни. После, слава богу, заминаваме за Калифорния и оттам — направо в Ню Йорк. Ще ти се обадя по телефона и ще ти разкажа всички мръсни подробности, когато се приберем в края на юни.
	— И внимавай какво си поръчваш в стаята — напомни й Кейт.
	— Само бира, нищо друго. И ще я пия в малки чаши за вино. Но щом се върнем, непременно ще се откажа от алкохола.


	Само Кейт и госпожа Трелони присъстваха на сватбената церемония в параклиса от шестнадесети век, разположен сред гората, ухаеща на див зюмбюл. Пейган беше облечена с розов вълнен костюм от „Шанел“, украсен със златни верижки и позлатени копчета с изображения на лъвски глави. Беше го съчетала с тъмносиня копринена блуза с папийонка, тъмносиня сламена шапка „Бретън“ и изрязани отзад обувки в същия цвят. Сияе като наелектризирана, сякаш й е трудно да се отдели от леглото дори, за да се омъжи, помисли си Кейт, докато Пейган, под ръка с мъжа си, вървеше по пътеката към олтара под традиционните триумфални изблици на Менделсоновата музика, звучаща доста отсечено в интерпретацията на сестрата на госпожа Хокън, която свиреше на органа.
	Дойде краят на септември, а Кейт все още не беше получила никакво известие от Пейган.
	Тя й се обади по телефона едва в средата на октомври.
	— Много дълъг меден месец изкарахте.
	— Знаеш ли, случи се нещо, нещо наистина ужасяващо. През първата ни нощ в Ню Йорк се събудих от някакви странни звуци, сякаш някой се задушава и не може да си поеме дъх. Когато светнах, видях, че лицето на Кристофър е посиняло… Очите му бяха широко отворени, а ръцете му се мятаха настрани. Грабнах слушалката и лекарят пристигна толкова бързо, като че бе чакал до телефона. Вкара една конска инжекция в гърдите на Кристофър, а мен ме изтикаха навън, за да не преча. След това дойде линейка и го откараха в болницата. Казаха, че е получил масиран инфаркт. Прекара три месеца в болницата — слава богу, че имахме медицинска застраховка.
	— Не мога да повярвам! — възкликна Кейт. — Къде се намираш сега?
	— В апартамента на Кристофър… Искам да кажа, в нашия апартамент. На Онслоу Гардънс. Можеш ли да наминеш, мила? Прибрахме се у дома снощи. Успях само да разопаковам багажа и се чувствам толкова потисната! Кристофър лежи, а аз трябва да съм страшно весела през цялото време. Пълна скръб.
	Кейт отмени обедния си ангажимент и веднага се отправи към Онслоу Гардънс с колата си. Голямата всекидневна на Пейган беше всъщност библиотека, боядисана в цвят на авокадо; стените бяха покрити с книги от пода до тавана. Имаше персийски килими, жълто-кафяви кожени канапета, месингови лампи със синьо-зелени стъклени абажури, както и голям еркер с изглед към градинските брястове.
	— След колко време ще се оправи Кристофър? — попита Кейт неуверено.
	— Знаеш ли, лекарите не гледат на нещата точно така — отвърна Пейган мрачно, отпивайки малки глътки кафе от голямата си чаша. — Те лекуват сърдечна недостатъчност, като коригират дисбаланса между наличната и необходимата кръв чрез отстраняване на натрупаните свръхколичества от течности в организма на пациента.
	— А какво означава това? — ококори се Кейт съвсем озадачена.
	— Означава, че Кристофър трябва много да си почива — и физически, и умствено. Не му позволяват да работи твърде дълго. Освен това, е необходимо да спазва диета, тъй като наднорменото тегло натоварва допълнително сърдечносъдовата система. Не бива да яде солено, за да не задържа течности; взима и диуретични лекарства, от които час по час притичва до тоалетната. Трябваше да се откаже и от пушенето. А най-ужасното е, че му забраняват всякакъв секс.
	— За колко време?
	— Завинаги.
	— Какъв ужас! Но, надявам се, че може… да ти обръща внимание…
	— Не — има опасност да се превъзбуди.
	— Но лекарите едва ли говорят сериозно! Какво мисли Кристофър по този въпрос?
	— Подходът му е доста егоистичен. Не му се умира. Всъщност и аз споделям чувствата му.
	„Сега никога вече няма да разбера какво правят фантастичните любовници — помисли си Кейт. — Би било прекалено нетактично от моя страна да попитам. О, по дяволите!“
	В миг осъзна до какво може да доведе депресията, която щеше неминуемо да обсеби Пейган.
	— Ако е нужно някой да се грижи за него, ти просто трябва да спреш да пиеш. Дори бира в малки чаши за вино. Представи си, че той получи пристъп, когато си мъртво пияна?
	— Мислих за това — рече Пейган унило. — Знам, че трябва да престана и съм сигурна, че няма да ми е лесно. Преди да се оженим, живях с Кристофър един месец и не мога да ти опиша как невероятно бързо се пристрастих отново към алкохола. Опитах се да се преборя с жаждата, но тя ме надви само за няколко дни. — Пейган въздъхна шумно. — Щом Кристофър тръгнеше за лабораторията, нагласявах будилника да звъни в четири следобед, после грабвах бутилката с готварското шери и се наливах, докато изгубех съзнание или започнех да повръщам. Будилникът винаги ме събуждаше рязко и имах на разположение поне два часа, за да се съвзема с помощта на студен душ, одеколон и аспирин. Беше отвратително. Правех го само когато бях сама, никога през почивните дни. Е, случваше се да се прокрадна в кухнята и да си сръбна малко, но жаждата, която ме плашеше, не беше така неутолима през уикендите. Виж какво, искам да ми дадеш пак онзи адрес, изгубила съм го. Списъка с местата, където се срещат хората от „Анонимни алкохолици“.
	— Ако не кажеш на Кристофър, ще бъде безсмислено. Искаш ли аз да го сторя вместо теб?
	— Не, аз ще му кажа, щом се посъвземе. Хайде най-сетне да се обадим на този телефон.
	Следващия четвъртък тя за пръв път посети сбирка на членове на „Анонимни алкохолици“, като остави при Кристофър, Кейт с два листа инструкции, написани на машина, за това, как да постъпи в случай на пристъп.
	— Беше много строго — сподели Пейган с Кейт по-късно. — И безпощадно. Никакви глезотии. Усещаше се, че всички са ужасно сериозни, всеки беше дошъл с определена цел. Обединяваше ни общ, фатален интерес. Сбирката беше в криптата на „Сейнт Мартинс ин дъ Фийлдс“, нали се сещаш, онази църква на Трафалгар скуеър; поседяхме, пихме чай, ядохме бисквити. Много пушиха — след два часа човек можеше да си помисли, че над залата е надвиснала морска мъгла. Имаше много повече мъже, отколкото жени, и някои от тях бяха доста опърпани — сякаш току-що бяха излезли от затвора или нещо такова.
	— И какво стана? — полюбопитства Кейт.
	— В началото някой каза, че волята е почти толкова ефикасно средство за справяне с алкохолизма, колкото и за лекуване на рака. Ако организмът ти понася етилов алкохол, можеш да изпитваш удоволствие от него, без това да ти вреди, както е при теб, Кейт. Но ако имаш непоносимост, какъвто е случаят с мен, постепенно ставаш зависим от алкохола. Ще ти кажа, че колкото и странно да звучи, малко се окуражих, като разбрах, че не съм закоравяла пияница, а съм само пристрастена към пиенето.
	Тя се беше излегнала на килимчето пред камината и прегръщаше Бъстър, който бе ходил на разходка в дъжда и миришеше на мокро одеяло.
	— Удивително е, че правителството разрешава рекламата на алкохолни напитки по телевизията, макар да се знае, че пиенето е на трето място сред причинителите на смъртност в страната.
	— Заговори ли те някой?
	— Никой нищо не ме попита. Просто си седях, гледах и слушах. Научих нещо важно — най-напред трябва да се опиташ да не пиеш един ден, после още един и така нататък.
	Пейган замълча. За пръв път се чувстваше обнадеждена, а не безнадеждно безволева.
	— Но никога не можеш да се излекуваш напълно. Щом веднъж си станал алкохолик, оставаш си такъв за цял живот, точно както един диабетик си остава диабетик, макар да регулира захарта си с инсулин.
	И все пак беше изпълнена с надежда.
	— Пейган, струва ми се, че си прекалено ентусиазирана — не се сдържа Кейт — и това ме тревожи. Не бива да споменаваш нищо пред Кристофър, преди са се успокоиш. Иначе той няма да разбере, че говориш сериозно.
	Ала Кристофър разбра.
	— О, аз се досетих малко преди да се оженим — в гласа му се прокрадна лек укор. — Само така можех да си обясня силния ти дъх на освежител за уста всяка вечер, когато се прибирах, затова започнах да следя съдържанието на бутилките — не тези в барчето, защото знаех, че си достатъчно хитра, за да пиеш от тях, а готварския алкохол в кухнята. Чаках сама да ми кажеш. Надявах се, че ще мога да ти помогна.


	Щом се възстанови достатъчно и се върна на работа, Кристофър заведе Пейган в лабораторията, за да я запознае със своите сътрудници.
	— Казал съм на всички да ти обясняват нещата с едносрични думи — прошепна той, докато целуваше Пейган по ухото, преди да слязат от колата.
	Разведоха я из сградата, като че беше кралска особа, но учените сякаш говореха на суахили — толкова непонятно беше за Пейган онова, което чу по време на двучасовата си обиколка. Тя се взираше в машините, в компютрите, в стъклениците по рафтовете, където човешки ракови клетки растяха и формираха тъкан, която щеше да бъде използвана за ваксината против рак. След това тя покани лаборанта, от когото най-малко се притесняваше, на обяд следващата неделя, защото беше решена, ако може, да вникне в работата на Кристофър. Щеше да накара този Питър с черната брада да й я обясни.
	В колата, на път за вкъщи, Кристофър предложи:
	— Виж какво, ако това наистина те интересува, Пейган, защо не ни помогнеш да посъберем пари? Мисля, че те бива за тази работа. Вероятно Кейт би могла да ти бъде от полза.
	— Кейт — не — отвърна Пейган замислено, — но Джуди би могла.


	Няколко месеца по-късно Пейган придружи Кристофър в Ню Йорк, където той трябваше да изнесе лекция в института „Слоун Кетъринг“. И след тринадесетгодишна раздяла се срещна с Джуди. Те се хвърлиха в прегръдките си в облицованото с дървена ламперия мрачно фоайе на „Алгонкуин“.
	— Пейган, та ти си си съвсем същата, само дето вече не носиш очила. С контактни лещи ли си?
	— Да. Ала ти изглеждаш абсолютно различна, скъпа. У теб винаги е имало нещо детско, но сега приличаш на богато дете.
	Пейган се вгледа в русата й коса, подстригана на тънки пластове, с геометрично очертана прическа „Видал Сасон“, която падаше тежко върху едното й око, взря се и в млечнобелия й спортен костюм от плътна коприна, хармониращ с изящните велурени обувки с цвят на ванилия.
	— Това е един от работните ми костюми — разбира се, от Ги. Ако искаш да успееш, трябва да имаш вид на преуспяващ човек. Пейган, това е първото нещо, което е добре да запомниш, ако искаш от мен да се заема с интензивното ти обучение в областта на рекламата, за което ми спомена по телефона.
	— Помолих Кейт да разкаже на теб и на Максин истината за онова, което ми се случи. Не, не, не е нужно да си поръчваш кола само заради мен… Кейт ме спаси. И щом казала на Максин къде съм, Макси настояла двамата с Кристофър да им отидем на гости. Беше направо фантастична. Сякаш за последен път се бяхме видели предишната седмица. Ето, сега пък ти предлагаш да ми помогнеш да рекламираме дейността на изследователския институт. Вие сте прекрасни приятелки — аз просто не го заслужавам, след като изобщо не ви се обадих през всичките тези години. Срамувам се от себе си.
	— Слушай — прекъсна я Джуди, — вината е най-безполезният багаж и не е нужно да си задръстваш мозъка с нея. Тя не може да доведе до нищо добро, само те кара да се чувстваш ужасно. — Предложи една маслина на Пейган и й се усмихна широко. — Истинските приятели не са хора, с които се майтапиш на чашка. С истинските приятели не е необходимо да се срещаш; достатъчно е да знаеш, че ги има, когато се нуждаеш от тях. Още докато бяхме в Гщаад, ние си създадохме наша собствена малка система за подкрепа, спомняш ли си? Държахме се една за друга при всякакви трудности — и в болест, и в грях, както казваше Максин. — Тя здраво сплете пръстите си. — Бяхме свързани ей така. Сами си бяхме предпазната мрежа, така че не забравяй това. А сега си отвори ушите и се приготви да научиш нещичко.
	Както обикновено, Джуди беше пълна с невероятни идеи. Пейган си водеше бележки и се надяваше, че по-късно ще успее да ги подреди. Беше зашеметена.
	Пейган се върна в Лондон и се залови за работа. В началото изпитваше такова неудобство само при мисълта, че ще трябва да телефонира на непознати, та се заключваше в спалнята си и се изчервяваше, преди да набере номера. Но ден след ден навлизаше все по-уверено в новата и интересна материя, решимостта й беше огромна и подновявайки старите си връзки, тя откри, че познава и някои богати хора, и доста влиятелни личности. Те пък я свързваха със свои познати. Пейган скоро изпита очарованието на работата и удовлетворението, което тя носи. На всеки две седмици пишеше доклад, който изпращаше на Джуди, а тя, на свой ред, и връщаше по две страници плътен текст, напечатан на пишеща машина и съдържащ критични бележки и предложения.
	Най-напред Пейган съчини статия за списанието, издавано от старото й училище, в която апелираше за пари и помощници. Четири дни се поти над материала, после седмици наред се безпокоеше за резултата, но положителният отклик я окуражи. Успя да събере четиридесет и три лири и двадесет пенса и да се сдобие с двама нещатни сътрудници. Тъй като да се насочи вниманието на обществеността към изследователското звено беше също толкова важно, колкото и да се наберат средства за него, Пейган постави началото на пирамида от писма със следното съдържание:
	„Моля, изпратете ми две лири и предайте копия от това писмо на двама свои приятели. Не прекъсвайте веригата — средствата се използват за спасяване на човешки живот“.
	Това начинание им донесе четири хиляди и шестдесет и осем лири — далеч повече от очакваната сума.


	Няколко месеца по-късно Пейган седеше в една малка стая за гости в „Савой“ и се надяваше, че светло сивият й кадифен костюм с кожички от сребърна лисица на китките няма да се окаже прекалено официален за студения бюфет, който тя даваше за двадесет влиятелни журналисти. Като начало на кампания това бе скъпо струващо мероприятие, но Пейган не искаше да прави никакви икономии от първия обяд за представители на пресата. Не можеше да се насили да не се тревожи. Щеше й се да успее да предостави подходяща информация на всеки журналист поотделно, а не да цитира общи данни пред цяла тълпа. Не беше поканила редактори от медицинските издания, тъй като те бяха достатъчно запознати с темата — присъстваха само хора на перото от периодиката с високи тиражи. Никой от гостите не пишеше за по-малко от милион читатели.
	За нейно облекчение жените не бяха толкова безпощадни и агресивни. Повечето сякаш се познаваха и си приказваха тихичко, докато Кристофър започна да говори. В атмосферата се долавяше скептицизъм, примесен с любопитство.
	— Съпругата ми изрично ме помоли да използвам прости изрази — усмихна се Кристофър, — тъй като, когато за прът път обясних на нея самата с какво се занимавам, тя не разбра нищо. Надявам се обаче да не прекаля с опростяването — по-късно с удоволствие ще навляза толкова дълбоко в специализираната материя, колкото желаете. Ще изложа пред вас само няколко факти, тъй като искам да започна да отговарям на въпросите ви възможно най-бързо. Тук съм, за да ви разкажа за работата, която вършим в Англо-американския институт за изследване на рака. Тук съм, също така, за да ви помоля да ни помогнете да съберем средства за продължаване на тази работа. Вече спасяваме една от всеки три жертви на рака; имаме амбицията да подобрим това съотношение.
	Малобройната публика следеше словото му с учтив интерес, докато, в края на краткото си изложение, Кристофър съобщи:
	— В нашата лаборатория получихме в много суров вид ваксина, която ще нарека „Ваксина X“ — съжалявам, ако това ви звучи като марка прах за пране. Не можем да говорим със сигурност, докато откритията ни не бъдат проверени, но „Ваксина X“, изглежда, стимулира защитните сили на организма да атакуват и отблъскват вируса нашественик и да предотвратяват формирането на ракови клетки.
	Сега вече журналистите се поразмърдаха на столовете си и наостриха слух.
	— По време на един неотдавнашен експеримент взехме две групи мишки, едната от които инжектирахме с „Ваксина X“. След това във всички мишки имплантирахме туморни клетки, които се асоциират с вируса. След два месеца туморите на ваксинираните мишки или не бяха нараснали, или бяха напълно изчезнали, докато при всички неваксинирани мишки се наблюдаваше значително разрастване на туморните клетки.
	Заваляха въпроси, разнесе се шумолене на тефтери. Пейган почувства, че началото е добро.


>	Част шеста

>>	31.

	Лили се взря замечтано в яркочервения хоризонт на Атланта, във Вивиан Лий, стреляща по войник, чието лице бе разкривено от похот, в Оливия де Хавиланд, облечена в кринолин… Очите й поглъщаха жадно пъстрите плакати. Макар и тринадесетгодишна, Лили беше ходила на кино само два пъти. Тя прехапа долната си устна и бръкна по-дълбоко в джобовете си, чудейки се как би могла да попадне в киносалона.
	— Гледали ли сте го?
	Тя се обърна и видя един младеж, който й се усмихваше широко. Беше възрус, висок и поне на двадесет и четири години.
	— Не, но, изглежда е прекрасен. А вие?
	— Не — излъга той. — А защо да не го видим заедно? Аз съм съвсем сам в Париж.
	Лили се поколеба. Не би трябвало да е на Шанз-Елизе този следобед, но госпожа Сардо беше заминала на обичайната си годишна визита при своята майка в Нормандия, а Лили беше измислила допълнителен час по математика заради господин Сардо, който и без това не би забелязал отсъствието й, тъй като се бе затворил в кабинета си. Господин Сардо беше досаден педагог, който обаче отдавна бе престанал да назидава, мъмри и укорява Лили и дори изобщо да й обръща внимание, защото добре оформените гърди на това дете, както и издължените, леко раздалечени крака предизвикваха у него физическа реакция, която, както понякога се опасяваше, жена му можеше да долови. Веднъж беше изхлипал името на Лили, представяйки си, че лежи между нейните стройни и стегнати бедра, докато в действителност се извиваше върху кокалестото тяло на жена си, вкопчен в отпуснатите й гърди. Беше успял да я убеди, че така й се е сторило, че тя е дочула само страстни звуци на удоволствие, но не можеше да рискува да си навлече неприятности. Съзнавайки опасността, той благоразумно отбягваше момичето винаги, когато това беше възможно.
	Лили вдигна поглед към младежа, който току-що я беше заговорил. Приличаше малко на Лесли Хауърд от снимката насреща — имаше същия кристален поглед. Освен това акцентът му бе на чужденец.
	Никога нямаше да й се удаде подобна възможност.
	— Да, моля — реши се тя.
	Оказа се, че всичко било много лесно. Отидоха до касата, а оттам… пристъпиха в мрака и потънаха в миналия век, в разгара на гражданската война.
	Когато включиха осветлението за антракта, Лили все още беше в състояние на романтичен екстаз.
	— Скарлет е красива, нали?
	— Не по-красива от теб — отвърна младежът.
	Лицето на Лили не беше вече детинско. Тъмните й разбъркани коси бяха отметнати назад с кадифена диадема; имаше огромни кафяви очи, които сякаш излъчваха съвсем зряла чувственост; но онова, което най-силно се открояваше, бе изящният малък нос, леко извит над сладострастните, сякаш изрязани с длето устни, напомнящи творение на Микеланджело. Макар да беше на тринадесет години, във фигурата й нямаше нищо детско. Краката й все още бяха малко слаби, но тялото й бе налято, а гърдите добре развити дори може би прекалено развити. Понякога й се струваше, че господин Сардо крадешком ги оглежда, а когато в неделен ден излизаха от църква, той винаги я хващаше здраво за лакътя и притискаше ненужно силно гърдата й с треперещите си кокалчета.
	Новият й приятел й купи сладолед и тя научи, че името му е Алистър и че живее в Ню Йорк. Очевидно той я мислеше за по-голяма, отколкото беше в действителност, защото не се отнасяше с нея като с ученичка.
	Осветлението отново угасна; Алистър хвана пръстите й. Ръката му беше топла и твърда и предизвикваше у нея почти нетърпимо вълнение, за разлика от скришом прокрадващата се ръка на господин Сардо, която я плашеше. Лили усети, че не й достига дъх, обзе я тайнствена възбуда, сякаш финият мъх по ръцете й беше настръхнал като козината на котка. И тя забленува за ласките на непознатия — прииска й се той да милва не само дланта на китката й.
	Докато тътреха крака към изхода, подети от тъмната, люлееща се тълпа, Алистър попита:
	— Искате ли да хапнете нещо?
	Лили отметна косата си, събра кураж и каза „да“.
	Прецапаха под дъждеца и влязоха в един ресторант; към края на вечерята Алистър вече знаеше много неща за нея, въпреки че тя не беше научила нищо за него. Когато им поднесоха последното ястие, Лили изведнъж се притесни. Беше почти единадесет — никога не беше закъснявала толкова.
	Без да реагира, той щракна с пръсти за сметката и я изпрати до вкъщи. Докато таксито летеше към дома й, разплисквайки локвите, Алистър подхвана брадичката й с един пръст и обърна към себе си нейното нетърпеливо и разтревожено лице. След това се наведе и я целуна точно така, както го беше направил Рет Бътлър. Тръпнеща от новото, вълнуващо чувство, жадна за любов и топлота, Лили обгърна с ръце врата му и вдигна глава. Когато таксито спря, вече беше влюбена.
	Докато се промъкваше нагоре по стълбата, Лили отново трепереше, но този път от ужас как ще я посрещнат, като и през ум не й минаваше, че може да стигне до стаята си, без да я спрат. Ала господин Сардо все още не се беше прибрал — той нямаше никакво намерение да си стои вкъщи през двете седмици, в които жена му щеше да отсъства.


	Лили започна да става в пет часа сутрин, за да наваксва с бродирането, тъй като всеки следобед се срещаше с Алистър. Никога повече не посмя да се прибере толкова късно, но неговото работно време, изглежда, беше плаващо, така че по обяд Лили редовно притичваше до някое кафе, където обядваха, а после, хванати за ръка, бродеха из Булонския лес, разхождаха се сред елегантно облечените деца в парка Монсо, вземаха bateau mouche* по Сена или разглеждаха витрините на магазините.
	[* Лодка за разходка по Сена (фр.). — Б.пр.]
	— Защо не ми разрешаваш да ти купя една прилична рокля? Откак се запознахме, те гледам все с един пуловер, една блуза и неизменната тъмносиня пола.
	— О, не мога да ти позволя да ми купуваш дрехи! Госпожата ще ги види.
	— А какво ще кажеш за тези червени велурени обувчици?
	— Не, не, как ще ги скрия, нали ще искат да знаят откъде съм взела парите.
	Ала под каменната аркада на улица Риволи Алистър все пак й купи медальон с формата на сърце, окачен на изящна златна верижка, който тя можеше да скрие под дюшека си. Той никога не беше срещал такова доверчиво, нежно и непретенциозно момиче; дори и най-младите му приятелки обикновено преследваха някаква користна цел, особено след като узнаеха кой е той. Започваха да настояват за бижута, за пари, а понякога дори и за брак. Ако се стигнеше до усложнения, особено когато някой баща започнеше да го заплашва, се намесваше Скинър, адвокатът на майка му. С Лили му беше чудесно, пък и все още малко хора го познаваха в Париж. В таксито, предана като кученце, тя го прегърна и му благодари за медальона. Но когато слязоха в сянката на Айфеловата кула, вдигна поглед и попита изненадано:
	— Къде отиваме?
	— Да пийнем нещо, котенце, ей в онзи хотел. Аз често идвам тук.
	Една отегчена, дебела портиерка седеше на гишето и плетеше сив кюнец — вероятно чорап или ръкав. Алистър и подаде бележка и тя тропна един ключ върху дървения плот.
	— Номер деветнайсет. Първи етаж. Ако останете повече от два часа, ще трябва да доплатите.
	Лили учудена последва Алистър нагоре по стълбите — той обикновено я водеше на много по-луксозни места.
	— Заведение с програма ли е? Защо трябваше да плащаш? — недоумяваше тя.
	Номер деветнайсет беше мрачна стая с капаци на прозорците, в която имаше голямо дълго легло, покрито с избеляла розова кувертюра с десен на овчарки, сгъваемо ламаринено биде и мивка. Лили изглеждаше смутена.
	— Исках да съм насаме с теб, котенце.
	— Но тук има легло!
	— Трудно се намира хотелска стая без легло, котенце. Дай сега да ти сложа на шията новия медальон.
	Той вдигна косата й и я целуна по тила. След това пъхна ръцете си под нейните и ги плъзна по гърдите й, търсейки зърната под тънката й блуза, после бавно разкопча малките розови копчета.
	Поради своята невинност, поради едва пробудилата се в тялото й страст и копнежа й за любов, Лили почти не се съпротивлява. За своя изненада, тя скоро се озова гола сред розовите овчарки, хипнотизирана от увереността на Алистър и от бързите му, опитни ръце, които милваха треперещите й слабини, дразнеха меката, окосмена плът.
	— Кажи, котенце — шепнеше той, — на колко години си всъщност, а? Хайде да си представим, че си само на десет и аз съм твоя учител, така че трябва да правиш всичко, което ти кажа.
	Той се наведе и лекичко захапа връхчето на зърното й.
	— Защото, ако не слушаш, ще бъдеш наказана. Ще се обадя по телефона на госпожата и ще й кажа колко лошо си се държала, а на теб това не би ти се искало, нали?
	Лили се вцепени от страх.
	— Не се притеснявай, само се пошегувах, котенце — засмя се той. — А сега легни по гръб и се отпусни, защото ще ти направя нещо хубаво.
	Той плъзна ръка между бедрата й и се опъна на леглото до нея. Пръстите му танцуваха, провираха се и ровеха настойчиво между краката й. Целуна я силно по устните. После неочаквано пъхна пръстите си в тялото й и когато то рязко се дръпна и потрепери от болка, неговото тяло също потрепери, от екстаз.
	— Тихо, малка глупачке — прошепна той, — не викай така.
	И извади най-големия си коз, който пазеше за този момент:
	— Правя го, защото те обичам, Лили. Така се любят възрастните, котенце.
	— Но мен ме боли — изхленчи тя.
	— Ще те нацелувам и ще ти мине — обеща Алистър и започна да целува зърната, гърдите и лицето й, като същевременно смъкваше дрехите си.
	После се плъзна върху нея и проникна в тялото й. Бе толкова ненадейно, че Лили, озадачена от обърканите си чувства, едва разбираше какво става. До съзнанието й достигна единствено усещане за болка, от която й прималя, когато Алистър се стовари върху малкото й тяло, разтресе се, а после се преобърна и, изтощен, се отпусна до нея.
	По-късно той промърмори:
	— Беше чудесно, котенце. Искам следващия път да си облечена в ученическата си униформа.
	Не след дълго отново започна да милва розовите й гърди, после цялото й тяло, докато то престана да трепери. Шепнеше й нежни слова. Тя иска той да я обича, нали? Бавно и търпеливо — мислейки за следобеда на следващия ден, Алистър отново спечели доверието й, успокои я с ласките си, вдъхна й вяра с признания в любов, омая я със самоувереността си, пробуди силния й страх с недоизречени заплахи за раздяла, за телефонни разговори с госпожа Сардо.
	Сетне се облекчи в мивката, облече се и излезе от стаята, докато Лили се миеше в бидето. Тя си мислеше, че ако я обича, той не би я довел тук. Но пък ако не я обичаше, нямаше да му се иска, нали? Беше го направил, защото я обичаше.
	След няколко минути Алистър се върна и седна на ръба на леглото. Придърпа я в скута си и извади пликче хапчета.
	— Слушай сега, искам да взимаш по едно всеки ден. На етикета има инструкции, виждаш ли?
	— Защо?
	— За да нямаш бебе. Това са най-новите таблетки. Обещай ми, че ще ги вземаш.
	— Защо да не се оженим и да си имаме бебе?
	— Защото си много малка, затова, котенце. По-късно, ако си добричка и си изкараш матурата, ще видим.
	Нямаше повече пътешествия по реката, нямаше разходки под дърветата. Почти всеки работен ден през онова жарко лято, от три до пет, изплашената, свенлива Лили се срещаше с Алистър в хотела. Когато госпожа Сардо се върна, тя й обясни, че тъй като било много горещо, всеки следобед излизала в сенчестия парк с нещата си за бродиране. Нощниците на госпожата бяха прекрасно извезани и лицето на детето определено беше бледо като мляко, така че, изглежда, идеята с парка не беше лоша, стига само да се връща навреме, за да приготвя вечерята.


	Ранното септемврийско слънце се прокрадваше през отворения прозорец. На Лили й се гадеше за пета поредна сутрин. Обзета от паника, тя се пъхна обратно в леглото. Не разбираше от гинекология, но знаеше какво означава повръщането рано сутрин. Беше прекалено изтощена и разтревожена, за да стане, камо ли да шие, въпреки че чуваше гласа на госпожа Сардо, която я викаше:
	— Лили, Лили, къде ли е отишло това дете? Защо не е сложено кафето? Значи така! Ще се излежава — в седем часа!
	Но детето не изглеждаше добре — едва можеше да повдигне главата си, а черните кръгове около очите му бяха съвсем потъмнели. Може би ще се наложи да извика лекар, въпреки че разбира се, ще трябва да му се плати за визитата. По-добре да изчака и да види дали няма да й мине, ако полежи един ден. Защо да се харчат излишни пари, ако не е сериозно болна.
	Гаденето премина и към обяд Лили вече не се чувстваше зле. След като беше взимала хапчетата три дни, тя ги спря, тъй като от тях й се повдигаше. Не беше му казала, защото се боеше, че той ще се разсърди.
	Трябваше да стане от леглото. Той щеше да я чака в кафе „Пам-Пам“. За неин късмет този следобед госпожа Сардо щеше да играе бридж.
	Когато Лили сподели страховете си с Алистър, мускулите на обикновено отпуснатото му лице се стегнаха. Изведнъж приликата с Лесли Хауърд се стопи напълно.
	— Трябваше да се досетя! Всички тъпи малки мръсници сте едни и същи!… Сигурна ли си?
	— Още не съм ходила на лекар, но цяла седмица повръщам.
	— Ами сама си си виновна. На мен нищо не можеш да ми натресеш. Не знаеш къде съм отседнал, никой не ни е виждал заедно и откъде да знам, че не спиш с половината мъже на Париж… О, господи! Недей да плачеш!
	Той се замисли за миг — по-добре беше да не я плаши. Не знаеше на колко години е Лили, но със сигурност не беше пълнолетна. Скинър можеше и да не успее да уреди това с френската полиция. Въпреки че по принцип, французите са толерантни към тия неща…
	— Не може ли да отидем в хотела?
	— Не, не може. За бога, престани да цивриш и ме остави да помисля.
	Слава богу, че тя не знаеше истинското му име. Сигурно е бил луд или не на себе си, за да се хване с нея. Както и да е, сега вече беше твърде късно. Трябваше да се измъкне от тази история незабавно, преди да могат да го обвинят. Разбира се, администраторката в хотела беше в течение, но срещу няколко хиляди франка щеше да си държи езика зад зъбите. Хрумна му нещо. Той бръкна в джоба на панталона си и измъкна петдесет хиляди франка; не бяха много — около сто и осемдесет долара, но това беше всичко, което имаше у себе си.
	— За бога, престани да плачеш, Лили, защото иначе ще стана и ще си изляза. Слушай сега какво трябва да направиш. Вземи тия пари и отиди на лекар, за да разбереш дали наистина си бременна. Нямам представа колко ще ти вземе, но това сигурно ще ти стигне. Ако не си бременна, значи всичко е било много шум за нищо. Ако обаче си бременна, върви направо при администраторката на хотела и тя ще уреди някой да те оправи. Аз ще се погрижа сметката да бъде платена. Направи го възможно най-бързо. И никому нито дума.
	Той хвърли на масата една банкнота и стана.
	— Не си тръгвай, Алистър, моля те, не ме изоставяй, толкова много те обичам.
	— Ако ме обичаш, ще направиш точно така, както ти казах. Ще ми се подчиняваш, иначе никога вече няма да те погледна.
	— Кога ще те видя? Кога?
	Беше прекалено изплашена, за да плаче.
	— Ще се срещнем тук след две седмици — потупа я той по рамото. — Хайде горе главата! Ако си добро и послушно момиче, можем да забравим цялата тази неприятност. Е, обещаваш ли да направиш, както ти казах?
	— О, обещавам, но ти ще се върнеш, нали?
	— Разбира се, котенце — пошушна й утешително той, после се наведе и я целуна по мократа буза, без ни най-малко намерение да се среща повече с нея.
	Алистър излезе, преди Лили да се сети да попита при кой лекар да иде. Тя поседя, втренчила поглед в купчината банкноти, сетне ги натъпка в джоба на шлифера си и се отправи към хотела. Повъртя се известно време пред сградата, тъй като не й се искаше да влиза, но накрая се приближи към дебелите плетящи пръсти зад гишето.
	— Казаха ми, че можете да ми помогнете.
	Очите на жената се насочиха към корема на Лили.
	— От колко време?
	Лили се изчерви и закова поглед в пиринченото звънче върху дървения плот на гишето.
	— Не знам.
	— Кога трябваше да ти дойде?
	— Преди около три седмици. Но още не съм ходила на лекар.
	— Още по-добре. Седни на този стол и почакай малко.
	Жената пъхна босите си крака в меките домашни пантофи и зашляпа към телефонната кабина в дъното на залата. Лили не можа да чуе разговора. Сетне администраторката се дотътри обратно и попита:
	— Той даде ли ти някакви пари?
	— Да!
	Тя измъкна снопчето банкноти и го сложи пред нея. Дебелите пръсти на жената бързо ги прехвърлиха.
	— Това доникъде няма да ти стигне. Кажи му, че ти трябват още сто хиляди франка.
	— Но това е всичко, което ми даде. Не мога да взема повече. Той каза, че ще се погрижи сметката да бъде платена.
	— Всички така казват, но въпросът е там, че при този вид бизнес винаги се плаща в брой, и то предварително. Семейството ти не може ли да помогне?
	Върху изплашеното лице на Лили се изписа ужас.
	— Добре, а не можеш ли да вземеш в заем от някоя приятелка или приятел?
	Никой от съучениците на Лили не беше виждал сто хиляди франка, камо ли да ги притежава. Тя бавно поклати глава.
	— Знаеш ли какво — рече замислено администраторката. — Познавам един фотограф, при който би могла да поработиш като фотомодел. Три хиляди франка на час, върху които ще ми платиш комисиона — това устройва ли те?
	Лили кимна обнадеждена. Тя би се съгласила на всичко. Възрастната жена се повлече към телефонната кабина и когато се върна, надраска набързо един адрес в тефтера, който стоеше на гишето.
	— Серж ще те приеме веднага, миличка. Ето го адресът. По-надолу на същата улица, на тавана.


>>	32.

	Серж, навремето известен в модните среди фотограф, сега беше дебел, отегчен, мързелив и стар. Беше се издигнал в традиционния свят на големите модни къщи и не бе в състояние да разбере и приеме неконвенционалната, непретенциозна мода на шестдесетте години. Модните списания бяха престанали да работят с него, бяха намалели и постъпленията му от рекламни снимки и в един момент беше останал почти без никаква работа; тогава започна да продава актови фотографии. Разбира се, моделите не бяха онези, с които бе свикнал. Естествено, Бетина, Али, Фиона или Сузи никога нямаше да паднат толкова ниско, че да се занимават с подобен бизнес. Доскоро повечето момичета дори не се докосваха до снимки на модели по бельо, а на практика той поемаше риск и когато плащаше за позиране по бански костюм, но тези нови развлечени фотомодели нямаха нито стил, нито срам. Серж винаги беше снимал голи женски тела — доставяше му удоволствие, но не бе и помислял да се препитава с това. Веднъж обаче една малка проститутка залепи в своя албум негова фотография на зърното й в едър план, след което, за известно време актовите му снимки станаха модерни. Човек рядко можеше да разбере от пръв поглед коя част на тялото е фотографирана, ала ефектът беше оригинален и често пъти изненадващо еротичен. Във всеки случай снимките се продаваха добре.
	Серж присви очи и внимателно погледна Лили, а после бавно й се усмихна.
	— Влезте. Прощавайте, че съм облечен в костюм за джудо, но винаги го нося, когато съм в студиото. Чаша вино? Е… съблекалнята е там, свалете ги, миличка.
	— Какво да сваля?
	— Дрехите си, миличка. За какво друго ще плащам три хиляди франка на час? А от онова, което чух, не ще да ви е за пръв път, миличка, но не се тревожете, няма нещо, което да не съм виждал. Погледнете, ето ви доказателствата.
	Той махна с дундестата си ръка към едно огромно табло от черен филц, покрито със снимки на голи тела — при това много хубави, защото Серж обичаше жените и беше отличен фотограф.
	Лили внимателно мина покрай широките три метра рула с розова, синя и зелена екранна хартия, край едно висящо голямо бяло платно и край едно още по-голямо черно платно, край две купчини предмети, които приличаха на сребърни чадъри на пръчки и край гора от студийни осветителни тела. Влезе в малката съблекалня, където на плота за гримиране имаше купички с мазила в странни цветове, гъби, покрити с прах от изпечена глина, смачкани хартиени кърпи, прашни четчици, тънки шифонени шалове и ролки за коса, осветявани от монтирания на тавана ред голи електрически крушки.
	В продължение на пет минути Лили остана там — права и неподвижна, без мисъл в главата и с вцепенено тяло.
	— Нямаме на разположение цял ден, ангелче.
	Гласът на човека отвън беше весел, но в тона му имаше скрита заплаха. Тя бързо се съблече. Серж дръпна завесите.
	— Готова си, добре. Излез тук, моля.
	Беше инсталирал камерата и прожекторите пред мерното платно.
	— Напоследък не си правя труда да работя с асистент, освен ако не става въпрос за поръчка. А сега се изправи хубаво и застани с гръб към камерата, ангелче.
	Щрак!
	— Сега се обърни в профил.
	Щрак!
	— Вдигни малко брадичката.
	Щрак! Щрак!
	— А сега се бърни с лице към мен. Браво, добро момиче.
	Щрак! Щрак! Щрак!
	— Така, готово. Не беше много неприятно, нали? Ще ги проявя и утре ще ти кажа дали ще мога да работя с теб.
	Лили изпита облекчение. Сеансът не бил толкова еротичен и страшен, все едно че ти правят снимка за ученическа карта. Серж си помисли, че отдавна не е виждал такъв хубав малък хълм. „Ще трябва да се поработи върху нея“ — каза си той, но веднага бе готов да се обзаложи, че тя ще изглежда още по-добре на негативните копия. Междувременно нямаше намерение да я плаши. Ако успееше да разиграе картите си умно, тя щеше да му донесе цяло състояние.


	Лили скоро разбра, че по време на следобедните сеанси от нея не се очаква само да се съблича и да стои гола, докато Серж щрака със своя „Ролифлекс“. Първите й снимки му бяха дали ясна представа за нейните потенциални възможности. Докато разглеждаше под лупа негативните копия и отбелязваше с червено онези от тях, които си струваше да увеличи, Серж беше разбрал, че детето е по-хубаво, отколкото си бе мислил. Лили излъчваше рядко срещана наивност, съчетана с еротичност, караше те да затаиш дъх — нещо, което тя не съзнаваше. Лицето й привличаше с израза си на чистота и доверие, които очевидно не бяха престорени, ала устните й разкриваха нещо повече от намек за чувственост. Тя беше момиче мечта.
	Трябваше да се отнася внимателно, благо с нея. Само бащинската доброта можеше да вдъхне увереност на малкото същество, а след това той постепенно щеше да добави и властна нотка. Щеше да я въведе в нещата много бавно, при първите снимки щеше да й дава да се занимава с нещо, за да няма време да се замисля. Щеше да й изплати малък аванс срещу разписка, а по-късно, при нужда, щеше да я заплашва с нея. Трябваше да внимава с тези ребра и с издължените тънки крака — би предпочел по-закръглени бедра, които да притискат това тъмно, малко хълмче, но пък гърдите бяха самото съвършенство. Тя беше великолепна примамка за мъжете и солиден капитал, ала парите бяха все още в банката. Когато Лили се появи за втория сеанс, тя завари Серж в традиционното за фотограф облекло — черен пуловер и джинси с дебел кожен колан, който повече или по-малко прибираше корема му. Беше й купил торта с шоколадова глазурата самият той отпиваше малки глътки червено вино от водна чаша и сякаш не бързаше да започне.
	След малко взе фотоапарата и нежно се обърна към нея:
	— Знаеш ли какво, ангелче, ще ми се да започна с няколко непринудени снимки; така, както си си с басмената рокля, седнала на стария кадифен стол.
	Беше подредил осветителните тела още преди пристигането, а сега пусна тиха, сладострастна, ритмична танцова музика.
	— Отрежи си още едно парче торта, миличко, тя е цялата за теб… Задръж… Завърти главата си бавно към фотоапарата… Не, само главата, ангелче… Сега се усмихни… Така е чудесно, детенце. Виждам, че ще бъдеш добричка. Защо да не опитаме с няколко разкопчани копчета… Имаш ли нещо против?… Фантастично… Продължавай да гледаш към апарата… Сега се наведи наляво и захапи голяма хапка.
	Лили внимателно се наклони и точно когато се канеше да отхапе, парчето торта се разпадна в ръката. Тя се разсмя звънко, обърна глава към Серж и в този миг… Щрак!
	Серж работеше с два фотоапарата. Щом изщракаха и двете ленти, той изчезна в тъмната стаичка, за да смени филма, след което се появи отново, пъргав и безучастен като зъболекар.
	— А сега да направим малко снимки по бански костюм. Ще намериш няколко в най-горното чекмедже на шкафа в съблекалнята. Избери си, който ти харесва.
	Лили тайно си беше мечтала за бански костюм, та не беше нужно да я подканя. Най-после тя се появи в един от бяла дантела и когато, застанал до вентилатора, Серж се обърна, дъхът му спря.
	— Сега, гълъбче, искам да застанеш с разтворени крака, косата да пада назад и вентилаторът да я вее, а ти да наклониш тази бутилка с газирана вода към устните си… задръж така и се усмихни… Много добре, моето момиче, ти наистина схващаш бързо.
	— Хайде сега да опитаме само с долнището — подхвърли Серж неочаквано, докато се занимаваше с експозиметъра.
	По лицето на Лили се изписа безпокойство.
	— Трябва ли?
	— Ами да — ако искаш да получиш парите, гълъбче. Пък и никой няма да узнае, освен нас двамата.
	— Но за какво са тези снимки? За някое списание или за нещо друго?
	— Стига де, защо изобщо си мислиш такива работи? Това е изкуство. Просто си свали сутиена, миличка.
	Лили все още се колебаеше, но не й се искаше да се рови в неясните и тревожни подозрения, които Серж така леко отстрани от подсъзнанието. Разкопча горнището и остана права и неспокойна, закрила гърдите си с ръце.
	— Чудесно, гълъбче. Не, не се усмихвай — така, както си си.
	Щрак! В стаята продължаваха да се разнасят веселите, окуражителни звуци на музиката на Хърб Алпърт.
	— Сега седни на стола и прегърни коленете си до…
	— Фантастично, зайченце… Застани на колене с ръце, зад тила. Сега искам да си обуеш чифт чорапи.
	Той извади чифт дебели черни чорапи и ученически обувки. Според Лили те не бяха особено издържани в художествено отношение, но тя покорно ги опъна на краката си. В съчетание с белите дантелени пликчета, чорапите подчертаваха крехката й младост и уязвимост, невинността й, която контрастираше с тежките, зрели гърди с розови зърна.
	На другия ден Серж я изведе на покрива и я снима на фона на качулатите парижки комини с басмената й рокля, докато тя се отпусна и започна да му вярва. Щеше да изхвърли този филм. Нямаше дори да си прави труда да го проявява. После й подхвърли един изящен тънък пеньоар с цвят на праскова.
	— Хайде, пробвай го.
	Когато тя се появи отново, той наклони глава на една страна, намръщи се неодобрително и отсече властно:
	— Тези пликчета развалят ефекта. Събуй ги гълъбче, нали си добро момиче.
	Обърна се настрани и взе да наглася фотоапарата си, после я погледна.
	— Събуй ги, казах.
	В тона му отчетливо прозвуча лека заплаха.
	Потръпвайки на слабото септемврийско слънце, Лили ги смъкна и Серж направи няколко чудесни еротични снимки на все още съзряващите гърли, които изпъкваха върху недооформеното полудетско тяло и чиито форми прозираха изпод тънкия воал на портокаловия шифон — който понякога се разтваряше, без Лили да го съзнава — на фона на старите покриви, на качулатите комини и на парижките гълъби на хоризонта. Серж беше доволен.
	— Утре ще отидем на едно тихо местенце в Булонския лес. — Той притвори очи, предвкусвайки невероятния ефект. — Ще заснемем следващата серия с дървета и трева.
	Лили не искаше да продължава сеансите. Щом останеше сама, без вдъхващото й увереност присъствие на Серж, я обземаше срам. Докато бързаше към къщи, тя се изчервяваше и стенеше наум. Повече нямаше да се върне в студиото.
	Но всяка сутрин, когато се събудеше със световъртеж, предизвикан от гаденето, и притичваше надолу по коридора към тоалетната, тя знаеше, че трябва да продължи снимките. За да подсили решимостта, Серж подари няколко фотографии от първия сеанс. Лили ги скри под дюшека си, при златния медальон. Искаше се да ги скъса, ала не се реши. На тези снимки тя наистина изглеждаше много хубава.
	Понякога госпожа Сардо крещеше:
	— Трябва да довършиш зимните ми нощници, преди да започнеш училище.
	Но тя не обръщаше голямо внимание на Лили, пък и съзнанието беше заето с неща, далеч по-важни от нощниците. Напоследък съпругът често оставаше да работи до късно в офиса. Бяха се появили странни телефонни обаждания, а когато тя вдигнеше слушалката, от другата страна затваряха. Той се държеше особено и нито веднъж, откак се върна от Нормандия, не беше я обезпокоил през нощта, необичайно явление за него.
	Лили не виждаше парите, които изработваше. Серж ги даваше направо на администраторката, при това трябваше да му се признае, — без да измами Лили дори с едно су.
	Тя не желаеше да уреди операцията, преди да е получила цялата сума, затова Лили продължи да позира като фотомодел, докато бременността напредна до третия месец.


	Лили седеше в малкото кафене и не изпитваше никакво желание да стане и да тръгне отново. Усещаше краката си слаби, а тялото — разранено и болезнено като мислите си. Това кафене я беше приютило като дом, в който кипеше весел, нормален живот. То бе полъх от друг свят след онова ужасно преживяване, с което се беше сблъскала следобед, и преди потиснатостта, да я сграбчи, щом наближи мрачната входна врата на семейство Сардо.
	Не можеше да забрави унизителната болка от операцията, подсилваща болезненото унижение от изчезването на Алистър. Нали я обичаше. Толкова ли беше ужасно, че бе престанала да взима ханчетата? Толкова ли ужасно щеше да бъде да роди бебето, вместо да прави аборт?
	Тя с мъка изкачи стълбите до седмия етаж и позвъни — не разрешаваха да има собствен ключ. Вратата се отвори рязко и на прага застана госпожа Сардо. Приличаше на черна, злокобна врана. Държеше златния медальон и снимките на Лили, които тя беше скрила под дюшека си.
	— Какви са тези мръсотии? Значи това си правила, докато аз си мислех, че си в парка? С това се занимаваш, щом ми видиш гърба! Така се отблагодаряваш, уличница такава!
	Лили отстъпи ужасена и заслиза заднешком по стълбите, а разярената жена продължаваше да й крещи. В мръсното стълбище проехтя нечий глас от долните етажи:
	— По-тихо, там горе.
	Лили се спъна и едва не падна, вкопчи се в перилата, за да не се строполи.
	— Малка мръсница, ясно откъде си се пръкнала — от улицата! Точно както си мислехме — малка проститутка! След всичко, което направихме за теб…
	Лили се обърна и побягна надалеч от тези ужасни думи, дотича в студиото на Серж и се хвърли, ридаейки, на закръглените му гърди.
	— Значи старата глупачка е разбрала, така ли? — реагира спокойно той. — Не се учудвам, макар да е жалко, гълъбче.
	Не се учуди, защото сам беше телефонирал на госпожа Сардо — анонимно, разбира се, — за да я посъветва да погледне под дюшека на Лили… Не искаше да я загуби сега, след като бе направила аборта. Той уви Лили в едно одеяло, сложи я да легне на кушетката в студиото и й стопли малко мляко.
	— Днес беше, нали? — попита той.
	Свита на кълбо, тя кимна, хълцайки.
	— Тогава по-добре да полежиш, докато се посъвземеш, пък после ще решим какво да правим.
	Той лекичко милваше черната разрошена коса, докато тя заспа. От брътвежите на Лили, Серж беше узнал много неща за семейство Сардо. — Тя нямаше да се върне при тях. Беше негова! Особено сега, когато те бяха научили така ненадейно. Не бе първото непълнолетно момиче, избягало от къщи и изчезнало сред дебрите на Париж; малко вероятно беше да се вдигне шум, ако не я намерят. Можеше да остане скрита при него за известно време. В момента не живееше с любовница, така че в това отношение не се боеше от усложнения. Лили беше почти на четиринадесет години; с грим можеше да мине за осемнадесетгодишна. Ако вдигнеше бретона и челото се откриеше, ако я нагиздеше с червило, нови дрехи и обувки с високи токове, тя изобщо нямаше да прилича на момичето от снимките, които полицията може би щеше да получи. Пък и дори да я откриеха при него, какво от това — не беше блудствал с нея, я!
	Серж току-що се беше завърнал от посещението си в една рекламна агенция. Новият му албум съдържаше само снимки на Лили. Лили с пламнало лице, сънливо отпусната върху неоправеното легло, полускрита под дантелен шал; Лили със сплетена коса, тичаща гола, а съзряващите й форми се открояваха на леко разфокусираната трева; Лили със сламена шапка и съвсем къси панталонки, бутаща велосипед по горски път; малкият ханш на Лили, вплитаща жасмин в косите си пред огледало, в което се отразяват сладострастните гърди.
	Художественият директор беше ококорил очи иззад тежките очила с черни рамки и в миг излязъл от състоянието на отегчение, бе посегнал към телефона.
	— Извинявай за безпокойството — потриваше доволно ръце той, — но нали знаеш за онзи рекламен календар с мацки, който планирахме за Коледа? Мисля, че тук имам нещо.
	В стаята бързо влезе строен, изискано облечен мъж. Директорът по финансовите въпроси мълчаливо прехвърли страниците на албума, после го прегледа отново, вече по-внимателно.
	— Добри са — измърмори той, — само дето е снимано едно-единствено момиче.
	— Е, разбира се, ще включим и други фотомодели, но ефектът е тъкмо този, който търся, нещо по-различно от обичайните гърди и задници, този нюанс на невинност, това чувство за вечно лято, тази носталгия, контрапунктът на бликащата жизнерадост.
	— Да, да, определено са секси. Но искам да стане бързо, да има поне още две момичета и едното да бъде русо.
	Серж зави Лили с още едно одеяло, а после тихо излезе от студиото и отиде в съседната стая, където се хранеше, спеше и правеше любов. Пресегна се, взе черното тефтерче с адреси, хвърли се върху неоправеното легло и вдигна телефона.
	— Ти ли си, Тереза? Имам нещичко за теб, гълъбче.
	До края на седмицата Лили остана на тавана на Серж, възстановявайки се физически и душевно. Той пообиколи магазините и се върна с голям букет цветя, две плочи на „Бийтълс“, дантелена нощница във викториански стил, шапчица, обшита с венчелистчета от тънък муселин и бели сатенени ленти, черна жилетка с рехава плетка, малко пържоли и торба, пълна с бонбони и сладки. След ден-два Лили вече не трепереше при всяко споменаване на Сардо, а Серж настойчиво я насърчаваше да счита този епизод от своя живот за минало. Тя, разумното малко същество, беше избягала. Сега към нея щяха да се отнасят като към възрастна и тя щеше да се забавлява.


	— Идната седмица Тереза ще те заведе да си купиш хубави дрехи — обеща Серж.
	Докато Лили почиваше, той работеше усилено с Тереза — двадесетгодишна, тя носеше русата си коса сплетена на тежки плитки и с всички сили се стремеше да изглежда на четиринадесет. Денем позираше за реклами на маргарин и супи, а вечер обичаше да посещава луксозни ресторанти с възрастни мъже. Младите я отегчаваха; харесваше богати любовници в напреднала възраст, с които можеше да си играе на детенце. Тереза беше компаньонка от висша класа.
	След едно пътешествие до „Галери Лафайет“ Лили се завърна с панталон от туид, тип къс голф, и с шапка за голф на „Джаки Куган“ в същата гама; с бяло наметало английска бродерия с волани на пластове, загадъчно откриващи част от бедрата; с три рокли в цвят на захаросани бадеми, всяка от които комбинирана с чифт обувки на високи токчета; с първата си дамска чанта и с палто от бяла заешка кожа. Косата бе подстригана по нов начин и сресана назад на сексапилен бухнал кок, а ла Бриджит Бардо. Всички мисли, свързани с училището, със семейство Сардо, с миналото и бъдещето се изпариха и Лили заживя единствено в сладострастното настояще. Новите й приятели се смееха и бъбреха, докато я придумат да позира гола под коженото палто, а после да легне на дивана в студиото заедно с Тереза — и двете само по дантелени пликчета.
	Понякога излизаха с приятеля на Тереза, някаква клечка в бизнеса с метални вторични суровини. По цяла вечер Тереза се глезеше с детско гласче и говореше за себе си в трето лице.
	— Тереза иска да отиде във „Фуке“ — цупеше се тя. — Албер е ужасен, ако не иска да заведе Тереза на някое хубаво място, Тереза няма да му говори.
	Тя винаги получаваше онова, което иска, а после преставаше да се цупи и мъркаше:
	— Ах, Албер е толкова добър към малката Тереза; тя ще седне на коляното му и ще го обича цяла нощ.
	— О, само не във „Фуке“ — простена Серж. — Господи, Тереза, никога ли не носиш пликчета?
	Когато работеше с Лили, Тереза не капризничеше и не се лигавеше; тя беше дружелюбна, отракана и с охота предаваше мъдростта на хотелската стая. Споделяше опита си с нея — съветваше я как да прилага дребни хитрости и да постъпва така, че да избегне униженията.
	— Никога не определяй среща на мъж в кръчма, Лили, само в бар на ресторант или в кафене.
	Тя покорно седна, както искаше Серж — с единия крак върху кухненска маса — и дръпна полата си, за да се виждат голите задни части.
	— Винаги носи достатъчно пари, за да си платиш сметката, ако той не се появи; в такъв случай можеш просто да си поръчаш още едно питие или да се нахраниш — омлетът е евтин навсякъде.
	Следвайки инструкциите на Серж, Тереза легна по гръб на дървената маса, а Лили разкопча блузата й и се наведе над нея.
	— Така добре ли е, Серж? Няма да се чувстваш унизена, ако той не дойде, а ако закъснее, какво пък, ти се държиш така, сякаш редовно ходиш в скъпи заведения. Ох, Лили, ужасно ме заболя, не хапи със зъби.
	Серж ги накара да се преместят на дървен кухненски стол. Тереза се опря на облегалката, а Лили коленичи, вкопчила се благоговейно в разтвореното кимоно на Тереза, която продължаваше със съветите си.
	— Старай се винаги да ходиш в ресторанти, където вече си била, така че да те запомнят, и не пропускай да оставиш добър бакшиш на гардероба.
	Позата не се хареса на Серж, затова отново се върнаха на кухненската маса. Пак единият крак горе, но този път във фас.
	— … и никога не излизай вечер с повече пари, отколкото са ти нужни за храна и евентуално за такси, та да не се изкушаваш да даваш на заем.
	Двете момичета трябваше да застанат едно срещу друго… По-близо… По-близо… Да се докосват.
	На Лили бе наредено да пусне кимоното си на земята.
	— Когато си в Сен Тропе — не спираше Тереза, — никога не се преструвай, че си отседнала в скъп хотел, защото бързо ще разберат, че не е така. Винаги си уговаряй срещи на Сенекие и ако някой те попита, кажи, че си се настанила в малък хотел, който е тих и евтин. Това неизменно респектира богатите мъже, а и не е нужно да знаят, че делиш стаята с четири момичета.
	— Стига сте бърборили, време е да се заловим сериозно за работа. Искам Лили да застане зад теб и да разресва косата ти, а ти, Тереза, да се облегнеш назад на този плетен стол — така старите ти гърди ще се повдигнат.


	Когато се убеди, че никой няма намерение да издирва Лили, Серж енергично предприе следващата стъпка — да я примами в леглото си.
	Една вечер, след като бяха работили до късно върху серия снимки по нощница, Серж се наведе, за да целуне Лили леко и бащински по челото, което обикновено означаваше, че работата за деня е приключена. Ала този път той се притисна до нея и промърмори:
	— Серж иска да го гушнеш.
	Лили настръхна и се вцепени. Но скоро чу дълбокото му дишане, отпусна се и също заспа. Тогава той надигна глава, съблече се бързо и се пъхна под завивката. В полунощ Лили се пробуди и усети ръката, която я милваше с влажни пръсти по клитора в бавен и настойчив ритъм. Все още сънена, тя се протегна премаляла, докато тялото потрепери. Тесният таз се изви в дъга и потръпвайки, Лили изживя първия си оргазъм.
	Лежеше, дишайки тежко, изненадана, терзана от чувство за вина, изплашена, озадачена, а в това време Серж се надвеси над нея, започна да ближе клепачите, после взе малката ръка в своята и неумолимо я насочи надолу по тежкото си, космато тяло.


	Хрисима и неопитна, Лили дори не подозираше колко умело я експлоатират.
	Тереза и Серж изглеждаха така уверени в себе си, така обиграни.
	Тереза намираше, че Лили е странно привлекателна. Не можеше да не се трогне от благоговейното й възхищение и непрестанно я дразнеше на тази тема.
	— Но аз никога преди не съм имала истинска приятелка — уверяваше я Лили сериозно, — която да ме харесва. Когато учех в Швейцария, другите момичета ме наричаха снобка, защото взимах частни уроци, освен това техните мамички не им разрешаваха да играят с мен, тъй като аз бях без баща. А тук в училище нямах много време да опозная момичетата, извън училище пък не ми беше позволено да се виждам с никого, защото госпожа Сардо казваше, че това ще попречи на работата ми… Не, тя имаше предвид домакинската работа… Така че разбираш ли, чудесно е да имаш истинска, възрастна приятелка.
	Тереза се чувстваше неудобно.
	— Скоро ще бъдеш заобиколена от много мъже приятели, ако се съди по погледите, които ти отправят на улицата.
	— Ясно ми е какво искаш, да кажеш, но не разбирам защо ме гледат по този начин.
	— Има нещо в очите ти — смънка Тереза неохотно.
	Същата вечер Лили прекара два часа, заключена в банята, взирайки се най-старателно в огледалото, опитвайки се да открие нещото в очите си. Ала виждаше просто очи. С миглите наистина имаше късмет, но по улицата се движеха толкова жени с големи, тъмни очи и дълги лъскави мигли, без да предизвикват необичайната реакция, която Лили пробуждаше у обикновения мъж. Не, тя недоумяваше, как може това да се дължи на очите. Все пак реши да направи опит. И така, следващия път, когато излезе на разходка, облечена с вишневочервен силно втален кадифен костюм, тя погледна първия мъж, когото срещна, право в очите, след това мигна няколко пъти премрежено и бавно му се усмихна. Видя как делничната похот незабавно отстъпи и той замръзна безпомощно като омагьосан. Наистина е от очите, помисли си Лили въодушевена. Не разбираше защо е така, ала те сякаш притежаваха магическа сила.


	Серж глезеше и омайваше Лили; той бе сърдечен и очарователен, когато му се покоряваше, но не правеше ли онова, което нареждаше, ставаше рязък и дори я заплашваше.
	— Искаш ли полицията да узнае къде си? Искаш ли да научи за незаконната операция? Искаш ли да отидеш в затвора? Искаш ли да се върнеш при семейство Сардо? — изръмжа той един пролетен следобед, скоро след като рекламният календар беше завършен.
	— О, не, Серж, моля те, недей. Няма вече.
	— Тогава лягай на онова легло с Тереза, скъпа, и повече да не повишаваме глас.
	Лили вече не изпитваше унижение и срам, когато позираше гола. Серж и Тереза го приемаха като нещо съвсем естествено, а също и другите момичета, които той понякога използваше за фотомодели. Да си съблекат дрехите за тях беше все едно да си събуят обувките. И всички момичета спяха с мъже. Според Тереза това показвало, че вече не си ученичка.
	Но този път беше различно. Щеше да се снима филм. В студиото имаше кинокамера и други мъже, които тя не познаваше. Лили навъсено свали виненочервения си пеньоар и скочи в двойното легло, което бе издърпано в центъра на студиото и заобиколено с прожектори. Серж пусна отвличаща вниманието музика, качи се на подиума, върху който беше монтирана горната камера и започна да инструктира Лили. Тя беше скована и непохватна. Накрая той махна с ръка:
	— Окей, почивка.
	Отиде до леглото, където Лили седеше свита, забила брадичка в коленете си.
	— Прекалено си напрегната, гълъбче. Знаеш ли какво, облечи си пеньоара, а аз ще отида да ти донеса малко топло мляко с ром. Това ще те отпусне, зайченце.
	Серж бързо хлътна в мръсната кухня, стри три таблетки успокоително, разбърка ги в горещото мляко, добави ром и захар, а после с бащинска усмивка изнесе напитката и я предложи на Лили.
	— Ако и след това не се почувстваш по-добре, гълъбче, ще спрем — потупа я по бузата той.
	Щом изпи млякото, Лили усети, че очите й се затварят и че не може да се съпротивлява.
	— Ощипи я, Тереза, не й давай да заспи. А сега — раздвижете се, вие двете. Окей, Тереза, започвай с гърдите.
	Лили се беше отпуснала безжизнено на леглото; Тереза лекичко дръпна червения колан на пеньоара и смъкна дрехата от тялото. После започна да милва гърдите. С вече замъглено съзнание, Лили се заизвива, опитвайки се да я отблъсне, макар ръцете да бяха омекнали и да не я слушаха, но Тереза хвана китките и ги притисна към леглото; след това насочи устните си към лявата гръд на Лили.
	— Така е чудесно. Сега влизаш ти, Карл.
	Един здравеняк, който до този момент беше стоял облегнат на стената, откопча кожения си колан, сетне свали дънковото яке и джинсите и тръгна към леглото.
	— Кротко, Карл, не бързай. Искам го почти като на забавен каданс. Просто се плъзни върху онова легло зад Тереза, помисли си нещо мръсно, колкото може по-бързо и дай да те видим в ерекция. Окей, сега можеш да помилваш задника.
	Серж плувна в пот — не беше очаквал, че ще бъде толкова възбуждащо. По дяволите, ако не присъстваха останалите от екипа, които при това му костваха бог знае колко на час, сега той щеше да е там, при тях, за да получи своя дял.
	— Хайде сега, малко повече движение. Махни си устата от хълма на Лили, Тереза, и да видим как Карл се смъква надолу и прави същото с нея. Не, не спирай, Тереза, ще дойде твоят ред, имаме още двайсет минути филмово време. Сега можеш да се завъртиш към Карл и да започнеш да му духаш. Да не си посмял да се изпразниш, Карл, казвай азбуката отзад напред или дявол знае какво. А сега седни бавно. С ръце върху главата на Тереза. Добре, много добре, остани така. Тереза, ти се дръпни, да го видим в едър план. О, чудесно! Сега, Карл, искам бавно да се извъртиш и да го наденеш на Лили с всичка сила.
	Лили изпищя; върху дрогираното й лице, обърнато към камерата, се изписа паника.
	— Хубаво, много хубаво, това ще ги накара да си изплескат джинсите — мъркаше Серж.


	Постепенно в изражението на Лили започна да се прокрадва сянка на отегчение, на съзнание за съществуването на злото и на уморено примирение. Фотоапаратът подчертаваше този преждевременен белег на зрялост.
	Ала в края на краищата къде другаде можеше да иде? Какво друго можеше да върши? Както Серж непрестанно напомняше, тя беше без образование, ставаше само за проститутка или продавачка, но надали щеше изобщо да си намери работа, тъй като нямаше никакъв натрупан опит. Лили гризеше кутрето си, знаейки, че в неговите думи се крие горчива истина. Пък и когато не я караше да върши онези унизителни неща, той даваше всичко, което тя поискаше — бонбони, списания из областта на изкуството, плочи, обувки с високи токчета, красиви дрехи. Водеше я на кино, на ресторант и на забави, въпреки че Лили не обичаше празненствата. Не харесваше съмнителният интерес на мъжете, техните ко`си, леко презрителни погледи; беше доволна, че Серж никога не я оставя сама. Внимаваше да не се отделя от него дори за минутка; той не се държеше зле с нея, освен това не се налагаше да става в пет часа сутринта, за да си вади очите над нечии нощници.
	Лили никога не се връщаше към миналото, тъй като удобствата на настоящето доставяха удоволствие, а за бъдещето тя се опитваше изобщо да не мисли. Сега дори се радваше, че vraie maman не я бе открила; когато въображението се отклоняваше в тази посока, или когато се улавяше, че си спомня за Анжелина и Феликс, тя трябваше да признае пред себе си, че се срамува от сегашния си живот. Но как иначе би могла да живее?
	Започна да си изработва защитна черупка, да се преструва, че не я интересува, че няма нищо против да се снима в тези отвратителни, позорни филми. Само така можеше да издържи безкрайните сцени, в които тя лежеше гола на сатенени чаршафи с пресметливи непознати мъже и жени с безизразни лица, подбрани по възраст и цвят, а други непознати хора надничаха от периферията на снимачната площадка. Беше отегчена до такава степен, че бе готова да понесе всякаква деградация, ала веднъж, най-неочаквано изпадна в истерия, когато Серж доведе в студиото едно куче вълча порода.
	В миг Лили отново си спомни онова зловещо пътешествие през снега и кишата, враждебното ръмжене и скимтенето, преминало в гърлен рев. Тя се вкопчи в Серж и закрещя:
	— Не! Не! Феликс, Феликс, помогни ми!
	Втресе я, зъбите й затракаха и до края на деня тя беше негодна за каквото и да било.
	Серж със съжаление стигна до заключението, че в крайна сметка няма да може да включи животни в акта. Трябваше да се задоволи с филми, в които Лили беше прикована с вериги към тъмнични стени, очевидно направени от папиемаше, нападана с камшици от мускулести, плешиви боксьори, заплашвана от пародии на англичани с монокли, или, коленичила, лижеше пениса на всеки, когото Серж посочеше.
	Той ни веднъж не изпадна в пристъп на ревност или съжаление към момичето. Гледаше на нея като на умна домашна маймунка — тя правеше своите номера, а Серж се грижеше да не й липсва нищо и я обсипваше с лъскави примамки. Беше я накарал да подпише петгодишен договор със „Сержо Продуксион“ — абсолютно незаконно, тъй като Лили бе непълнолетна, ала тя никога нямаше да го разбере. „Сержо Продуксион“ продаваше на високи цени непретенциозни в художествено отношение професионално направени порнографски филми, но Лили не получаваше никакви пари. На хартия й се полагаха четиристотин хиляди франка годишно от „Сержо Продуксион“, почти толкова, колкото взимаше една секретарка, ала Серж й удържаше петнадесет процента комисиона за посредническа дейност, тридесет процента хонорар като неин менажер и тридесет процента за това, че й осигурява храна, дрехи и подслон, след което за нея не оставаше почти нищо.


	В дълбокия кадифен мрак на един клубен киносалон, недалеч от Шанз-Елизе, някакъв мъж прошепна на друг:
	— Кое е тъмнокосото момиче? Ново е, нали? От момичетата на Серж? Прекалено я бива за този боклук. Заслужава нещо по-добро. Утре ще му се обадя по телефона.


	Следващата седмица Серж извика Тереза в големия сутерен, който сега му служеше за студио. Простият декор беше подбран по-грижливо от обикновено. Акцентът падаше върху дълбока старомодна бяла емайлирана вана с крака, наподобяващи нокти на птица, заобиколена от няколко декоративни палми. Напълниха ваната с маркуч. В топлата вода беше впръскан течен перилен препарат, така че да се образува гъста пяна, която капеше отстрани и сякаш застиваше във формата на сталактити. Прожекторите блеснаха.
	— Тишина — извика Серж. — Започваме.
	Лили бе заета с онова, което вършеше обикновено. Постепенно си изработи навика да се дистанцира от тялото си. Налагаше си чувството, че кожата й няма нищо общо с нейната истинска същност — сякаш бе стар работен комбинезон — какво срамно има в това, да изложиш на показ един стар работен комбинезон? Истинската Лили се издигаше и отдалечаваше от тези мръсни ръце, които докосваха плътта й. Тя гледаше сцената отгоре, безразлична и безучастна към цялата тази безвкусица; или пък преодоляваше унижението и защитаваше крехкото си чувство за самоуважение, като просто си представяше, че се намира другаде.
	След подобни сеанси Лили беше недостъпна и мълчалива, бързаше да се върне в апартамента, да се потопи във ваната с топла вода и задълго да остане така в полутъмната баня, където тялото и душата й бавно се сливаха в едно. Тя винаги се уповаваше на своята звезда, вярваше, че бъдещето ще я дари с щастие, тъй като беше изгълтала купища сладникаво романтичните списания на госпожа Сардо. Лили знаеше, че хепиендът е задължителен. Тя беше сираче, нали? Експлоатираха я несъмнено. Животът й беше тежък, подобно на живота на всички онези героини от романите с продължение. Значи в момента се намира някъде по средата на глава четвърта от своя живот и след около шест глави ще срещне бленувания мъж и вечното щастие. Междувременно трябваше да се примири със стандартния сюжет на телевизионните серийни мелодрами.
	— Започваме! — повтори Серж нетърпеливо.
	Лили остави бялото палто от заешки кожи да се смъкне бавно от тялото й, а после пристъпи гола и пяната я обгърна. Внимателно насапуниса гърдите си, прокарвайки леко пръсти по хлъзгавата плът. След това Тереза също излезе напред, облечена с мъжка риза, разкопчана до кръста. Наведе се и започна да сапунисва тялото на Лили с плавни чувствени движения.
	— Хайде, Тереза, седни зад нея на ръба на ваната, така че краката ти да я обграждат от двете страни, потопи се още във водата, Лили, сега цоп, искам ризата на Тереза да се напои добре, да видя как зърната изпъкват под плата. Хлъзни се вътре зад нея, Тереза. Господи, проклетият под е целият във вода. А сега, миличка, започвай обичайните действия, даа, така е добре; о, много добре. За бога, Лили, покажи, че ти харесва, знаеш, че ще продължим да снимаме, докато го направиш както трябва, така е по-добре, сега, Бен, влез в кадър много бавно, седни на ръба на ваната, краката във водата, членът в поза „мирно“.
	Бен — с лъскави синьо-черни мускули — се подаде иззад палмите.
	— Излез от ваната, Тереза, искам да застанеш зад него. Сега, Бен, наведи се и сграбчи Лили под мишниците, бавно, бавно, ти се наслаждаваш на мисълта за онова, което се каниш да направиш, сега я завърти. Искам едър план на ръцете ти, които минават по задника й и влизат в цепката. Лили, би ли могла да покажеш малко повече интерес? Искам да се извиеш гъвкаво няколко пъти, иначе ще съжаляваш, помни ми думата. Така е добре, чудесно… Сега, Лили, застани на колене във водата, докато Бен се изправя. Повтаряме този кадър. Лили, издай напред розовите си устнички и го поеми — леко, леко. За бога, малка мръснице, опитай се да изглеждаш така, сякаш това е любимата ти близалка, вече е по-добре. Сега полека я изтегли нагоре. Бен, опри задника си в ръба на ваната и използвай този член с въображение, по-бавно, черно копеле такова.
	Той засне сцената три пъти, след което пенисът на Бен обяви стачка. Не беше така сочно, както обичайните филми, но това се дължеше на добре премислена стратегия. Серж се стремеше да съсредоточи вниманието по-скоро върху Лили, отколкото върху действието. Не искаше мръсотии, а нещо приятно за окото. Вървеше точно както се беше надявал — като обикновена реклама за уиски или за ароматизатори за вана, ала без да се оставя поле за развихряне на въображението или на подсъзнанието.
	Серж знаеше, че не може да заснеме истински пробен филм, но бе готов да се обзаложи на новия си мерцедес, че това щеше да събуди интереса на лъвовете — особено сега, след като му се беше обадил Цимер. Той преследваше по-едър дивеч от порнографските помии. Искаше да превърне Лили в кинозвезда. Вадим го беше сторил с Бардо, защо и Серж да не направи така, че Лили да изпъкне, да я забележат. Вече й беше уредил да участва в един научнофантастичен филм с Кристофър Лий, който Трианон снимаше във Версай; наистина само като статистка — войник на космически кораб, но поне щеше да се потопи в атмосферата на истинска снимачна площадка и да се подготви за големия шанс, ако такъв й се удадеше.
	„Не ако — каза си той. — Когато.“


	Малко преди петнадесетия си рожден ден Лили за пръв път беше заснета съвсем законно на целулоидна лента в един юношески филм на Лайхнер, с коса скрита под сребрист картонен шлем.
	Автобусът дойде да я вземе в пет часа сутринта. Бе пълен със сънени безмълвни фигури, свити в палтата си. Излязоха от Париж, прекосиха Версай и навлязоха в гората; автобусът отби от шосето, заподскача по тесен коларски път и най-сетне спря на голяма поляна, където бяха паркирани няколко камиона и каравани. Пътниците слязоха и без да разговарят, се отправиха към най-близкия камион. Застанала на стъпалото, Лили се поколеба, но един слаб младеж с бяла ветроходна шапка я побутна леко:
	— По-добре си вземи кафе, докато още дават.
	— Къде може да се намери кафе?
	— За първи ден ли сте? Елате с мен.
	Той пъхна ръце в джобовете на тъмносиньото си яке и двамата нагазиха през мократа трева. В този момент задната врата на камиона се отвори и отвътре започнаха да раздават кафе и кифли.
	— Това трябва да ви събуди — усмихна се той и й подаде една картонена чаша. — Кой знае защо, кафето им е винаги хубаво. Вие статистка ли сте? От екипажа на космическия кораб? Аз съм един от циганите, които виждат как корабът се разбива на поляната. Имате ли някакви реплики?
	— Не.
	— Аз имам три. Това вече е роля — първата, затова съм толкова весел. — Той просто сияеше. — Пък и обичам да съм бодър, когато всички са полузаспали и се тълпят при камиона с кафето, а слънцето едва се е показало, птиците пеят и наоколо няма никой.
	— Аз мразя ранното ставане. Защо трябваше да ни вдигат в зори, след като снимките ще започнат едва в осем и половина.
	— Всички от игралното кино стават рано; всички трябва да са готови за осем и трийсет и ако искате, вярвайте, но докато се натуткат, могат да минат три часа.
	— Не говорите като французин.
	— Не съм французин. Майка ми беше от Лос Анжелис, но и двамата ми родители загинаха при автомобилна катастрофа, когато бях на пет годинки. Отгледа ме баба ми, която е французойка. Казвам се Саймън Понт.
	— А аз съм Лили; загубих родителите си едва седемгодишна.
	— Трудно е, нали? Лили чия?
	— Лили ничия. Просто Лили.
	Не му обясни, че след като беше сменила четири фамилни имена още преди да навърши седем години, бе решила в бъдеще да се нарича просто „Лили“.
	— Но къде са звездите? Къде са Кристофър Лий и госпожица Колинс? — попита Лили с надежда, докато дъвчеше последното нащърбено крайче от кифлата си. После отидоха да погледнат програмата.
	— Звездите са в своите каравани, а те са неприкосновени. Абсолютно е забранено да се влиза там; никой не припарва, освен ако не се налага. Има каравани за режисьори, за гардероба, за гримьорките и за звездите, а всички други трябва да се оправят кой както може.
	— Къде е режисьорът?
	— В караваната си, чака да се приготвим, за да започне снимките. Сценаристът, художник-постановчикът и рекламният агент се появяват чак към осем и половина — истински късметлии.
	— Вече знам за снимачната площадка всичко, което ми е нужно.
	— Всичко, освен това, къде е гримьорната, а вие трябваше пече да сте там. Вижте, ето името ви в програмата — „Грим — 6:30“. Бягайте. И знайте, че гримьорките могат да бъдат истински мръсници. Нали не искате да ви направят с малки очички като на свинче с тъмни кръгове под тях?


	Отново се срещна със Саймън по време на обедната почивка — той донесе сандвичи за двамата и постла якето си на тревата. Саймън захапа хрупкавата питка — зъбите му бяха необичайно малки, бели и раздалечени като на дете.
	— Гледай какъв идиот — да кара мерцедес по тоя път и с такава скорост.
	— Това е Серж, моят менажер — мъжът, с когото живея.
	— Е, тогава да се измитам.
	Той не изглеждаше нито изненадан, нито разочарован.


	През следващия месец бе завършен календарът. Всяка година излизането му беше събитие. Винаги струваше скъпо, тъй като го оформяше някой именит фотограф и виден художествен директор; бе обект на колекционерска страст, подобно антикварна ценност. Календарът за 1964 година със снимки на Лили веднага се превърна в сензация. Всеки художествен директор и всеки дизайнер искаше да се снабди с него, всички шофьори на камиони хвърляха похотливи погледи към Лили, всички ученици, а и много от техните бащи сластно й се наслаждаваха. Календарът беше разпродаден за две седмици, след което тръгна от ръка на ръка на осем пъти по-висока цена. Тиражът на второто издание достигна четвърт милион и то изчезна също така мигновено, както и първото.
	За изключително кратко време Лили стана не просто известна, а прословута. Не можеше да се движи из Париж, без да я разпознават.
	Тя откри, че едно от преимуществата на това, да имаш принизено чувство за самоуважение, е лекота, с която можеш да игнорираш своя утвърждаващ се в обществото образ на закоравяла, сексапилна и опитна малка уличница.
	Серж я научи да споделя шепнешком с журналистите, че е сираче; каза й, че сираците имат висока рекламна стойност. Те били тъжни и трогателни. Лили трябвало да престане със смахнатите глупости за тайнствената си „мама“, защото това пречело на рекламата, пък и току-виж му се явели стотина шантави просякини, претендиращи, че са майки на Лили, та да се докопат до половината й доход.
	Повечето от нейните стари снимки бяха продадени наново, а порнографските й филми вървяха на цена, която превърна доходите на Серж почти в неудобство. Той се усамотяваше с адвокати и счетоводители, обсъждайки с тях данъчните облекчения, които предлагаха Андора, остров Джърси или Монако; преимуществата на това, да се намираш в морската зона на Кайманските или Бахамските острови, да регистрираш фирма в Панама или в Мексико, да плащаш на холандски адвокати, за да държат средства на разположение по номерирани сметки в швейцарски банки, или на швейцарски адвокати от фирми, представляващи големи филмови звезди.
	Предимствата, недостатъците и процентите по тези кроежи никога не се обсъждаха с Лили, тъй като тя нямаше никакво имущество. Работеше по договор със „Сержо Продуксион“, така че Серж я притежаваше. Лили получаваше единствено многозначителни, похотливи погледи и беше обект на клюки. Тя не бе в състояние да надмогне обкръжението си и посрещаше всички и всичко с подозрение.
	Какво друго можеше да стори?


>>	33.

	Скоро след третата годишнина от сватбата на Пейган, в един топъл септемврийски ден на 1965 двете с Кейт играеха на детска игра с карти в градината.
	— На Бъстър не му харесва особено да живее в Лондон — подхвърли Пейган, докато разбъркваше колодата. — Горкичкият, все още му липсва Корнуол. Всъщност и на мен ми липсва.
	Тя раздаде картите.
	— Казах ли ти, че Кристофър се зае яко с мама? Двамата седнаха в кабинета и си поприказваха тихо с учтив и враждебен тон — война! По дяволите, печелиш! — и крайният резултат беше, че всички се струпахме при адвоката в Сейнт Остъл — война! Дявол да те вземе! — Кристофър каза, че изобщо не е трябвало да се позволява на моята попечителка да ползва собствеността под аренда, макар да се съмнявам, че тя изобщо е представила нещата по този начин пред изкуфелия ни адвокат. Той, изглежда, си е мислил, че тя ръководи имението от мое име и дори не е знаел за — война! — ами за завещанието й. Съставил й го някакъв мошеник в Лондон — по дяволите, отново печелиш! — така че срещу десет лири получих опция да — война! Ах, ти крава такава! — да закупя акциите на майка ми от клиниката по номинална стойност след нейната смърт, а срещу още десет лири — война! По дяволите! — се сдобих с опция да закупя акциите на Зелма по текуща оценка непосредствено след смъртта й. — Пак си ти, проклятие! — Разбра ли? Това означава, че Зелма — война! Благодаря! — не може да сложи ръка на „Трелони“, в случай че мама обърне петалата и че аз ще го получа цялото, — война! — ако ги надживея, плюс клиниката.
	— Това е чудесно! Война! — извика Кейт. — Благодаря за асото.
	— Ах, ти крава такава, печелиш! — хвърли картите Пейган. — Надявам се, че си в добро настроение, защото искам да се посъветвам с теб по един деликатен въпрос.
	— Сега пък какво има? — сви вежди Кейт.
	— Стигнах до две заключения — поде Пейган, — но имам нужда от твоята помощ. Първо, обичам Кристофър повече от пиенето и, второ, толкова много го обичам, та чак изтръпвам при мисълта, че той ще умре. А ти знаеш, това може да се случи всеки момент и тогава на мен не би ми останало нищо от него. Кристофър няма да остави следа след себе си. Затова искам да имам дете. Дори ако това го убие, искам да имам дете от него.
	— А не можеш ли да си направиш… ъъ… изкуствено осеменяване?
	— В никакъв случай! Отблъсква ме самата мисъл за нещо противоестествено. Искам нашето дете да бъде заченато като акт на любов, пък ако ще това да е последният ни акт.
	Кейт беше ужасена от безскрупулността в разсъжденията на Пейган.
	— Въпреки лекарската забрана?
	— Въпреки лекарската забрана, скъпа. Затова искам да ми помогнеш да прелъстя Кристофър, тъй като съм убедена, че иначе няма да склони.
	Кейт бе толкова изненадана, че не можеше да пророни дума.
	— Искам да ми помогнеш да изчисля „опасните“ моменти, когато има най-голяма опасност да забременея, след това заедно ще проверим всичко отново, защото съм пълна дупка по математика, а знам, че ще имам само един шанс.
	— Ами ако този шанс не е достатъчен?
	— Едно време беше достатъчен, помниш ли? Един-единствен път в Швейцария… и се роди онова миличко малко същество.
	— Хайде да не говорим за това, че ще се разплача.
	И двете въздъхнаха.
	— Ходих в клиниката по контрол на раждаемостта — продължи Пейган. — Дадоха ми една схема и специален термометър; ще си меря температурата всяка сутрин, но искам схемата да стои у теб, да не би случайно Кристофър да я намери — сто на сто някоя сутрин ще я забравя на полицата над камината. Когато температурата ми спадне малко, това означава, че съм точно пред овулация. След овулацията тя се повишава с няколко десети и остава постоянна, докато ми дойде мензисът. Щом температурата спадне, значи е настъпил моментът за действие! В клиниката ми казаха, че е най-добре да проследя схемата си в продължение на два месеца, преди да се впусна в бурен нощен живот.
	Въпреки че Кейт беше скандализирана от идеята, в крайна сметка Пейган успя да я убеди да й помогне. Всяка сутрин, след като Кристофър се отправеше към лабораторията, Пейган телефонираше на Кейт, и й съобщаваше температурата си. През първите два месеца като че ли нямаше никаква разлика, но на третия, температурата наистина спадна.
	В благоприятен ден от четвъртия месец, когато луната беше в най-подходящата фаза, а термометърът определено регистрира колебание в температурата, Пейган — пресметлива и настъпателна като тигрица — пусна в ход плана за прелъстяване на собствения си законен съпруг.
	На следващата сутрин тя докладва на Кейт:
	— И така, мила, изтичах до „Фортнъмс“ и купих пушена сьомга, пай с дивечово месо и полски къпини. Бях засилила отоплението и когато той се прибра, аз чаках, облечена в онази тясна, невталена арабска рокля от розов газен плат, без никакво бельо. Вече бях отворила бутилка вино от 1959 година и щом седна, му поднесох голяма чаша джулеп — чист бърбън със скълцан джоджен, претрит в разтопена захар. Ароматът беше божествен! Попитах го: „Мислиш ли, че е достатъчно силно? Защото, нали знаеш, че аз не мога да определя?“. Бях му наляла шест дози чист бърбън, а от джоджена и захарта не се усещаше нищо. Нататък… какво да ти разправям. Ще ти кажа само, че беше прекалено бързо, за да изпитам удоволствие, а да не ти говоря за реакцията му, но, разбира се, не посмя да се ядоса прекалено много, за да не му се качи кръвното.
	Колкото и да бе учудващо, тя наистина забременя. След като преодоля първоначалната си ярост, Кристофър беше изключително доволен. Пейган каза, че иска дъщеря — „едно мило мъничко момиченце с големи кафяви очи“, шепнеше тя, настанявайки се удобно в скута му, макар да беше много голяма, за да я гушне. Съпругът й се засмя.
	— Съжалявам, но това не може да стане, скъпа.
	— Защо?
	— Защото и двамата сме синеоки и е генетически невъзможно в такъв случай да се роди дете с кафяви очи.
	— Какво значи това — генетически невъзможно?
	Той я придърпа към себе си и започна да милва махагоновата й коса.
	— В ядрото на всяка човешка клетка има две групи гени — по една от всеки родител, — които предават на плода наследствените белези.
	Той проследи с един пръст извитата й бронзова вежда.
	— Що се отнася до гените, определящи цвета на очите, детето може да бъде синеоко само ако и двамата му родители са със сини очи. Генът за сините очи се нарича „рецесивен“, което означава, че ако в един човек е заложен един ген за сини очи и един за кафяви, то той непременно ще бъде с кафяви, а не със сини очи. Но от двама родители със съвършено сини очи може да се роди само синеоко дете и в никакъв случай отроче с кафяви очи.
	— Не могат ли да бъдат поне светлокафяви?
	— Разбира се, възможни са различни оттенъци. Например зеленикавосиньо или светлокафяво, пък не е изключено детето да се метне на някой прародител с кафяви очи, макар вероятността да е много малка. Но това никога не се случва, когато цветът и у двамата родители е строго определен.
	Той се наведе да целуне и другата й вежда.
	— Не можеш да очакваш от двама души със сини очи да се роди дете с тъмнокафяви, това е генетически невъзможно.
	Пейган се сгуши на гърдите му.
	— Значи, тъй като и двамата сме със сини очи, можем да дадем на нашето дете само сини гени? Е, ще имаш синеоко бебе, мили. Надявам се да бъде изцяло твое копие.


	Софая се роди през лятото на 1966 година. За всеобщо учудване, Пейган се оказа идеална майка. Ненадейно изчезнаха и небрежността, и немарливостта й. Това предизвикваше истинско удивление у Кейт, докато един ден тя забеляза как Пейган си играе със Софая на килима като с коте. Тогава разбра, че приятелката й се отнася към своята дъщеря така, както към животните си — с много повече грижа и внимание, отколкото спрямо възрастните.
	Естествено, Кейт бе помолена да стане кръстница.
	— Чуй ме, скъпа — увещаваше я Пейган. — Това е сериозно. Не бих могла да понеса повече катастрофи в живота си. Искам да си такава кръстница, че тя да може да избяга при теб. Искам да вижда в теб свой съюзник, който е винаги на нейна страна, независимо дали го заслужава, или не. Честно казано, скъпа, искам за нея онова, което на мен ми е липсвало.
	Кейт кимна разбиращо.
	Тя подари на Софая наниз перли с цветовете на дъгата. Както можеше да се очаква, Пейган не се стърпя:
	— Най-добре ще бъде междувременно да ги понося аз — ще си изгубят блясъка без допира до топла кожа. Няма смисъл да ги държим в банката.
	Въпреки че миналото й на алкохоличка вече й изглеждаше като невъзможен сън, Пейган продължаваше почти всяка седмица да посещава сбирките на „Анонимни алкохолици“. Бе осъзнала, че е най-добре те завинаги да останат част от нейния живот, ако иска да избегне нови фатални грешки.


>	Част седма

>>	34.

	През пролетта на 1956 година станаха четири години, откакто Кейт избяга от Кайро. След завръщането си тя прекара първата седмица в сълзи — усещаше мълчаливото негодувание и ярост на баща си. Разбра, че се налага да се махне от къщи и от него. Трябваше да намери някакво извинение и да се премести на Уолтън стрийт. Не искаше да се обвързва с постоянна работа, затова реши да стане преводач на свободна практика. Френският й не беше достатъчно добър — нито тя, нито Пейган, нито която и да е от съученичките им не успя да научи кой знае колко от този език в Л’Ирондел, затова Кейт се записа в интензивен курс в „Берлиц Скуул“ на Оксфорд стрийт и веднага се премести от разкошното имение Грийнуейс, имитиращо джорджиански стил, в стария си апартамент в истинската джорджианска къща на Уолтън стрийт.
	Работата й бе лесна. Беше бърза и коректна в преводите, които й възлагаше един агент по френска литература от Моткъм стрийт, така че тя имаше възможност да съобразява работното си време с личния си живот. Въпреки че получаваше средства и от баща си, след шест месеца можеше да се оправи и без тях.
	Опита да изтрие Робърт от паметта си. Започна отново да се вижда със старите си приятели и бързо научи, че ако е потисната, никога не трябва да се затваря вкъщи. Затова излизаше на разходка и обикаляше Лондон — нещо, което никога не й бе позволявано, когато бе дете. Смесваше се с тълпите млади, небрежно облечени чужденци, излагащи се около постамента на статуята на Пикадили Съркъс. Обичаше да седи сред каменните лъвове и фонтаните на Трафалгар Скуеър, а после да влезе в Националната галерия, където прекарваше часове в тихото спокойствие на стаята с водните лилии на Моне.
	Откакто бе напуснала Кайро, й се струваше, че нещо в нея се е прекършило. Вероятно защото бе единствено дете и поради грубостта на баща й, винаги беше плаха, неуверена и самотна, но сега се бе прибавило и това усещане, което не можеше да разбере.
	Какво бе загубила? Не девствеността си — това бе станало доста преди да срещне Робърт, и за нея то в никакъв случай не бе прехваленото мелодраматично събитие. Вече не плачеше за Робърт, въпреки че й стана болно, когато разбра, че се е оженил за Пейган.
	Всичко това бе свършило отдавна, а и не липсваха други мъже, които да я разсеят. Познаваше много прекрасни момчета и всъщност бе постоянно влюбена — две седмици тук, половин час там, петминутно увлечение по някой непознат на горния етаж на автобуса. Знаеше, че е страстна, че й харесва да докосва тялото на мъжа до нея, да усеща неговия допир. Разбра, че като че ли й се иска да бъде с почти всеки срещнат. Това, което не знаеше и ужасно й се искаше да узнае, бе защо двамата мъже, които наистина бе обичала, я бяха зарязали.
	Защо?
	Кейт си казваше, че е кротка, вярна, предана, честна и доверчива. Е, почти винаги. Тогава — какво не беше наред? Защо постоянно получаваше удар в зъбите?
	— Защо? — попита тя Максин, пристигнала в Лондон на покупки. Седяха на червения изтъркан килим пред бледолилавите пламъци на газовата печка и пиеха какао.
	— Може би се отдаваш твърде бързо? — предположи Максин. — Не, нямам предвид тялом, глупаче. Но вероятно жадуваш много да получиш любов, привързваш се прекалено бързо и си твърде взискателна. — Тя подуха горещата напитка. — Знам добре, че се нуждаеш от обич. Всеки би могъл да го види. Така че, когато мислиш, че си я намерила, ти се отдаваш всецяло и се превръщаш във вярно кученце. — Максин потопи върха на езика си в чашата и бързо го отдръпна. — Може би трябва да си по-сдържана, по-изплъзваща се. Мъжете харесват това, което им е трудно да получат. А си спомням, че се втурна към Франсоа и се разстла пред него като изтривалка с надпис „Добре дошъл“. Затова, както казваме във Франция, той си изтри краката в теб.
	— Но аз бях честна в чувствата си — каза Кейт.
	— И заплати тежко за това приятно себеотдаване и липса на самодисциплина — отвърна Максин с галски цинизъм. — Ако си труднодостъпна, ако караш мъжът да мисли, да се чуди и да изгуби маса време, за да те завоюва, тогава, за да оправдае положените усилия, той ще реши, разбира се, че си особено ценна и желана.
	— Да се правиш нарочно на трудна е противна психологическа игра — възрази Кейт — и е лицемерно.
	Максин сви рамене.
	— Тогава наречи го другояче. — Отново духна горещото какао. — Виждам, че ти липсва благоразумие, гледам те и тръпки ме побиват.
	— Но това не обяснява защо изпитвам обзелото ме чувство на загуба. Почти не мисля за онези двама помияри, които ме изоставиха. Благодаря на господа, но не желая никого от двамата. Искам обаче да разбера защо е това чувство. Не е заради тях, нали?
	Максин отпи внимателно.
	— Сигурно ще ми се смееш, но мисля, че си загубила вярата си в хората. Но пък вярваш на мен. Може би това се отнася само за мъжете?
	Кейт имаше склонност да се влюбва в помияри. Без да го знае или разбира, тя бе пренесла в живота си това, което бе търпяла като дете: бе привикнала да бъде отхвърляна. Когато мъжете я хокаха, тя винаги се влюбваше в тях. И щом се влюбеше, влизаше в леглото. А тогава никога не успяваше да изпита удоволствие, но не се осмеляваше да им го каже. Затова се преструваше и винаги се страхуваше, че мъжът може да разбере. Боеше се, че може да я помисли за фригидна и да я изостави. Тъй като Кейт се ужасяваше да не бъде отхвърлена, никога не бе имала истински честна връзка. Недоверчива и нервна, тя търсеше господин Неподходящия и още при първата, съвсем неясна вероятност той да я изостави, ставаше толкова несигурна, че го напускаше веднага или го изхвърляше от живота си.
	Въпреки че бе скована и напрегната в най-интимните моменти, това не можеше да се забележи извън леглото. Когато бе облечена, силното й сексуално излъчване привличаше тълпи от обожаващи я мъже. Тя смяташе, че е непривлекателна: след като очевидно това бе така за мъжете, които бе обичала, започна да я преследва мисълта, че нито един свестен човек няма да се влюби в нея.
	Но все пак трябваше да провери.
	Класическият мъж за една нощ е готов да се обвърже само ако смята, че жената не иска това; класическата жена за една нощ търси отчаяно и неуспешно своя принц и се чувства виновна, че не успява да го намери. Много жени си въобразяват, че безразборните връзки означават постигнати завоевания и удоволствия. Това е вярно за мъжете — тези, които искат да опитат от всеки вид бисквитка в кутията, но за разлика от тях една жена рядко е склонна на безброй връзки, ако вкъщи има някого, когото да обича. Жената, която се хвърля от един мъж на друг, търси нещо и за жалост не го намира.
	И така Кейт бе класически случай на потенциална нимфоманка до бала в Челси на хората от изкуството, станал в навечерието на Нова година. Там сред балоните и лентичките, сред истинските и мними художници тя срещна първия си дизайнер. Тоби беше двадесет и осем годишен архитект, специализирал се в проектиране на болници, и току-що бе станал най-младият съдружник във фирмата. Той я представи в бохемските кръгове, сред които се движеше, и Кейт установи, че неговите приятели са едно приятно разнообразие след офицерите от Кралската бригада и тепърва израстващите борсови посредници. Всъщност бе очарована от дизайнерите. Бяха страхотно отегчени и гледаха с огромно презрение на всичко, което не бе с идеални пропорции или, според тях, не от най-висока класа. Ако държаха чаша с коктейл, първо оглеждаха пропорциите й и тогава отпиваха; можеха да ядат само от чисто бял порцелан.
	— Когато спах за пръв път с Тоби — каза Кейт щастливо на Максин (която, разбира се, вече бе запозната с интимните подробности), — той взе три черни възглавници от матрака с цвят на мандарина, който беше върху боядисания в черно под, и ги сложи на черния люлеещ се стол. — Беше седнала пред камината. Сви колене, обви ги с ръце и каза замечтано: — В стаята нямаше други мебели. — Опря брадичка на коленете си и продължи: — После отиде зад кухненския плот, качи се на една табуретка, взе две завивки от шкафа на стената, наведе се, извади две черни възглавници изпод мивката и хвърли всичко на матрака. — Изпусна дълга, чувствена въздишка. — След това свали дънките си, легна и зачете „Дизайн“ на светлината на една от онези лъскави лампи, които стърчат от стените и като че ли надничат през рамото ти; После ме погледна и разкритикува пликчетата ми.
	— Страхотно — учтиво каза Максин, но помисли: „О, скъпа, още един помияр“.
	Кейт се беше оставила безнадеждно във властта на Тоби, който й казваше как да се облича и държи, как да изглежда, мисли, чувства. Когато я критикуваше, че е немарлива, несръчна и некадърна, тя не само му вярваше, но и, за изненада на Максин, съвсем сериозно обещаваше, че ще се постарае да стане по-добра.
	Кейт обожаваше самоувереността на Тоби и споделяше мнението му за самия него. „Продължава да бъде една щастлива, пълзяща изтривалка за крака“ — помисли Максин, макар че трябваше да признае, че Тоби бе находчив, интересен и притежаваше някаква особена красота; очевидно бе умен и вглъбен в работата си — направи си труда да й го обясни, докато тримата седяха на буковия паркет и слушаха нежната, заплетена като дантела токата, изпълнена на клавесин.
	— Неприятното при проектирането на болници е, че то често е свързано с какви ли не пречки — каза Тоби на Максин, докато разбъркваше кампари в една чаша. — Нямаш един клиент, а цял куп. Докторите, които не се и опитват да разчетат плановете, старшите сестри, местните болнични съвети и Министерството на здравеопазването.
	Той вдигна чашата с червената течност към светлината. Чудесен цвят!
	— Съветите и министрите са със старомодни схващания; те имат предварително създадени представи и не възприемат новото. Казват ми, че трябва да „икономисвам“, и съвсем сериозно ми предлагат да проектирам претъпкани отделения.
	— Звучи наистина сложно — каза Максин учтиво.
	„Поне една разумна приятелка на Кейт“ — помисли Тоби.
	А Кейт го гледаше с обожание. Обичаше да го слуша как говори за работата си и да посещава спокойния му, целия в бяло офис с наклонени чертожни дъски и разстлани огромни планове. За разлика от докторите тя бързо се научи да ги разчита.


	Но Кейт не позволи на Тоби да се пренесе на Уолтън стрийт, тъй като баща й щеше да се вбеси.
	— Тогава предполагам, че трябва да се оженя за теб — каза той не съвсем учтиво и очите й заблестяха.
	Кейт Харингтън. Госпожа Тоби Харингтън. Госпожа Харингтън.
	Този път нямаше пръстен с диамант — всъщност тя едва успя да получи и венчална халка, тъй като Тоби мислеше, че това е буржоазна измислица и дори примитивен белег за притежание. Все пак с неохота се съгласи да купи на старо един златен пръстен с изтъркано сърце. Предишната му притежателка навярно е била доста неспокойна жена, тъй като сърцето беше изтъркано от дясната страна от нервно въртене.
	Овдовялата майка на Тоби дойде от Есекс за сватбата. Съпругата на покойния майор Хартли-Харингтън бе огромна, груба жена, с мускулести крака и доста дълъг нос. Беше облечена в тъмносиня коприна, но човек имаше чувството, че мислено е в костюм от туид и постоянно се пита дали кучетата й са добре в нейно отсъствие. Бе забележително несловоохотлива и по време на отегчителната церемония в кметството непрекъснато подсмърчаше и подръпваше кожата, наметната около раменете й, като очевидно не си въобразяваше, че се сдобива с любеща дъщеря.
	На официалния обяд в Къноут тя поомекна, но това по-скоро стана под влияние на виното, отколкото поради зараждаща се нежност към новата й снаха. В края на първото блюдо бащата на Кейт, който от час и половина се опитваше да завърже разговор с госпожа Харингтън и бе разбрал, че е костелив орех, почука с ножа по чашата си и каза, че не го бива да произнася слова, че младите си имат свой живот, че, разбира се, сега животът е по-различен, което не означава, че е по-добър, и че двама души не могат да се обичат истински в някоя тъмна дупка и затова е купил къщата на Уолтън стрийт като сватбен подарък.
	Кейт се хвърли да прегърне баща си и се разплака от радост.
	След това съобщение сватбарите се поотпуснаха и булката и младоженецът бяха съпроводени от радостни възгласи, когато поеха за сватбения си месец в Милано, където се провеждаше поредното триенале. Тоби щеше да има възможността да критикува всички спечелили международни награди проекти, които не бяха съвсем според неговите стандарти.


	Отначало бяха щастливи.
	Старият сутеренен апартамент на Кейт бе изтърбушен, боядисан в бяло, покрит с коркови плоскости и преобразуван в офис на Тоби. Бе винаги пълен с негови приятели; те се стичаха, за да се нахранят — често без да предупредят, и да поговорят за работа преди, по време и след ядене.
	На Кейт това й харесваше.
	Сутеренът на малката къща на Уолтън стрийт също бе изтърбушен. Всички стени, тавани и рамки на прозорците бяха боядисани в шоколадов цвят, подовете бяха покрити с бели пластмасови плочки, на които се отпечатваше всяка стъпка, появиха се безброй лампи, а парапетът на стълбището бе махнат. От едната страна на „зоната на всекидневната“ бяха инсталирани над три метра кухненски съоръжения, закрити с плъзгаща се чамова решетка, така че, ако се наложеше да се вземе дори чаена лъжичка, тежката преграда трябваше да се отмести. На отсрещната стена бяха окачени лавици, запълнени с книги, питиета, визуално възприемани цветя (например букет маргаритки в буркан от конфитюр или роза с дълга дръжка, поставена в лабораторна стъкленица) и колекцията на Тоби от очукани играчки от викторианската епоха. Той сам бе проектирал металните столове. Някои изглеждаха като тракторни седалки, други бяха направени от преплетени жици. „Капани за задници“ — промърмори бащата на Кейт, като мислеше колко отвратително голо изглежда помещението; когато родителите й дойдоха на гости, Кейт скри еротичните африкански резбовани фигурки и тайно отпечатаните гравюри на Обри Бирдзли.
	Вечерно време тя усилено и радостно се правеше на домакиня и угощаваше клиентите на Тоби, полезните му познати, журналистите, пишещи по въпросите на архитектурата, и други дизайнери, работещи над негови проекти. Харесваше й да им готви. След няколко стандартни за всяка млада булка несполуки (едно изгоряло до черно месо в тенджера от огнеупорно стъкло, един осолен бут, който забрави и остави да кисне цяла нощ, преди да го сготви) откри готварските книги на Елизабет Дейвид и от този момент само варените яйца за закуска се сервираха без чесън. Помоли Тоби да й подари за Коледа ръчен миксер и буркан с confit d’oie* от „Фортнъм“. На втория ден на Коледа поднесе на родителите си консервирана гъска. „Мазна е — помисли майка й — но тази фаза ще отмине доста бързо, след като роди.“
	[* Мариновано гъше месо (фр.). — Б.пр.]
	Когато си тръгваха, баща й я целуна на прага и каза храбро:
	— Обикновено не харесвам разните му чуждестранни боклуци, но трябва да ти кажа, че беше много хубаво, момичето ми.
	Това бяха последните думи, които Кейт чу от него.


>>	35.

	На следващия ден бащата на Кейт се изхитри да получи лек токов удар, докато сменяше крушката в лоджията, падна от стълбата назад върху пода, покрит с каменни плочи, и си счупи врата. Когато майка й го намери, той беше мъртъв.
	Кейт плака цяла седмица, без да може да разбере защо, след като толкова се бе възмущавала от пристъпите на гняв и тиранията му. Нямаше да забрави никога втрисащия я страх, съсипал детството й.
	След погребението бе тиха и напрегната до края на месеца, когато, за голямо облекчение на Тоби, Максин пристигна да постои при нея. Кейт си наля кампари, седна по турски на оцветения в синьо и зелено финландски килим с дълъг косъм и избухна в сълзи.
	— Това е последното нещо, което съм очаквала, Макси — да съм потисната сега, когато старият негодник издъхна. Чувствам се страшно уморена и без капка увереност. Все едно че отново съм ученичка! — Отпи голяма глътка кампари. — Смъртта му бе такава ужасна смесица от фарс и трагедия! Когато отидох в Гринуейс, той лежеше на едно канапе в салона, като че ли бе задрямал — безжизнен, облечен в пижама на сини райета, стиснал кала в ръцете си. Някой го беше гримирал, страните му бяха с руж, а брадата му бе превързана с носна кърпа, та челюстите му да са затворени, докато се вкочани.
	Кейт отпи още една голяма глътка, погледна с отвращение кампарито, стана и си наля уиски. Искаше „нещо истинско“, както би казвал баща й.
	— Помислих, че ако можеше да се види, щеше да умре от срам, и едва тогава разбрах, че наистина е мъртъв. Това бе единственият момент, в който майка ми почти загуби самообладание. На погребението бе много храбра, енергична и весела, точно каквато той би искал да бъде на последната му изява.
	Кейт заподсмърча, изглеждаше тъжна и объркана.
	— Мама все разправяше, че по време на бомбардировките й казвал, че искал да се чувстваме щастливи, когато мислим за него, ако се случело да го убият. — Подсмръкна отново. — Очевидно не е очаквал да умре на петдесет и пет. Документите му бяха в такъв безпорядък, че ми бе необходим цял ден, за да намеря здравната му карта.
	— Горкото ми дете — каза Максин и я прегърна силно. — Скоро ще се почувстваш по-добре.
	Обаче на следващия ден на Кейт й се наложи да проведе неприятен разговор с адвоката на баща си.
	— Запомни, мамо — предупреди тя, преди да влязат в офиса му, — не бива да се стряскаш от него.
	Въведоха ги в малка адвокатска кантора с лавици, пълни с подвързани с червена кожа правни книги, и за своя изненада обикновено плахата Кейт — сега вбесена заради мъртвия си баща, обсъди ситуацията невъзмутимо.
	— Господин Стигинс, миналия месец, в деня след смъртта на татко, вие като че ли не знаехте почти нищо за неговите книжа. Казахте на майка ми, че за известно време тя няма да може да разполага с парите му.
	Стигинс кимна.
	— Госпожи, няма никаква причина да се тревожите. Както разбрахте от завещанието, цялото имущество на покойния господин Райън остава под попечителството на неговата вдовица и след нейната смърт ще остане на единствената й наследница — госпожа Харингтън. Само остава да се изчака легализирането. Няколко месеца… Може би година. — Той събра върховете на пръстите си. — Покойният господин Райън ме е определил лично като един от попечителите. Другият е предишният му съдружник, господин Джелъби, който за жалост, както знаете, през последните два месеца се намира в болница след прекаран удар. Следователно — продължи надуто Стигинс — сега аз отговарям за инвестициите на покойния господин Райън и след като мислих много и обсъдих въпроса с борсовия посредник на фирмата, реших да продам всички негови дялове. Бяха изплатени дълговете му, а останалите пари вложих в „Бритиш Уидоус“, която е една сигурна тръст-компания.
	— Какво е тръст-компания? — попита Кейт, поразена, че е възможно такива финансови решения да бъдат взети, без дори да се посъветват с майка й.
	— Компания с консултанти експерти, която инвестира своите средства във фондовата борса. Тя е, мога да заявя, много предпазлива банка. Разбирате, че не мога да си позволя никакъв риск…
	Кейт не разбра много от останалото, което каза адвокатът, но твърдо реши да научи повече за фондовата борса.
	Най-напред разбра, че „Бритиш Уидоус“ е толкова „предпазлива“, че плаща минимална лихва.
	— Не мога да престана да мисля, че има нещо нередно — измърмори тя на себе си, твърдо решила да продължи с проучването на компанията.
	Купи си една ученическа тетрадка и започна да си води бележки по фондовата борса.
	След два месеца вниманието на Кейт бе насочено в друга посока.
	Беше бременна.
	Беше очарована. Втурна се и купи плетено кошче, старинно медно легло, няколко издания от миналия век на детски стихчета от Рандълф Колдекот и огромна традиционна детска количка като тези, които бутаха кралските бавачки. Тоби не я хареса никак, тъй като задръсти и без туй тесния им салон.
	Майка й се върна от поход по Бонд стрийт с куп миниатюрни дантелени дрешки, бродирани на ръка от френски монахини. Госпожа Райън живееше безгрижно и постоянно надхвърляше кредита си, заради което банката увеличаваше лихвата й с два процента над нормалното, тъй като заемът бе неосигурен. Реши да продаде Гринуейс. Имението бе твърде голямо за нея. Бе намислила да купи вила в Котсуолдс и да заживее там със сестра си.
	Кейт бе погълната от работата на Тоби, очарована от неговите теории и изключително усърдие. При следващото си посещение поразената Максин я наблюдаваше как блъска с чукало в едно старинно мраморно хаванче, докато тримата се бяха разположили в кухненската част на всекидневната. Същата сутрин, два часа след като пристигна, тя бе изслушала приятелката си, която изля сърцето си, надеждите и щастието си. Сега Кейт бе нов човек — със свои права и значение. Вече не беше тиха и разтревожена. Усмихваше се самоуверено и бе облечена в яркожълта рокля за бременни от ватиран лен, която бе купила от „Хародс“, макар че не го беше казала на Тоби, тъй като той смяташе дрехите от „Хародс“ за ужасни.
	Максин се възхищаваше от всяка ръчно украсена, гарнирана с дантела бебешка дрешка и слушаше плановете на Кейт, докато двете седяха на линолеума с цвят на мандарина в обновената детска стая и наблюдаваха трептящите на лекия ветрец лентички. Кейт дърдореше, а Максин внезапно разбра, че приятелката й е копняла за несмущавана от нищо обич. Самата тя знаеше, че най-прекрасното в това да имаш деца, е, че всичко е поверено на Майката: тя е шефът, тя отговаря за всичко. Най-сетне.
	През следващите шест часа Кейт разпитваше непрекъснато за бременността, по който въпрос, както обикновено, Максин бе авторитет (все пак беше с една крачка напред). Обсъждаха безкрай много ли боли, дали се казва болки или контракции и какво чувстваш все пак. „Като че ли сереш футболна топка“ — каза на френски Максин с необичайна за нея вулгарност, но с много чувство. Всички други майки, с които бе разговаряла, когато бе бременна, бяха завоалирали отговора на този въпрос и тя бе все още вбесена от това. Обсъдиха дали Кейт трябва да посети курсовете по естествено раждане на Сеймор стрийт, колко големи стават гърдите, дали после увисват, след колко време ще се възстанови долу, дали ще бъде отново същата там и какво трябва да прави против белезите от разтягането на кожата.
	В този момент Тоби се прибра от посещение в Проектантския център и предложи да пийнат. Докато слизаха внимателно по стълбището без перила, Максин си даде сметка, че Кейт има нужда от това дете повече от всяка друга бременна жена, която бе срещала. Тоби като че ли не бе така развълнуван както съпругата си и когато Кейт спомена за болница (беше се регистрирала в „Сейнт Джордж“), той веднага заговори за инфекции и Флорънс Найтингейл. Споделяше изцяло теориите на известната медицинска сестра от деветнадесети век — в офиса му висеше неин дагеротип, и говореше за знаменитата дама с фенера, като че ли бе още жива.
	— Тя казва толкова разумни неща — заяви Тоби, като с това даваше да се разбере, че споделя нейните възгледи. — Смята, че основното внимание на една болница трябва да бъде насочено към пациентите, въпреки че основна грижа на всяка проклета болница е техният проклет медицински порядък. Събуждат те, за да ти дадат приспивателно, и те карат да си лягаш, когато е време за чая, тъй като това отговаря на „разписанието“ на сестрите.
	Той си наля кампари толкова съсредоточено, като че ли разцепваше ядрото на атома.
	— Медиците, изглежда, не знаят, че пациентът не е експериментално чучело или тяло, на което ще се прави дисекция. И, изглежда, не разбират, че това е едно изплашено човешко същество.
	— Внимавай, сега ще започне да говори за размерите на болничните отделения — каза Кейт. — Къде оставих орехите! О, но ти ги ядеш! Долу ръцете!
	Тя размаха дългите си фини ръце срещу Тоби — използваше ги доста усилено, когато говореше. Развяваше ги като вентилатор или правеше бавни, грациозни движения, сякаш отмахва нещо. Сега закачливо се закани на Тоби с чукалото и той се престори на уплашен, а след това продължи спокойно:
	— Какво пък, размерите на болничните отделения са много по-важни за дадено заболяване, отколкото пациентът може да си представи. Разбира се, сестрите харесват общите помещения (стига самите те да не са болни) — така всички са им под око.
	— Тоби, Максин, време е за вечеря, не за лекция.
	Кейт натисна един бутон, миксерът зави и заглуши за няколко минути разговора им. Тя провери сместа, добави още сол и пипер и каза:
	— Цацики, студена гръцка супа. За разнообразие. Опитай, скъпи.
	Протегна пълната лъжица към Тоби, но той я побутна настрани и продължи лекцията си за Максин, която пое бледозелената течност и кимна одобрително (помисли, че чесънът е твърде много), заслушана вцепенено в монотонния монолог на Тоби.
	Когато Кейт беше в седмия месец, почина предишният съдружник на баща й и Стигинс остана единствен попечител на завещанието. Тя се консултира с тетрадката за фондовата борса и установи, че през последните шест месеца дяловете на „Бритиш Уидоус“ са паднали с осем и половина процента — повече от всички останали акции на борсата, а освен това трябваше да плати на Стигинс огромен хонорар за уреждането на сметките на баща й. Телефонира на Дружеството на правистите и разбра, че не може да се направи нищо, за да се изтеглят парите от „Бритиш Уидоус“, докато майка й не пожелае официално да обвини адвоката-попечител в груба небрежност. Това би трябвало да се направи чрез друг адвокат, но може да се окаже трудно да се намери човек, който да се съгласи да се изправи срещу свой колега.
	— О, невъзможно е да го сменя — каза майка й слисана. — После никога няма да мога да го погледна в очите.
	Същата нощ Кейт се събуди от силни, раздиращи болки и установи, че чаршафът й е мокър, просмукан от собствената й кръв. Тоби веднага я откара в болницата „Сейнт Джордж“, където след четири часа му казаха, че тя е загубила детето.
	Той прекара дни край леглото на съпругата си, като я утешаваше, държеше с часове ръката й, но Кейт лежеше слаба и безмълвна. Донесе й букетче сини зюмбюли, а лекарят го посъветва тя да забременее колкото може по-бързо.
	Така и направиха.
	Кейт отново изгуби детето.


	След три години, на 6 май 1960-а Антъни Армстронг-Джоунс се ожени за Нейно кралско височество принцеса Маргарет и Тоби отиде на сватбата в Уестминстърското абатство. Видя как булката мина сериозно по пътеката в църквата, облечена в пищна рокля от бял сатен от „Норман Хартнъл“, и как сериозността й премина в радост на приема в Бъкингамския дворец.
	Кейт не отиде, въпреки че също познаваше Тони. Беше отново в болница, където се възстановяваше след трето помятане.
	На път за Ню Йорк Максин се отби в Лондон и я посети. Приятелката й лежеше сама в една висока, много малка зелена стаичка. Край стените се виеха безброй тръби.
	— Горкото ми дете. — Максин й подаде букет нарциси и се изчерви: сети се, че бе казала каквото не трябва. — Поне знаеш ли причината, скъпа?
	Кейт въздъхна. Не се чу нищо, освен бълбукането на водата в тръбите.
	— Първите две бяха помятания на двадесет и осмата и двадесет и седмата седмица, но това беше на тридесет и втората и плодът се роди мъртъв. — Лицето й се сгърчи. — Не мога да ти кажа колко тежко е, колко потискащо. Имаш контракции и боли адски — все едно че раждаш, но през цялото време знаеш, че накрая ще се появи само едно малко мъртво телце.
	— Няма ли начин това да се избегне? Не може ли да се предотврати, ако останеш на легло?
	— Първия път започнах да кървя, докато спях, а болките дойдоха после. В болницата безгрижно ми цитираха данни от статистиката, като че ли нямаше нищо тревожно. „Горе главата! На всеки шест бременности една завършва с помятане. Опитайте отново“. Но знаех, че ме лъжат, за да ме успокоят. Знаех, че всички помятания, за които ми разправят, са преди четиринадесетата седмица… — Помириса ухаещите на пролет цветя. — Страхувам се, че няма ваза, скъпа. Помолих да ми донесат тази сутрин, но в скапаните им болници никога няма вази.
	— Проклятие, забравих! Трябваше да ти донеса саксия.
	Максин сложи цветята в умивалника, а Кейт продължи:
	— Втория път бе още по-лошо. Дори не можах да стигна до болницата. Знаеш ли, че ако пометнеш, трябва да запазиш плода и плацентата, да ги сложиш в чиста кухненска паница или пластмасов плик и да ги занесеш в болницата, за да направят лабораторни анализи и да ти кажат защо си пометнала? И аз не знаех, добре че лекарят пристигна навреме.
	— Добре, но защо става така?
	— Не мисли, че не съм питала. Първия път ми казаха, че плодът се е откъснал сам от плацентата, а втория път казаха, че имам слаба шийка и тя се е разширила твърде рано. Затова минах курс на лечение. Но този път имах същия проблем. Сега ще ми направят кюртаж.
	Последва пауза и тя добави:
	— Лекарите ни дадоха да разберем, че няма смисъл да опитваме отново.
	Лежеше с ръце, отпуснати върху чаршафа, и гласът й звучеше почти безразлично, но всъщност Кейт приемаше положението много зле — по-зле от повечето жени, казаха лекарите и предложиха на Тоби да помислят за осиновяване. Кейт изпадна в истерия и каза, че той не трябва никога, никога, никога да й предлага отново такова нещо.
	— Не вземай нещата толкова навътре — опита да я успокои той. — Просто досега не си обмисляла този вариант.
	— Напротив, напротив. О, господи, наистина съм мислила.
	Тя обезумя съвсем, в стаята се втурна една сестра и избута Тоби навън.
	Кейт се завърна вкъщи отслабнала, изтощена и неизразимо тъжна.
	Тоби не можеше да разбере защо тя изпитваше такова силно чувство на загуба, такава мъка. Дори не бе държала в ръце детето, което бе загубила. Не разговаряше с никого, искаше да бъде усамотена, а същевременно не желаеше да е сама и плачеше по цели дни. Тоби се стараеше да я успокои, но не можеше да бъде постоянно с нея, тъй като привършваше един голям проект край Суиндън, който по ирония на съдбата бе център за възстановяване на деца.
	Беше й тъжно, като гледаше как гърдите й възвръщат нормалните си размери, а стомахът й се отпуска отново, след като само преди месец бе твърд и стегнат. Обхвана я същото неясно чувство на загуба и обърканост, което бе усетила на погребението на баща си.
	Какво лошо бе направила?
	Сигурно е направила нещо! Защо бе иначе това постоянно разочарование, след като искаше само най-обикновено човешко щастие? Другите го имаха, защо тя бе наказана така? Кейт бягаше от чувството на празнота, като гледаше да е непрекъснато заета или се потапяше в безгрижната атмосфера на Челси. Малката й къща бе само на пет минути пеша от Кингс Роуд и поне три вечери седмично тя и Тоби се отбиваха да пийнат по нещо в „Маркъм Армс“ — приятната кръчма в съседство с малкия магазин „Базаар“ на Мери Коунт.
	„Базаар“ бе нещо като нонстоп коктейл с безплатни напитки, на който най-хубавите момичета в Лондон влачеха своите съпрузи и приятели. Тъй като магазинът имаше само една съвсем малка пробна, дамите често пробваха дрехите в средата му и всеки минувач можеше да погледне през прозрачната витрина и да се порадва на гледката.
	Челси някак изведнъж излезе на мода, стана нещо като британския Сан Франциско. Неговите изби, кафенета, свърталища на битници и „невероятни“ момичета се рекламираха по цял свят и малкото лондонско предградие престана да бъде само географско понятие, а се превърна в синоним на начин на живот и мода. Кейт харесваше възбудата, която туптеше в артерията на Кингс Роуд и се долавяше в модата, дизайна и шоубизнеса; тя обожаваше новите облекла и носеше къси туники с висока талия, ушити от сив бархет, бели три четвърти чорапи, обути над алено трико, и алени гумени ботуши. Носеше лилави и керемиденочервени дрехи, бандитски черни кожени якета и шапки, като тези на часовите пред Бъкингамския дворец. Външно изглеждаше като момиче от Челси — хубавко пиленце, предизвикателно, самоуверено, с кожени ботуши и черни чорапи, в авангарда на младежкото движение, което иска да докаже, че втората половина на двадесети век принадлежи на младите (или поне те мислеха така), тъй като са се заловили с определянето на тенденциите на развитие.
	Кейт благоговееше пред Мери Куонт — дребно, червенокосо момиче, което обикновено бе ужасяващо мълчаливо. Тя и другите хубавки пиленца — момичетата от Челси, изглеждаха отчайващо изтънчени и в крак с модата. Покрай тях Кейт се чувстваше безнадеждно сива и неталантлива. О, ако можеше да се запише в художествено училище! Ако можеше като Мери не само да се облича, но и да изглежда самоуверено и в съответствие с момента — независимо дали това беше Моментът на Лолита, Моментът на Ученичката, Моментът на Кожите или Моментът на Дъждовете с жълта пола от изкуствена материя и рибарска непромокаема шапка.
	Кейт опита. Изруси си косата, подстрига се като рошаво сексапилно котенце, очерта очите си с черен молив, сложи си розово червило (върху бяла основа) и се почувства безнадеждно отчаяна и чужда. Една вечер, докато бързаха в ситния дъждец към „Маркъм Армс“, тя плахо каза на Тоби, че е намислила да се запише в Художественото училище в Челси, за да се научи да рисува. Той напъха ръцете си още по-дълбоко в дебелото вълнено палто, под което носеше черни панталони-кюнци и пуловер (обличаше се като Одри Хепбърн), загледа намръщено върховете на бежовите си велурени обувки и доста вежливо отвърна, че не смята, че тя притежава необходимите данни за това.
	Тогава Кейт научи, че Пейган се е върнала в Англия преди доста време. С Максин бяха чули слухове, че бракът й е съсипан. Бяха й писали до Кайро, а също и до „Трелони“, но и двете не получиха отговор. Кейт беше чула, че живее в Бейрут, и неволно си я представи как дъвче турски локум, обута в широки розови шалвари, излегнала се върху куп копринени възглавници. Максин бе твърде погълната от собствения си брак и работа, за да се опитва да издирва Пейган особено след като тя не искаше да се видят. Ако пожелаеше, знаеше добре къде да я намери.
	Една вечер на откриването на нова художествена галерия Кейт срещна Филипа — жената с дълъг нос и червени къдри, която играеше бридж. Не бе я виждала след завръщането си от Кайро. Филипа бе от хората, чиято цел в живота бе да поддържа връзки с другите, като не им позволява да се снасят от неизбежните й коледни картички на Обединените нации. Та тя каза на Кейт, че Робърт се е развел с Пейган преди години и че Пейган се върнала в Англия и се скрила в провинцията.
	— Никой не се изненада, когато се разделиха — обяви Филипа. — Робърт винаги е бил невъзможен — мръсният номер, който ви погоди, е нещо съвсем типично за него.
	— Какъв мръсен номер? — Кейт беше объркана.
	— Не знаеш ли?
	Изненадата на Кейт прерасна във възмущение, а после в ярост, след като Филипа й разказа, че тогава Робърт нарочно ги е разделил с Пейган и цяло Кайро е знаело това — нали не можеш да опазиш никаква тайна от прислугата на изток от Гибралтар.
	Кейт веднага се досети, че Пейган би трябвало да е в „Трелони“ и внезапно закопня да я види. Беше й необходима нейната приятна компания без стремеж за конкуренция. Кацнала на прозрачното надуваемо кресло от пластмаса, което Тоби бе проектирал за галерията, тя помисли, че това е все едно да закопнее да се отпусне в някое удобно, старо кресло вместо на този балон-мъчение.
	Реши да телефонира в „Трелони“ на следващия ден.


	Върна се от посещението във вилата на Пейган любяща, намерила обект, към който да насочи неосъществените си майчински инстинкти. Изразходва цяло състояние за телеграми и бе неспокойна като загрижена майка, докато траеше краткото и шеметно увлечение на приятелката й. След сватбата, когато Пейган дойде да живее в Лондон, Кейт с радост и успокоение установи, че приятелството им е все така силно, като че ли никога не бяха ги разделяли много мили и години, изпълнени с горчивина. Веднага възобновиха неясните си разговори с половин изречение, без глаголи, само с една дума, неразбираеми за техните съпрузи и за всеки друг, който не ги познаваше поне от двадесет години.


>>	36.

	Телефонът на Джуди иззвъня в три сутринта. Тя сънено заопипва да го намери.
	— Събудих ли те? — попита чаровен, загрижен мъжки глас.
	— Да.
	— Чудесно! Защото трябва да се разсъниш. Обажда се Том Шуорц от „Емпайър Студиос“. Поводът е наглостта ти да пуснеш рекламно съобщение за една от най-големите ни нови филмови сензации за 1963-а, без дори да си направиш труда да се посъветваш с „Емпайър“. Да, имам предвид Джо Сави. Не ти ли хрумна, че това голямо студио може да поиска само` да се оправи със собствените си новини? Или очакваш благодарности за спестените грижи? Може би недооценявам влиянието ти? Да не би Уолтър Уинчъл да се консултира винаги най-напред с теб?
	— Слушай, мой човек — каза Джуди сънено, — искаш да се бием — чудесно. Най-вбесяващият начин да прекратиш една битка е просто да треснеш телефона, което и възнамерявам да направя. Ще дойда при теб утре около десет сутринта и ще те оставя да ми викаш точно седемнадесет минути и половина, тъй като явно съм постъпила необмислено. От мен власеницата, от теб пепелта.
	Тя затвори телефона, изключи го и отново потъна в сън.


	— Нима бих си позволила нарочно да обезпокоя толкова важен човек като вас, господин Шуорц?
	Седемнадесет минути си бяха крещели с нарастващо удоволствие в изискания офис на Том.
	— Вече казах, че пет пари не давам. Но ако искаш да се извиниш както трябва, можеш да започнеш, като сложиш очилата на носа си, за да успееш да видиш поне какво има на бюрото ми. На всички твои снимки с френското ти приятелче си с очила. Жена, която ги носи, когато я снимат, не може да вижда без тях.
	Джуди извади от чантата огромните си очила с черни рамки, сложи ги, седна и му хвърли мила усмивка. Бе разбрала, че ако направи така, че да изглежда беззащитна, хората обикновено й прощават. Но Том бе свикнал да бъде ухажван от пленителни звезди и от двата пола.
	— Зарежи това — каза той. — Стига сме си губили времето.


	След като работиха заедно два месеца, Том я заведе на обяд в „Кот Баск“ и й каза:
	— Бива те.
	— Знам.
	— И мен ме бива.
	— Знам. Заедно бихме направили страхотен екип.
	— Тогава?
	Облегна се на масата и покри ръцете й със своите.
	— Тогава си махни ръцете. Ако ще говорим сериозно, ти си мъж, с когото никога не бих легнала.
	— При теб човек само да пусне малко ръце и кой знае какво е станало — отвърна Том горчиво. — На всеки, който те кани на обяд, ли го казваш?
	— О, да, й винаги обяснявам, че не е защото съм неблагодарна за хамбургера. Може да съм пряма, но съм и възпитана.
	— Тогава се предавам и искам да ти обясня какво ще направим. Ще напусна работа, за да продължим заедно с теб и да разширим офиса ти в малко предприятие за реклама между двата бряга.
	— Малко ли каза?
	— Да. Главен офис в Ню Йорк и сдружения с други фирми за обяви и реклама във всеки голям град.
	— Какво ще получат те от това?
	— Пари. И един общ офис в Ню Йорк. Прекарах най-добрите си години в организиране на турнета от темпераментни филмови звезди за „Емпайър“ и знам как да го направя — за местните офиси това означава възможности за срещи с интересни личности, едно разнообразие покрай праховете за пране. — Том поръча още една бутилка „Перие“. — Искам да работим както по еднократни поръчки, така и с постоянни клиенти. Искам хората да се обръщат към нас, когато техните отдели по реклама са претоварени или когато някоя звезда се нуждае от специално внимание; разбира се, „Емпайър“ би могла да подпише договор с нас, ако не са твърде натъжени от напускането ми.
	— И защо звездите ще решат да се обръщат към нас?
	— Ако се опиташ да организираш турне от Ню Йорк, това е почти загубено време, тъй като е невъзможно оттам да се справиш с всичко, което ще се случи из страната. А местните офиси са винаги в течение на нещата и знаят кой в града има най-голямо влияние.
	— Защо избра мен? — попита Джуди.
	— Трябваше ми някой. Ти ставаш.
	— Ще се наложи ли да се откажа от сегашните си клиенти?
	— Не. Те ще бъдат нашата основа.
	— Ще трябва ли да вложа пари?
	— Малко. Ще са ми необходими средства за създаването на приятни офиси и за персонала.
	— Тогава отговорът ми е „не“, тъй като нямам пари.
	— Бих могъл да ти стана гарант на банков заем.
	„Сигурно изглеждам страшно честна“ — помисли Джуди и попита:
	— А ти откъде ще вземеш пари?
	— От деветнадесетгодишен инвестирам десет процента от приходите си във фондовата борса.
	— Мисля, че все пак отговорът ми остава „не“. Току-що приключих с един борч към банката, а много обичам да спя спокойно.
	Трите години работа бяха за нея години на непрекъснати финансови тревоги. Да, тя знаеше как се прави реклама, но освен че бе водила счетоводството на Ги, никога не бе имала нищо общо с деловия свят и за нея бе голям шок, когато разбра, че на света има хора, които не си плащат сметките — най-вече защото не могат, не искат или никога не са имали намерение да ги платят. Два пъти я бяха изхвърляли от жилището й защото не бе платила наема си. В първия случай парите даде предишната й шефка Пат Роджърс, останала нейна близка приятелка. Втория път Пат настоя Джуди да си наеме нов счетоводител; след това й стана гарант на голям банков заем и тихичко й прехвърли няколко дребни сделки — средство за лъскане на паркети и млад певец с добро бъдеще на име Джо Сави.
	— Не могат да ме уволнят за нелоялност — успокои я Пат, — тъй като току-що получих предложение да пиша статии за „Харпърс“, така че се връщам към журналистиката със скоростта на звука.
	Джуди си спомни как се беше борила, за да изплати заема, поклати глава и каза:
	— Не, Том, не мога. Просто нямам никакъв капитал.
	— Виж какво, ако искаш, ще ти дам пари назаем.
	— Защо трябва да внасям половината средства, след като аз имам клиенти, а ти нямаш? — Метна един нагъл, морскосин поглед към Том. — Защо просто не откупиш клиентелата ми, да кажем, за двадесет хиляди долара?
	— Шегуваш се, нали? — Той се облегна назад. Тя като че ли бе готова да се съгласи.
	Пазариха се по време на камбалата на скара и в края на краищата се споразумяха на десерта Том да откупи клиентелата й за седем хиляди долара и да инвестира още четири хиляди в новата им съвместна дейност.
	— Но не можем да продължим само с името на твоята фирма — каза той.
	— Какво предлагаш?
	— Как ти се струва „Лоукал Америкън Криейтив Ентърпрайз“?*
	[* В оригинала Local American Creative Enterprise (LACE) — Местно американско творческо предприятие. — Б.пр.]
	— Не е ли малко дълго и трудно за запомняне?
	— Не и ако вземеш само инициалите.
	— „Лейс“*. Екстра.
	[* Инициалите се четат като Lace — дантела (англ.). — Б.пр.]
	Още преди да успеят да организират национална мрежа, „Лейс“ вече носеше печалба.
	— Не мога да разбера защо! — оплака се една вечер в офиса Джуди, докато двамата с Том преглеждаха резултатите от миналия месец. Току-що се беше завърнала от тримесечна обиколка в страната, по време на която бе взела окончателно решение с кои рекламни офиси ще работи, и бе уговорила условията с тях. А сега хапеше замислено пръста си.
	— Продължавам да работя със същите клиенти, текущите ни разходи се повишиха, а изведнъж се оказва, че сме в плюс. Защо?
	— Приеми, че е логично и че има връзка с дванадесетте хищнически години от моето развитие в киноиндустрията — призна си Том. — Почти десет е. Хайде, стига, да се прибираме.
	— Надявам се, че си вложил тийнейджърските си спестявания в телефонната компания — каза Джуди, взе сметката за телефона от купчината и я вдигна пред очите си. — Това бих нарекла нещо логично.
	Том се прозя отново.
	— Всъщност никой не разчита на логиката в работата, особено жените. За тях това е само една възможност да поразсъждават за нещо, което и без това възнамеряват да направят.
	— А мъжете?
	— Те съвсем не са разумни същества — колкото и нелогично да звучи, действията им се контролират чрез страх.
	— Затова ли преуспяваме? Защото плашиш хората?
	— Защото съм готов да бъда безжалостен, без съмнение. Ако хората не усетят това в теб, ще се възползват веднага. Ти им позволяваше да го правят, но не и аз. Ето в какво е разликата.
	— А новата ти бюджетна система си я бива.
	Том настоя таксите да се определят предварително и да се плащат до един месец. Не си помръдваха и малкия пръст, преди договорът да бъде подписан, а съответната сума — внесена по тяхна сметка, и не вършеха работа дори за две пари след изтичането на някой договор.
	В задълженията на Том влизаше да проверява дали нещата вървят добре, да движи дейността в офиса и да се занимава с редовните клиенти. Джуди трябваше да търси работа, да организира големите еднократни рекламни кампании и да надзирава местните им агенции. Освен това се занимаваше и с творческия процес, с планирането на кампаниите и обсъждаше нещата с писателите и художниците, което за нея бе най-приятно от всичко. След като се очертаеха основните линии на една кампания и започнеше работата на дизайнерите. Джуди изпращаше предлагания план на регионалните директори, които осъществяваха нещата на място. Между тях и „Лейс“ се провеждаха множество телефонни разговори — едно турне в двадесет и пет града означаваше шестстотин обаждания, преди да завърши. Но клиентът звънеше само веднъж — в „Лейс“.
	Идеята бе гениално проста. И заради това работеше блестящо.


>>	37.

	Кейт все още се преструваше. Невинаги, тъй като успяваше да изпита удоволствие твърде лесно — само бе необходимо да бъде достатъчно дълго отгоре и да улучи точното положение. Но това като че ли невинаги ставаше и тогава тя не можеше да заспи, отиваше в банята и бързо се задоволяваше.
	Когато се навършиха шест години, откакто бяха женени с Тоби, се случи нещо ужасно.
	През една гореща августовска нощ Кейт четеше във вестника разказ за тъжната смърт на Мерилин Монро.
	— О, скъпи, тя е била толкова любяща и забавна.
	Сълзи на съчувствие затрептяха на ресните й и привлякоха вниманието на Тоби.
	— Освен това беше толкова красива… Колко дълги мигли имаш, Кейт.
	— Да, Тоби, но са безцветни. Нямаше да можеш да ги забележиш, ако не слагах спирала.
	— Ще станат ли и моите по-дълги, ако използвам спирала?
	— Вероятно… Чуй, скъпи. Пише, че краката й били мръсни, а яркочервеният лак на ноктите — олющен. О, колко тъжно!
	Тоби изчезна в банята и се появи оттам след около десетина минути. Кейт погледна случайно към него и извика ужасено:
	— Тоби!
	Бе напълно гримиран, доста несръчно, като някоя нескопосно начервена стара недовиждаща дама.
	— О, Тоби, изтрий се!
	Но той се усмихваше странно, гледаше я упорито и отвърна с обезпокояващо тънък гласец (напомняш й майката на Пейган):
	— Не, искам да се любим така.
	И го направиха.
	Тя не спомена нищо за това на следния ден, но вечерта Тоби, пийнал порядъчно бренди след quiche aux epinards*, каза язвително:
	[* Баница със спанак (фр.). — Б.пр.]
	— Не мисля, че спаначената баница е сред нещата, които ти се удават, скъпа — и тръгна нагоре по стъпалата.
	Когато Кейт се качи със сърце, изпълнено с неопределен страх, той се беше изтегнал на леглото върху покривката на тюркоазени ивици и се усмихваше превзето с лице към тавана. Бе гримиран и облечен в ефирната й нощница от бяла дантела.
	— Хайде, Тоби, стига — каза му тя, — не мога повече. Моля те, спри. Престани.
	Но той седна, нацупи се и рече с глас на малко момиченце:
	— Защо не може Тоби да има такива прекрасни неща като теб?
	Придърпа я на леглото край себе си и прошепна:
	— Тоби обича да бъде хубав, Тоби обича да се облича така, но нали ще обещаеш, че това ще си остане само наша тайна, като между две приятелки? Една много важна тайна.
	Не продължи дълго. След десет минути всичко свърши, но на Кейт й бяха необходими двадесет и четири часа, за да се съвземе.
	После това се случи отново и тя отново прекара дълги часове като в треска. Неумолимо, нощ след нощ, Тоби се „обличаше“, както го наричаше той.
	Минаха две седмици и Кейт бе бледа и с опънати нерви от недоспиване и тревоги, а Тоби цъфтеше. Следващата сряда си дойде с „Хародс“ с черна наметка 48-и номер, украсена с лебедов пух, в комплект с нощница с дълбоко деколте.
	— Казах на продавачката, че ги купувам за майка ми — обясни й той, като опъваше нощницата по бедрата си.
	В петък вечерта си сложи черни жартиери, мрежести чорапи и черен сутиен с подплънки и къдри, купен от Шафтсбъри авеню. В събота бе облякъл корсет с черен сатен с много тънка талия и домашни пантофи с розови помпони и високи токчета. („Нямаха моя размер в «Хародс», затова купих тези, тъй като са без пети, но все пак са ми доста малки“.)
	За Кейт ситуацията бе така ужасна и нереална, както погребението на баща й. Бузите, намазани с руж, символизираха смъртта. И отново бе объркана, най-вече от внезапността на промяната. Тоби никога с нищо не бе загатнал за това, винаги бе толкова практичен. Най-многото, което си бе позволявал, бе някое жабо, когато отиваха на забава; с нищо не бе намекнал, че предпочита топките му да бъдат скрити от дантела, никога — нито на думи, нито на дело, не бе показал, че не е нормален хетеросексуален човек. Тя и за момент не бе помислила, че това, което Тоби наистина желае в леглото, е този отвратителен фарс. Допреди седмица имаше съпруг — сега бе започнал истински ужас.
	Не можеше да разбере какво става в главата му, нито странното му, подобно на транс състояние, когато носеше женски дрехи. А нещата ставаха още по-тежки и от това, че Тоби обличаше два вида женско облекло, като че ли искаше да покаже, че е две различни жени. И горката Кейт не знаеше никога дали на следната нощ ще се намери в леглото с похотлива, лишена от наивност светска жена от тридесетте години, облечена в черен сатен, или със скромна ученичка девственица с бели пликчета. Когато Тоби бе с чорапи и на високи токчета, мускулестите му, жилести прасци изскачаха настрани, странно криви, не, приличащи на краката на жена — но все пак, да, приличаха. Нощем тя имаше кошмарното усещане, че отгоре й пъхти нейната свекърва, вдовицата на майор Хартли-Харингтън.
	Тоби отказа да разговарят по този въпрос и през деня бе съвсем друг човек — така да се каже, нормалното му аз. Но вечер просто нямаше търпение да се качи горе, като понякога помъкваше и Кейт, сграбчил я здраво за китката. Очите му блестяха странно на фона на грима му, приличащ на маска — Кейт помисли, че той изглежда като злодеите от евтините романчета. Каза си: „Четеш прекалено много Барбара Картланд“. Но нямаше как другояче да опише това възбудено, ужасно изражение на лицето му и изцъкления поглед, от който дъхът й секваше. Не разбираше какво става и какво да прави.
	Какво отново беше сбъркала? Защо този кошмар дойде така внезапно? Беше ли Тоби хомосексуален? Ако е така — защо правеше любов с нея? Защо бе толкова изплашена, ако той наистина просто се превръщаше в хомосексуалист? Доста от техните приятели бяха педерасти, но не я плашеха така, както Тоби. Най-ужасното не бе гримът, женските дрехи, дантелените сутиени с подплънки, чудовищният корсет от червен сатен или начинът, по който той се опитваше да прибере топките си между краката (нищо чудно, че ходеше така странно, когато бе на високи токчета). Не, това, което смразяваше кръвта й, бе префърцуненото, превзето и очевидно напълно искрено подражание на жените, така, както той ги виждаше. То бе пародия, оскърбление за нейния пол и бе изключително шокиращо за Кейт, която никога не беше чувала думата „травестит“.
	Направи му сцена и Тоби заплаши, че ще си отиде.
	Кейт се отказа.
	Устрои му друга сцена и той й отвърна мило, че е една ялова кучка на тридесет години и нека бъде така добра да си затваря шибаната уста.
	— О, скъпа, толкова съжалявам, не плачи, хайде целуни ме и нека се сдобрим, а? Само една малка целувчица — опита се да я успокои Тоби.
	Наведе се над нея и повдигна брадичката й до силно начервените си устни. Всяка пора на лицето му се виждаше като през увеличително стъкло, както в онази кошмарна вечер в банята, когато Кейт бе ученичка и твърдата черна коса на госпожа Трелони стърчеше разпиляна от бялата кожа на черепа й. Сега виждаше по подобен начин всеки ужасен, ясно различим детайл от пурпурното мазило, запълнило пукнатините по устните на Тоби и наболите косми над горната му устна. Още не можеше да си слага червило както трябва.
	Въпреки че мъките и срамът й растяха, Кейт все още се надяваше всяка вечер, че тази нощ това няма да се случи, че неговата идея фикс ще изчезне също тъй бързо, както бе дошла. Жадуваше да се довери някому, да получи обяснение на поведението на съпруга си, да се увери, да чуе, че всички го правят, че тези неща са нормална фаза от развитието на мъжа. Но знаеше, че не е така и че няма никой, комуто да изповяда тази неудобна история.
	Когато предложи да поговорят с лекаря, Тоби пребледня, загледа я втренчено със стиснати начервени устни, после се хвърли върху й и изви ръката й зад гърба й така, че тя се уплаши да не я изкълчи. След това съвсем вбесен я изблъска надолу по стъпалата към банята. Просна я на земята и я възседна, обут в мрежестите чорапи, с ръце на бедрата и святкащи очи. Бе принудена да обещае, че няма да каже нищо на лекаря или на когото и да било другиго. И освен това — кой ли щеше да й повярва, чудеше се тя безнадеждно.
	— Ако го направиш — каза той студено с нормалния си глас, — аз просто ще го отрека. С нищо не можеш да докажеш, че аз нося тези дрехи — и без това стоят в твоя скрин.
	Тоби прекара с удоволствие ръка по черната дантела на корсета си. „Има нужда от психиатър“ — помисли Кейт, но знаеше, че никога няма да се осмели да му го предложи.
	И също така знаеше, че няма да може да издържи. Трябваше да се махне от Лондон и от Тоби. Чувстваше се все по-потисната от сексуалното му поведение, което я отвращаваше и объркваше. Не спомена нищо на Пейган, когато бе във вилата й, тъй като очевидно самата тя имаше твърде много проблеми за разрешаване, но когато приятелката й се завърна от медения си месец, описа ярките си впечатления от Ню Йорк (въпреки проблемите със сърцето на Кристофър) и й предаде поканата на Джуди, Кейт реши да замине. Искаше да избяга и да забрави нещастието си поне за няколко седмици.
	През войната, когато бе на седем години, бе намерила портокал в коледния си чорап. По това време никой в Британия не бе виждал портокали от години. Баща й го беше купил в една кръчма за огромна сума от някакъв моряк. Кейт почти не помнеше какъв бе този плод; подобно на бананите и сладоледа, той вече не съществуваше. Но не и Дядо Коледа. Беше имала съмнения, но плодът ги отхвърли. Помириса го внимателно, заби нокти в кората му и обели една дълга ивица; после я яде цял ден, като осмукваше старателно всяко парченце и се наслаждаваше на уханния сок, бликващ в устата й. След това доизгриза кората и яде плода цяла седмица.
	За Кейт, Ню Йорк не бе Голямата Ябълка* — той бе Чудесният Портокал. Познаваше Лондон, Париж и Кайро и очакваше, че Ню Йорк е още един подобен голям град. Но той не бе сравним с нищо. През прозореца на спалнята си тя му пращаше въздушни целувки като дете.
	[* Така американците наричат Ню Йорк. — Б.пр.]
	Джуди се суетеше страхотно край нея, направи забава в нейна чест, глезеше я, разказваше на всеки колко прекрасна е тя и изведнъж Кейт се върна към живота. Пищният блясък и възбудата на града едновременно я успокояваха и ободряваха. Напомняха и за инжекцията в рамото, която й бяха направили в болницата. Беше я накарала да чувства, че може да направи всичко и й се иска да направи нещо.
	Вечерта, преди да отпътува за Лондон, тя реши да разкаже на Джуди за Тоби. Разправи й цялата история и накрая изкрещя:
	— Не мога повече да търпя, какво да правя?
	Помълча малко и заплака.
	— Още ли си такава ревла? — попита Джуди разсеяно. Мислеше усилено.
	— Това е на… на… на… начин на себеизразяване. Ха… ха… харесва ми да плача. Така хората разбират какво чувствам и ми става по-добре.
	— Добре, момиче, наплачи се, а после ме изслушай. Защото мисля, че щом се върнеш в Лондон, трябва да отидеш веднага при психотерапевт.
	— Мислиш, че ми има нещо ли?
	— Не, успокой се! Просто смятам, че трябва да обсъдиш положението с някой, който знае за какво става въпрос. Защото и ти, и аз, а подозирам, че и Тоби, не сме наясно.
	Щом се върна в Лондон, Кейт посети един психиатър на Харли стрийт. Той седеше, подпрял брадичката си с ръце, в сиво-зелено високо кресло край огъня, докато тя, настанила се срещу него на също такова кресло, му разказваше два пъти седмично какво става. Лекарят поиска най-напред да се увери дали Кейт е дала на Тоби ясно да разбере, че мрази „обличането“, и й предложи да опита пак. Тя още веднъж се сблъска с пода в банята. Лекарят писа на Тоби и го помоли да се видят по „един въпрос, който разстройва силно съпругата Ви“.
	Веднага щом отвори писмото, Тоби изпадна в ярост.
	— Казала си му за нашата тайна! Знам, че си го направила. Мислех, че сме се споразумели това да остане между нас?
	— Тайната не е моя — тя е твоя! — изкрещя Кейт.
	В крайна сметка той се съгласи да посети психиатъра, който по-късно разказа на Кейт за визитата.
	— Естествено, не мога да ви уведомя за всичко, което обсъждахме със съпруга ви, но той се държеше доста предизвикателно. Прогнозата ми не е оптимистична, всъщност е точно обратното.
	— Какво означава това?
	— Мисля, че ще продължи по същия начин и че все по-често ще поема рискове. Скоро може да започне да носи женските дрехи извън дома ви. Ще взема сутиена в офиса си, скрит в чантата му, и ще носи женско бельо под панталоните.
	— Какво правят другите съпруги в такива случаи?
	— Повечето не се примиряват и тогава съпрузите им тръгват по проститутки, като вземат и женските си дрехи. Това е едно от нещата, за които се използват развратниците. — Последва пауза, а после той каза меко: — Мисля, че трябва да решите. Да приемете ситуацията или да го напуснете.
	Бе и необходим месец, в който всяка вечер спореха и всеки път тя капитулираше пред мускулестата девица със стъклен поглед или широкоплещестата обиграна дама със странни подплънки, преди да реши твърдо, че не би могла да се примири и да търпи това обличане цял живот. Дори ако той престанеше, тя щеше да знае какво желае в действителност.
	И така след една схватка за къщата — тя беше на името на Кейт, Тоби я напусна, като взе среброто, еротичните скулптури, столовете от жица и по-ценните стари медни научни инструменти. Когато Кейт в окаяно душевно състояние посети един адвокат по бракоразводни дела и му разказа цялата неудобна история, за нейна изненада той отвърна, че по всяка вероятност не би могла да получи развод на тази основа.
	— Казвате, че никога не се е появявал с тези дрехи пред друг човек?
	— Доколкото знам — не. А и не би го направил, нали?
	— Тогава за жалост нямаме доказателство за печалното му поведение. Ако имахме, можеше да вземем за основание причиняване на душевен тормоз, но при това положение ще бъде изключително трудно да го докажем. Не ви съветвам. Смятам, че трябва да поискаме от него поводът да бъде изневяра.
	— Не мисля, че я е извършил.
	— Това може да се уреди.
	Тоби се съгласи да даде доказателства за изневяра, като в замяна поиска от Кейт уверение, че ще се откаже официално да търси издръжка от него.
	— Всъщност и не мисля, че бихме могли да искаме такова нещо — каза адвокатът й и въздъхна. — Случаят е доста сложен.
	— Какво му е сложното?
	— Ами вие притежавате къща; повечето жени нямат нищо.
	Кейт разказа всичко на Пейган и заключи:
	— Необходими са ти седем шилинга и шест пенса, за да получиш разрешително и да се обвържеш, а за да се освободиш ти трябват хиляди лири. Какво ще кажеш, дали женитбата не е измислена от адвокатите?
	Когато Кейт и Тоби се разделиха, тя реагира много остро срещу чистотата на линията и естествената структура на нещата. Сложи розови завеси от Оксфорд с набори и от кретон с цветя и птички. Отново превърна сутерена в апартамент и го даде под наем, с което покриваше всички основни разходи по къщата. Но изведнъж пак остана без доходи и затова даде обява за преводи в „Таймс“.
	Всички техни по-близки приятели бяха удивени, че Кейт и Тоби се развеждат. Не бе много лесно да се живее с него, но по дяволите — с кого ли пък е лесно? Все пак имаше идеална представа за пропорциите, определено напредваше, и то доста успешно, и съвсем скоро бе назначен в първата си комисия. Тъй като не биваше да им каже какъв е проблемът, Кейт изля изтерзаното си, изпълнено с негодувание сърце в писма до Джуди. Джуди почувства депресията, в която бе изпаднала приятелката й, и й писа, че в този момент, когато би трябвало да е навън, да се среща с хора, работата на свободна практика вкъщи ще е твърде самотно занимание за нея.
	— Защо не опиташ за разнообразие да пишеш? — предложи й тя. — От години превеждаш книги и статии; с Тоби познавахте много журналисти — защо не помолиш някой от тях да ти помогне? Напиши няколко статии за дизайн и дизайнери и ги изпрати. Просто поеми дълбоко дъх и позвъни на някой редактор на рубрика от Флийт стрийт.
	И така Кейт телефонира, но всички попитаха:
	— Какви идеи имате?
	— За кога?
	— За сега.
	— О!
	— Изпратете няколко идеи в писмен вид и ще ви се обадим.
	Така и направи, но като че ли никой не възприе предложенията й. И тогава на една забава срещна художествения редактор на „Хаус Бютифул“ и започна да пише за списанието текстове към илюстрации. Плащаха й малко, но тя се радваше, че има възможност да се научи да пише професионално. След шест месеца изпрати още няколко идеи на Флийт стрийт и й възложиха да реализира две от тях — един материал за поп арта в дома и още един за една нова фирма, измислила начин за правене на много убедителни копия на антични статуи с помощта на бои от лишеи. После разбра какво е това новина. Всяко нещо, вече прочетено от някого, не бе, колкото и интересно да е то. Взе няколко интервюта от дизайнери в жилищата им и отново статиите й бяха отпечатани. Изпрати още идеи, всяка от три реда, написани на лист хартия с нейното име най-отгоре.
	Една вечер й позвъни Джуди и каза, че е уредила да интервюира нейна клиентка — някога много известна балерина, сега вече на възраст, която скоро щяла да пристигне в Лондон.
	— Какво? — изписка ужасено Кейт. — Да не си посмяла!
	— Защо да не опиташ? — Ню Йорк се чуваше слабо, на милиони километри, намесваше се трансатлантически шум. Джуди изкрещя: — Ще те убия, ако се откажеш, след като съм уредила всичко.
	— Не, аз ще те убия, само ако посмееш, а тя ще убие и двете ни.
	— Няма. Запомни, че Жужу не знае нищо за Лондон и не познава никого там. И всъщност е доста забавна.
	— Добре, какво трябва да направя?
	— Просто ще позвъниш в „Риц“ и ще си уредиш среща със секретарката й. Казах й, че работиш за „Глоуб“.
	— Но това не е вярно!
	— Тогава гледай да не го споменаваш. Очакват те и за бога — овладей се. Не позволявай на Жужу да разбере, че това е първото ти интервю. Тя смята, че си журналист от голямо списание. Виждала съм достатъчно такива и мисля, че и ти можеш да бъдеш.
	— Не мога!
	— Къде отиде британската ти смелост? Духът на Дюнкерк? Анатомичната област, която ние американците наричаме гръбнак? Кейт, престани да трепериш от страх и действай. Нима е толкова страшно да се провалиш? Но знам, че няма да го допуснеш.
	Въпреки че я чуваше слабо, Кейт разбра, че ще й бъде много по-лесно да се види с Жужу, отколкото да застане пред Джуди, ако не го направи. След още една скъпа пауза тя се предаде.


	Облечена с къса бледорозова туника от „Куреж“ и обута в лъскави бели гумени ботушки, Кейт седна на ръба на леглото на Жужу с отворена тетрадка. Бе напрегната, замаяна и изпълнена с опасения. Сега по-скоро обаятелна личност от телевизията, отколкото балерина, Жужу имаше красива руса коса на едри вълни и много хубава кожа — вече двадесет години изглеждаше на тридесет и пет. Седеше скромно в кресло от японско дърво, с очила на носа, изящно приведена над бродерията си — истинско въплъщение на домашния уют. Пришиваше няколко маниста, откъснати снощи при една бурна сцена.
	Леглото бе осеяно с диаманти и снимки на бижута с отпечатани върху тях дати.
	— Трябват ми, тъй като в Щатите има закон, съгласно който трябва да докажете, че сте изнесли бижутата, когато се връщате обратно с тях — обясни Жужу.
	Тя изтича в банята, смени дългата си туника с хавлиена кърпа, върна се, освободи леглото от Кейт, диамантите и снимките и се плъзна на него. Един масажист се зае с десния й прасец. Без тя да я попита, Жужу разкри на Кейт, че тайната на живота не се състои в това да изглеждаш много слаба или много млада, а да не се заяждаш.
	— Всеки мъж, пожелал да се ожени за мен, казваше: „Жужу, обичах съпругата си, но тя се заяжда ужасно с мен, а след цял ден, прекаран в офиса, това е нетърпимо“. Други мъже смятат, че част от любовта е да се наслаждаваш на хубавото ядене и затова не могат да търпят жени, които гладуват под носа им. А една жена не бива да е прекалено слаба, ако иска да има хубава кожа на лицето, така че трябва да реши кое ще предпочете. И аз си стопявам задника, но внимателно.
	Жужу свързваше събитията само с дрехите, които бе носила. Какво се случи, когато се срещнахте с генерал дьо Гол? — „О, тогава бях облечена с роклята си от кафява дантела“. Как обичате да прекарвате деня си? — „Пазарувам. Винаги. Аз и моите дрехи — това е една истинска любов. Взела съм с мен десет метра“. — Тя скочи от леглото и вкара Кейт в стаята за преобличане. Изключително красиви дрехи висяха на закачалки, поставени на релса, дълга десет метра.
	— Не вземам много, когато пътувам. Предпочитам да съм шик, не и показна — обясни Жужу. Купувам всичко от „Кристиан Диор“, любимия ми модист. Кой размер нося? Осми, скъпа. Е, може би девети, но не — ако трябва да бъда честна, мисля че е десети. — Държеше несравнимо красива светлосива кожа от чинчила. — Имам най-красивите дрехи в света. Затова работя — за да ги купувам. Но поради ангажиментите ми не ми остава достатъчно време за магазини. Нямам време да пробвам. — Хвърли замислен поглед към Кейт. — Нали знаеш, никога не те оставят да купиш нещо сама. Винаги те увещават да вземеш дрехи, които съвсем не са за големия ти задник — имам голям задник, ти също, сладката ми, но не се притеснявай, на мъжете им харесва.
	Друг замислен поглед и Жужу каза безцеремонно:
	— Имаш късмет — носиш същия размер.
	Кейт я погледна изненадано.
	— Но моят номер е дванадесет, и при това се вмъквам малко трудно в него.
	Жужу я огледа внимателно.
	— Е, добре, пробвай някои от дрехите ми.
	Беше права. Бяха еднакви.
	— Сега можем да купим някоя дрешка, а ти ще ги пробваш.
	Позвъни веднага в бутика на „Кристиан Диор“ и помоли да й изпратят една колекция „прилични дрехи“. Кейт ги обличаше и събличаше в непоносимо горещата спалня, а Жужу отново легна, за да направят масаж на възглавничките на ханша й, и купи доста неща.
	Телефонът иззвъня отново. Жужу изслуша говорещия отсреща и после каза студено в слушалката:
	— Никога не съм си правила пластична операция на лицето. Бях почнала да съдя онази журналистка Сузи за един милион долара, тъй като естествено не ми е правена никаква пластична операция, но нямах време да се занимавам с това.
	Тресна телефона и изсумтя силно.
	Кейт инстинктивно разбра, че е добре да приключи и затвори тетрадката си: Благодари на Жужу, измъкна се покрай двете фризьорки и излезе на Пикадили. Ревът на лондонския трафик бе нищо в сравнение със спалнята на балерината.


>>	38.

	Лили седеше, останала без сили, на хлъзгавите камъни, покрити с морски водорасли. Краката и ръцете й кървяха, а от мократа й коса по раменете и това, което бе останало от розовата й дреха — а то покриваше доста малка част от пищното й седемнадесетгодишно тяло, се стичаше вода. Лили гледаше към синьото Егейско море твърде изтощено, но като че ли не съвсем достатъчно.
	— Стоп — каза Цимер. — Внимавай с това око, Лили.
	Когато бе уморена, лявото й око леко се кривеше.
	— Моля те, искам да опитаме още веднъж, преди да е станало твърде горещо — продължи Цимер. — Запомни, че си полуумряла, почти не можеш да се движиш и току-що си се спасила от корабокрушение.
	Моля те. В това бе цялата разлика между Серж и Цимер. Цимер не се отнасяше с нея като с парче месо. Винаги бе вежлив, насърчителен и грижлив — нямаше значение дали нещо не върви със снимките, о, разбира се, това винаги се случваше. Ако спреше, за да изяснява кой е сгрешил, щеше да се завърже безкраен спор и никога нямаше да могат да продължат, затова той само се усмихваше напрегнато, което бе сигнал за опасност, или леко кимваше с глава, като че ли мислено се молеше: „Господи, дай ми сили да се справя.“
	Възпитаното държание на Цимер бе старателно усвоен работен навик, особено полезен при работа с жени. Познаваше съвсем малко мъже, които бяха наистина внимателни към нежния пол, освен ако това не бе част от работата им. Но единственият начин да накараш една жена да даде най-доброто, на което е способна — независимо в кухнята ли, в леглото или по време на снимки, е да я окуражаваш и хвалиш, като съумееш да запазиш авторитета си.
	Особено е важно да се помни, че на една актриса вероятно й липсва самочувствие независимо колко самоуверена изглежда, така че вярата в собствените й сили трябва да се изгражда. Казано накратко, бе длъжен да й обръща колкото може повече внимание. Обикновената жена се нуждае от него двадесет и пет часа в денонощието и ако може да получи още малко, не би се отказала. За сметка на това тогава получаваш от нея максималното, на което е способна.
	Има огромна разлика между това да работиш с мъже и с жени. Жените се стараят значително повече. Цимер ги бе виждал как падат от изтощение, защото са на крак от пет сутринта, а вече наближава осем вечерта и трябва отново да застанат свежи и силни пред камерата. И те успяват да се справят всеки път, защото, въпреки че нямат физическата сила на мъжете, притежават невероятна твърдост. Актрисите, които са успели да се наложат, винаги са имали малко късмет и безкрайна твърдост. Но, горкичките, всички те нямат самоувереност и трябва да бъдат окуражавани. Цимер се съмняваше дали има поне една истински щастлива актриса в света. Отговорността на работата им и тежкото физическо натоварване ги довършваха: докато се стремят да се наложат, те се страхуват да не загубят своята индивидуалност; щом стигнат до върха и осъзнаят колко е трудно да се задържиш на него, вече не могат да повярват, че са успели. Винаги имат чувството — и с право, че вървят по въже.
	Лили бе твърда, бе работяга и красавица, но и тя щеше да свърши като всички останали. Знаеше това със сигурност.
	— Стоп. Добре, направете копие. Свободни сте до три часа, деца. Лили, като се поосвежиш, би ли дошла, моля те, в моя фургон? Искам да обсъдим сцената на брега.


	От почти две седмици актьорите и останалата част от екипа се бяха разположили на десет километра от Атина и на Лили й оставаше да изиграе още една сцена в оскъдно облекло. Все пак и това бе промяна след толкова голи снимки. Завърза пояса на синьото си кимоно, отметна мократа си коса назад и се хвърли в платнения стол в сянката на сребристосивото маслиново дърво. Погледна надолу към тясната пясъчна ивица. Морската вода се разбиваше в скалите на заливчето. Встрани от брега, там, където пясъкът се смесваше с ниската растителност, петдесетина души се бяха струпали около колите и фургоните. С папки и сценарии в ръцете, лъщящи целите от плажно масло, те говореха спокойно за работата си, надянали летни шапки и слънчеви очила. Лили виждаше как Стан Валанс обсъжда нещо с Цимер. Лицето на застаряващия американски актьор бе изпито от слабост — никога не бе виждала човек, който да спазва такава строга диета. Ядеше само пастърма — тънки ивици сушено телешко месо, специално доставено от Южна Америка. Дъвчеше го като тютюн.
	Беше сдържан и не прахосваше грам енергия за разговори с другиго освен Цимер.
	В три часа заснеха сцената на брега. Лили играеше ролята на богата, глезена пътничка от края на миналия век, претърпяла корабокрушение, а Стан Валанс бе огнярят, току-що измъкнал я на сушата от корабокрушението.
	— Махни си ръцете от мен! — изсъска тя, докато той с мъка я влачеше навън от водата, хванал я под мишниците. Лили се дръпна рязко, освободи се от немощния Стан и легна изтощена в морската пяна.
	— Плувам идеално — каза задъхано — и бих могла да се справя сама!
	Опита да стане и загледа изненадано, като разбра, че треперещите й ръце не могат да повдигнат тялото й; главата й падна на мокрия пясък. Без да каже нито дума, Стан пое дълбоко дъх, хвана я за ръцете и опита да я изтегли от водата. Макар и трудно, Лили повдигна лице и каза през зъби:
	— Да не си посмял да ме докоснеш!
	От гласът й ставаше ясно, че Стан е прислужник, при това мъж, и че единственото й облекло са мокрите остатъци от нощницата й. Само с тези няколко думи Лили успя да изрази едновременно изтощение, непобедимо, изключително високомерие и поразителна скромност на девица. При това изглеждаше изключително сексапилна.
	— Стоп!


	По-късно, когато се стъмни, Цимер и Стан Валанс изгледаха пробите.
	Внезапно Стан се отпусна назад и каза:
	— Дявол да го вземе! Тази п… може да играе!
	На следната сутрин Валанс изчака Серж да се махне и бавно се доближи до стола на Лили под маслиновото дърво. Заговори, като пестеше всяка дума:
	— Познавах Мерилин, дете, и съм работил с всички тях — Джоан Крауфорд, Вивиан, Лиз. Мога да ти кажа едно — не се подценявай. Притежаваш всичко необходимо… Както аз.
	— Наистина ли мислиш така? — Тя го погледна невярващо с искрящи очи.
	— Без съмнение. Всичко, което правиш, става. Така че не позволявай никому да те промени. И не допускай до себе си разни лайна.
	„Има предвид Серж“ — помисли Лили, докато Валанс бавно се отдалечаваше. Серж не я оставяше сама и за момент, когато не бе на снимки. Това бе добре, тъй като имаше нужда от него. Беше й необходим заради славата и начина, по който реагираше на нея. Успехът я бе накарал да се почувства унизена, да разбере, че бе само имущество, което всеки може да експлоатира или презира. Вече не можеше да се крие зад анонимността; понякога чувстваше, че всеки е виждал известния календар и онези ужасни филми. Хората я гледаха нервно — жените с нескрита завист, мъжете с тежък, преценяващ поглед. Постепенно започна да я обхваща параноя. Вече не можеше да си купи букетче цветя от продавача на улицата, без да се запита дали не е видял календара, дали знае как изглежда съблечена, дали я е познал и дали е била обект на мечтите му.
	Накрая започна да избягва тези незначителни контакти с хората; рядко излизаше из улиците. Поръчваше каквото й трябва по телефона или помолваше новата секретарка на Серж да й го достави. Дръзкото й самочувствие бе само поза, зад която криеше колко неуверена се чувства. Когато бе с хора, които не познаваше, ставаше рязка, непохватна и невъзпитана. Често се случваше да каже някоя глупост и след това в опит да прикрие смущението си изтърсваше нещо още по-лошо.
	Грешките й се повтаряха с ликуване из цял Париж и пресата ги отпечатваше в клюкарските колонки — често невярно, което само увеличаваше страха й от хората. Отново и отново доверието й биваше измамено; другите бяха добри с нея само защото искаха нещо — изведнъж толкова много лица искаха нещо! Автограф, снимка, телефонния й номер, копче от палтото й, кичур от косата й, интервю… Непознати й шептяха, че имат прекрасни идеи за нея; добре облечени очарователни жени я канеха да рекламира пуловери, дезодоранти и дори вибратор. Бързо говорещи мъже с приятна външност се опитваха да я накарат да подпише документи, които не бе прочела, или я канеха в леглото си, сигурни, че няма да откаже. (Добре, миличка, има ли значение един повече или по-малко?)
	Серж с неговата непоколебима самонадеяност разбра, че не е трудно да използва Лили, и бе съвсем естествено да прави всичко възможно, за да засили у нея липсата на самочувствие и следователно — нейната зависимост от него.
	Новата му секретарка отваряше писмата до Лили и отговаряше, когато я търсеха по телефона. Самата тя стоеше по цял ден в елегантния апартамент, който Серж бе купил на улица „Франсоа I“. Бе съвсем сама в него. Той не й позволяваше да си вземе дори коте, тъй като бе алергичен. Сега се обличаше с костюми от „Джерути“ и бе винаги навън, прекалено зает, за да стои при Лили — съвещаваше се с агенти по рекламата, с бизнесмени, режисьори и адвокати — все студени мъже с тъмни костюми и чанти, които гледаха Лили с опънати усмивки и очи, стараещи се да не изразяват нищо. За тях тя не бе човек. Беше само една сделка, стока, която трябва внимателно да се продаде, „живо месо“, както каза един агент. Да се разпореждат с Лили, бе много важна работа.
	Серж вече не я глезеше. Бе я вързал доста здраво, така че нямаше защо повече да се занимава с нейните нужди и проблеми; секретарката му предоставяше на Лили всичко, от което имаше нужда, в рамките на определен бюджет (Серж не желаеше тя да харчи луди пари за дрехи от Ив Сен Лоран), пък и честно казано, той вече се отегчаваше от нея. Бе почти осемнадесетгодишна, но си оставаше една малка невежа кучка — добре все пак, че училищните инспектори не го бяха пипнали, и ако не бяха парите, отдавна да я беше зарязал. Един мъж може да изпита досада дори и от най-пищните цици, особено ако принадлежат на едно необразовано и наивно момиче, което хленчи и търси внимание като дете.
	Лека-полека Лили разбираше, че Серж губи интерес към нея. Не знаеше, по-точно — не искаше да узнае причините, но беше очевидно, че го дразни и че той вече не може да я търпи. От друга страна — не й разрешаваше да направи крачка навън без него.
	Бе объркана и неспокойна. Ако не беше със Серж, струваше й се, че се е загубила — нямаше свое място в този свят. Почти пет години й беше казвал какво да прави, какво да казва, какво да носи, как да се държи. Лили изпадаше в ужас, че може да я изгони, както понякога намекваше, че ще направи, ако не е послушна.
	— И запомни, че ти беше едно нищо — озъбваше й се Серж и щракаше с пръсти под носа й, — нищо, преди да те открия. И отново ще станеш нищо без мен.


	Премиерата на „Q“ в Париж беше точно преди осемнадесетия рожден ден на Лили и въпреки че имаше малък бюджет и мизерни средства за реклама, филмът веднага стана хит. На премиерата Лили се усмихваше победоносно на светкавиците и стоеше с високо вдигната глава, докато позираше в кремав копринен смокинг, елегантен панталон и прозрачна блуза от кремав воал — дрехи, които показваха новото й положение на звезда, и сега нямаше нужда да крие причините за това.
	След като си пробиха път през тълпата към наетите лимузини, звездите, режисьорът, продуцентът, помощниците и представителят от печата поеха към „Ше Лип“, където според театралния обичай трябваше да изчакат първите издания от следващия ден и отзивите в тях сред гравирани огледала и кадифе в златисто и червено.
	Тъй като бюджетът не достигна и не можа да осигури огромната сума, която Стан Валанс поиска, за да присъства на премиерата, Лили бе удостоена с най-много внимание. Придружена от Цимер, който още не се беше отпуснал напълно, тя се усмихваше, докато полицията направи кордон около нея, за да може да се качи в лимузината.
	— Трябва да се научиш да влизаш и излизаш от колите бавно — изкоментира Цимер. — Винаги се движи спокойно на обществени места. Ако искаш да станеш голяма звезда, освен красиво лице и талант ще са ти необходими стил и класа; трябва винаги да изглеждаш, като че ли ти подават ръка, за да слезеш от ролс-ройс, а не все едно че гониш автобус.
	Щом лимузината се измъкна от тълпата, Цимер се обърна към нея — лицето му ту се скриваше, ту се осветяваше от уличните лампи.
	— Лили, искам да ти кажа две неща, като за едното знам, че не ми влиза в работата. Установих с изненада колко добра актриса си всъщност. Имаш природен инстинкт към камерата. Реагираш на нея, като че ли си отрасла с това проклето чудо. Вслушваш се в указанията и наистина ги възприемаш. Не чакаш да свърша, за да ме уведомиш как ти виждаш нещата. Имаш всички заложби да станеш добра актриса. Само трябва да работиш с режисьори от класа.
	Постави лявата си ръка на задната облегалка, помълча и продължи:
	— Не мога да престана да се чудя дали Серж знае каква е разликата между добрия и второкласния режисьор. Второкласният ще забележи очевидното в теб, но вероятно ще пропусне тъгата, крехкия чар, онази вяра, изпълнена с надежда, която струи от теб. А това са вълшебните ти качества, които ще ти помогнат да останеш звезда.
	Когато лимузината пресече Пон дьо ла Конкорд, Цимер въздъхна:
	— И ето че стигнахме до въпроса, който въобще не ми влиза в работата — каза той. — Един господ знае защо ти говоря това, тъй като винаги се старая да не се намесвам в живота на другите, но знаеш ли, че ти преведохме двадесет хиляди долара в една цюрихска банка? Разбира се, платихме много повече на Валанс, но ни беше нужно име със световна известност. И сега се чудя — колко ли от тези пари ще видиш? За бога, Лили, защо не го оставиш? Нямаш нужда от това копеле.
	— Напротив, имам — каза Лили и изведнъж се натъжи. — Страх ме е без него. Необходим ми е. Той е цялото… семейство… което имам.
	— Значи затова се държиш за него — за сигурност. Която никога няма да получиш. Виж, съвсем естествено е да се страхуваш. Още си малка. Имала си много тежки моменти. Но от теб никога няма да излезе нещо голямо, ако не го оставиш. Той иска да бъдеш зависима от него. Така винаги ще се страхуваш да го напуснеш.
	Потупа я по рамото и отново въздъхна, когато слязоха пред ресторанта.
	Пак имаше светкавици, фотографи и малък изблик на спонтанни аплодисменти от другите посетители, докато отиваха към масата, където шампанското вече ги очакваше в сребърна купа, а един огромен букет лилии бе ограден от телеграми.
	Цимер подаде букета на Лили с поклон и каза:
	— От тази вечер си знаменитост.
	— Бих искала да се усещам знаменита вътре в себе си — отвърна объркано тя и прегърна лилиите. — Но съм неспокойна.
	— Разбираемо е след цялото напрежение, а освен това се притесняваш за отзивите. Скоро ще го преодолееш. Само запомни — ще бъдеш звезда. Не ми е необходимо да прочета вестниците, за да го разбера. Ти не си спомняш за Елизабет Бернс, но тя е имала крехък чар със сърцераздирателна привлекателност. Дъхът ти спира, когато гледаш това беззащитно бездомно дете на екрана. То има тъгата на розовия цвят, полюшващ се на вятъра. И ти притежаваш същото деликатно качество, Лили.
	— Само че аз не съм розов цвят — отвърна тя.


	През последните три месеца Лили бе слушала много внимателно какво й казва Цимер и всъщност свикна да му се доверява. Затова тя обмисли съвета му. Двадесет хиляди долара бяха цяло състояние — би могла да си купи собствена къща и може би дори една малка кола. И ще се научи да я кара. Серж не би й дал неговия мерцедес.
	Навън настъпваше сива, хладна зора. Докато се събличаха, тя нехайно попита Серж:
	— Колко пари са ми платили за „Q“?
	— Господи, що за въпрос! След тези отзиви цял Париж ще говори за теб, а единственото, за което можеш да мислиш, са парите!
	— Добре, и колко са все пак?
	— Зависи дали имаш предвид бруто или нето, а ти дори не знаеш какво означават тези шибани думи, Лили.
	— Това, което бих искала да знам, е пълната сума, която Цимер ти е дал. Нарича се бруто, нали.
	— Исусе, шест часът сутринта е, Лили! Нима не правя каквото трябва за теб? Нямам ли дори право да поспя? Отивай в леглото или ще ти се стъжни. Утре вечер заминаваме за Лондон, а след още един ден започват снимките. Така че отспи си колкото можеш. Гледай си твоята част от работата, а аз ще се грижа за моята!
	— Серж, искам да знам. Двадесет хиляди долара ли ти платиха?
	Той я удари с опакото на ръката. Започна да я бие методично така, че да не остават следи, но не я жалеше. Във всеки удар влагаше доста сила.
	Лили се свлече на пода. Като я гледаше, застанала на колене, хлипаща от страх и унижение, Серж не можа да се въздържи, ритна я в ребрата и изръмжа:
	— Ще имаш само мен и тези цици. Ако ме загубиш, пиши се пропаднала.


	Когато отвори очи, беше почти обед и се намираше в леглото. Струваше й се, че главата й ще се пръсне. През коридора се чуваше гласът на Серж — разговаряше със секретарката. Нямаше никакъв смисъл. Вече не си струваше да живее. Сега се страхуваше толкова много да остане с него, колкото и да го напусне. Изглежда, имаше само един изход. Залитайки, Лили тръгна към полюшващите се завеси на отворения прозорец.


>>	39.

	Статията за Жужу бе първата, която Кейт успя да продаде на „Глоуб“. На интервюто, написано с чувство за хумор, бе отделена половин страница. Вестникът й поръча веднага още материали и тя започна да работи на хонорар. Знаеше, че щом Скоти — редакторът на рубриката, й се обади, трябва да зареже всичко и да изтича при него. Когато искаше от нея идеи, обикновено очакваше за половин час да му представи поне шест добри предложения, и ако й възложеше някое, това означаваше да работи цяла нощ, което и правеше.
	Това, което Кейт бе помислила за безцеремонност и недружелюбност в огромната, боядисана в кремаво редакция на „Глоуб“, се оказа всъщност начин за съсредоточаване сред шума на пишещите машини, телекса, непрекъснатите телефонни разговори и напрежението от твърдите срокове.
	Тъй като нямаше нито квалификация, нито опит, животът на Флийт стрийт й бе труден. Всички работеха с огромно натоварване и нямаха време да обясняват нещата на един новак; независимо дали си прав, или грешиш — Флийт стрийт не бе място за новобранци. Като слушаше другите, Кейт се стараеше да говори с обработен глас по телефона. Научи се тетрадката й да бъде винаги подръка, никога да не променя цитатите и да проверява, да проверява и пак да проверява.
	Скоти бе невероятно любезен, бърз, забавен и страшно сериозен. Кейт бе във възторг от него. Веднъж, като видя как преписва една статия за девети път, той я потупа по рамото и каза:
	— Никой не може да напише идеален материал. Просто опитай да го направиш толкова добър, колкото ти позволяват обстоятелствата, и го хвърляй. И запомни, че това не е твое произведение, а е продукт на цял екип, в който ти си началната брънка.
	След което продължи да дъвче изгризания си молив.
	Кейт разбираше, че й е провървяло. През първата си година на Флийт стрийт често работеше от осем сутринта до единадесет вечерта, тъй като още не бе усвоила всички похвати. Обичаше деловия и бърз свят на всекидневниците, обичаше възбудата и острието на крайните срокове, харесваше й да работи за заетия веселяк Скоти, който я защитаваше, насърчаваше, подкокоросваше и късаше безжалостно материалите й.


	Една пролетна сутрин през 1966 година Скоти извика Кейт в облицования си с ламперия офис. До дясната стена, на височина на гърдите, имаше наклонена лавица, дълга три метра, на която се разгръщаха макетите на вестниците. Скоти никога не седеше на впечатляващото си махагоново бюро, а винаги висеше край лавицата, като драскаше нещо или се подпираше, докато говореше. Журналистите се точеха постоянно навън-навътре и, ако се налагаше, чакаха подредени на опашка.
	Същата сутрин „Глоуб“ бе отпечатал интервю, взето от Кейт от един израелски танков командир — генерал Накте Нир. Докато говореше с героя във фоайето на скромния лондонски хотел, Кейт се досети, че е била изпратена по грешка за интервюто. Въпреки това статията излезе добра — явно напредваше доста бързо.
	— Седни за малко, Кейт — каза й Скоти. — Редакторът хареса материала ти от тази сутрин. — Погледна я особено. — Прилошава ли ти от кръв? Спала ли си някога на открито? Можеш ли да отсъстваш от къщи за един месец? Желаеш ли постоянна работа в „Глоуб“? Мислим да те изпратим в Сидон.
	— Но там сега има война!
	— Умно момиче, и наблюдателно. Няколко репортери вече ходиха там, но искаме нещо различно от историите, които те ни пращат — можем да вземем всички тези глупости от телеграфната агенция. Трябват ни по-различни статии.
	— Но аз никога… Да, Скоти, разбира се. Кога?
	— Има полет тази вечер. Самолетът излита от Хийтроу, до пет часа трябва да си там. В Рим правиш смяна. Не вземай много дрехи, тръгни с малко багаж — само писалка и бележник. Запомни, че не ни трябват разни боклуци за женската страница. Не те изпращаме, за да отразяваш нещата от женска гледна точка. Редакторът се спря на теб, защото иска материал от мястото на действието, написан от човек със свежа глава. И не забравяй да отразяваш както трябва разходите си. Писнало ми е да го нравя вместо теб.
	Кейт веднага отиде в „Геймиджс“ в Холбърн и си купи кецове, един брезент, раница и манерка за вода, която можеше да се окачва на колан. Нямаше време да купи нищо друго и само успя да се обади на майка си и да я помоли да наглежда къщата. Последва мъчително чакане за виза в консулския отдел на Сидон в Саут Кенсингтън. За щастие той бе само на пет минути от дома й. Кейт събра багажа си за десетина минути и хвана такси до летището.


	Самолетът кацна няколко часа преди зазоряване, последва шестчасово пътуване с малкия олющен автобус на летището до Фенза, където „Глоуб“ бе резервирал стая за Кейт. Не беше особено чисто и нямаше топла вода. Въпреки това тя се строполи на твърдото легло и спа до следобед. После по указанията на портиера пое към пресцентъра, намиращ се в бара на приспособения за целта хотел „Мажестик“.
	За пръв път Кейт попадаше в град, в който се водеше война, ако изключим Лондон по време на бомбардировките, пък и тогава тя никога не бе попадала в центъра на града по време на нападение. Фенза, разположен близо до фронтовата линия, бе с изтръгнато сърце. Беше почти унищожен — по мародерите се стреляше без предупреждение, а всички, които можеха, бяха напуснали града. Коли не се движеха заради развалините, които препречваха улиците; бе опасно да се разхожда по тях, тъй като някоя стена можеше всеки момент да се срути отгоре й.
	Кейт бързаше през опустошения, съсипан град. Полуразрушени здания се накланяха над пустите, осеяни с отломъци улици, противно на силите на гравитацията. Едно легло, все още с матрак, висеше в разрушения горен етаж на къща без фасада, от разкъртените стени на ивици висяха тапети.
	Кейт вървеше покрай торби с пясък, струпани купчини тухли и мазилка. Усещаше тежкия мирис на въглени, идващ от изгорелите греди и прозорци. Видя колело със счупени спици, зарязано на пътя сред парчета натрошени мебели, мина покрай една обгоряла кола и накрая, след един преобърнат на тротоара камион, стигна пред полуизоставения хотел „Мажестик“.


	На следващия ден стана в четири часа, тъй като автобусът тръгваше в пет. За нейно удивление пресгрупата бе превозвана до фронта с големи автобуси — все едно че отиваха на екскурзия. Когато навлязоха в жълтата пустиня, стана доста горещо. Синьото небе беше съвсем чисто. Пясъкът бързо проникваше навсякъде. Тя го усещаше в косата си, в очите, в сутиена и дори в окосмените си части долу; сърбеше я навсякъде.
	Съседът й в прашния, вонящ на цигари автобус, каза:
	— Това, което става тук, не е просто война между едни араби и други араби; всъщност американците, представлявани от Сидон, се бият срещу руснаците, представлявани от Саудитска Арабия; всичкото оръжие, което бе заловено, е руско производство.
	Измореният мъж в работни дрехи, който седеше от другата й страна, обясни:
	— Сидон е малка страна и цялата работа е в петролните му полета на юг; така че всеки повод е добър за нахлуване в него. Москва отказа да се обвърже официално с която и да е от враждуващите страни, но това е само защото Кремъл не иска да даде на американците претекст за намеса.
	Мъжът пред Кейт съвсем очевидно мислеше, че в „Глоуб“ са луди, щом са я изпратили.
	— Предполагам, че с вас не са дошли и завеждащият модата или градинарството? — изръмжа той. — Войната не е игра, както те си мислят… па, па — убит, а после ставай за следобедния чай. — Извърна се и я погледна с неодобрение. — Тя е гадна и отвратителна. — Замълча, после добави: — Някой трябва да каже на редактора ти, че сидонците не разрешават на жените си да воюват заради насилието и осакатяванията. Предполагам, че не искаш някоя ръчна граната да те улучи… или да разбереш внезапно, че гърдите ти са отнесени. А това, че си кореспондент, въобще не ти осигурява защита. Никой кореспондент не носи оръжие.
	Продължиха да се друсат и клатят в тишина.
	Отдалеченият тътен се превърна в неспирен, раздиращ слуха грохот — стигаха все по-близо до фронтовата линия. Дивата гола пустош бе покрита с пепел до глезените и повехнали сиво-зелени шубраци. След тежките боеве пустинята бе осеяна с повредени танкове, смачкани, изкривени ламарини — бивши джипове, изгорели камиони, забили кабините си в пясъчните наноси. Шумът от гърмящите оръдия бе направо болезнен.
	Щом слязоха от автобуса, една бомба уцели сидонско полево оръдие, а друга улучи камион, вероятно превозващ амуниции, тъй като той започна да се взривява със серия от заглушителни фойерверки. Над главите им се стрелкаха самолети, земята се тресеше и потръпваше от избухването на снарядите. Бяха попаднали в тежък артилерийски обстрел — над тях се пръскаха снаряди и отвсякъде падаха ярки оранжеви искри.
	Огневата линия се премести, върна се и замря. Малки прашни групи със защитни униформи се придвижваха напред, а други такива малки групи се опитваха да ги спрат. Мъжете лазеха или притичваха, прегънати о две, от храст до храст, и се придвижваха метър по метър. Трупове осейваха пясъка — отпуснати, като че ли се припичаха на слънцето с дрехите. Вонеше на разлагаща се плът — сидонците прибираха мъртъвците си всяка вечер, но оставяха убитите врагове.
	Нетърпимо остра миризма на барут удари Кейт в ноздрите и гърлото. Пламъците и адските писъци поразиха очите и ушите й. Беше трудно да се гледа. Тя запълзя на ръце и колене през червеникавия пушек, като се взираше в плътната оранжева мъгла, примесена с носещ се на талази черен дим от горящите танкове и преобърнати камиони. Беше ужасена.


	За две седмици се промени. Бе прекалено заета, за да се чувства нервна и напрегната или пък да се страхува. За пръв път в живота си отговаряше сама за себе си. Нямаше никой, който да й казва какво да прави или да я критикува, никой, от когото да търси одобрение. Трябваше тя да взема решения какво да нрави, как да го прави и от това зависеха оцеляването и успехът й.
	Ситуацията бе странно ободряваща. Тя беше на тридесет и четири години и се чувстваше на петдесет, но постоянната концентрация, необходима й, за да може да върши работата си, заличи всички чувства, дори непрекъснатото изтощение. Вече разбираше как военните фотокореспонденти могат да правят това, което цивилните наричат „щури рискове“. Те вероятно не ги забелязваха. Нямаха време.
	Пресгрупата съвсем не беше онова, което Кейт бе очаквала. В бара на „Мажестик“ тегнеше сериозна атмосфера, изпълнена с изтощение, погледите на всички излъчваха напрежение, никой не пиеше. Просто нямаха възможност. Също като тях тя стана предпазлива, потайна и недоверчива и криеше всяка вероятна новина, като че ли бе картата на Острова на съкровищата. Главата й не спираше да работи, да разсъждава, оформя, интервюира, превежда, редактира — докато поредният материал биваше изпратен. Кейт ставаше призори, като никога не знаеше дали ще попадне на нещо интересно, и смяташе, че е имала късмет, ако успееше към десет вечерта да изпрати кореспонденция.
	Насочи се към отразяване на въздействието на войната върху човешките същества било в претърпелия бомбардировка град, било на бойното поле, като използваше своя преводач Али. Дванадесетгодишното момче бе учило в мисионерско училище, представяше се за по-голямо и претендираше, че знае много, което обаче не отговаряше съвсем на истината. Подтичваше покрай своята бяла жена като вярно кученце.
	— Али, къде е кралят? — попита го рязко тя една вечер пред „Мажестик“. — Много, много пари за Али, ако Мисус види крал.
	Това, което Кейт желаеше най-много, бе интервю с Абдула. Не можеше да разбере обаче, че е невъзможно, тъй като никой не й беше казал, че кралят не дава специални интервюта, а само пресконференции.
	От два дни в боевете имаше затишие. Отначало сидонската армия бе изненадана, но после отблъсна саудитците на изток към границата между двете страни. Те се оттеглиха зад веригата ниски хълмове между фронтовата линия, разположена сега на тридесет километра на изток от Фенза, и границата, която бе на четиридесет километра зад тях. От два дни никой не знаеше какво става с крал Абдула. Бе на фронтовата линия начело на войските си, но сега беше изчезнал.
	— Крал при източните хълмове с хората на Хакем — каза радостно Али. — А сега, моля пари, Мисус.
	— Но източните хълмове са зад вражеската линия.
	— Да, Мисус, но враг още в Сидон.
	— Откъде знаеш, Али? Няма да ти платя, докато не се уверя, че това е истина.
	Бе чула да се говори същото, което й каза момчето, но нямаше намерение да плаща за слухове.
	— Аз заведа Мисус там — предложи Али.
	— Но как? Нямаме кола, а с джип не можем да отидем оттатък фронтовата линия — саудитците веднага ще стрелят по нас.
	— Джип до фронтова линия като миналия път, после наемем камила от мой братовчед — безгрижно каза момчето.
	„Камили! — помисли Кейт. — Сигурно няма да стрелят по жена и момче, придвижващи се на камили…“ Колко ли щеше да струва това, зачуди се тя и започна да спори с Али за заплащането за един джип и две камили.
	На следващия ден им бяха необходими два часа, за да стигнат до фронта през трептящата над пясъците мараня. Мухите ги тормозеха непрекъснато. Пътят им бе обозначен от празни бидони за бензин — безобразно скъпият джип се друсаше и подскачаше покрай тях. Кейт се бе вкопчила с две ръце в кормилото, а бинокълът удряше болезнено гърдите й. Стомахът й не бе наред още от деня, в който пристигна, и сега, докато минаваха покрай обгорелите, почернели тела, сгърчили се като прекалено опушени херинги, й се струваше, че ще й прилошее. Видяха барака за събиране телата на убитите и срещу нея полева болница. Един лекар и двама санитари се навеждаха, за да прегледат ранените, а мухите висяха като черни облаци над лежащите полумъртви или стенещи в агония мъже. Носеше се отвратителна смрад на разлагаща се плът и кръв.
	Най-сетне Али посочи към някаква малка постройка — по-точно купчина ронещи се камъни с няколко зеещи дупки. Следите от куршуми по измърсените бели стени свидетелстваха за станалите наоколо боеве. На една от стените още висеше разкъсано зелено сидонско знаме.
	— Тука ли? — попита невярваща Кейт. — Мисус не вижда никакви камили.
	— Тук чакаме за братовчед — каза твърдо Али и тя спря джипа.
	Остана неподвижна за момент — след друсането блаженството бе невероятно, после слезе и тръгна към постройката. Момчето я последва. На входа се бяха облегнали двама сидонски войници. Пушеха цигари. Тя им помаха и си размениха усмивки. Изкатери се по камъните и видя трети войник, който лежеше по корем и гледаше през един отвор в стената.
	Внезапно червата й се разбунтуваха и тя изхвръкна от развалините. Какво унижение! Явно причината бе във водата — другите репортери я бяха предупредили, но не можеше да си мие зъбите с бира. Мокра от пот, без да мисли за Али, който ситнеше зад нея, Кейт се скри зад купчина отломки и клекна, за да се облекчи. Внезапно видя как пясъкът около нея се вдига на пориви от горещи, нащърбени шрапнели, пищящи във въздуха. Чу свистене над главата си, трепна и й се прииска да се хвърли на земята и да се скрие. Сложи ръце на каската си, сви се и изстена.
	А после видя как постройката пред нея се накланя наляво и рухва. Дръпна дънките си, вдигна ципа и изтича до развалините.
	Веселите войничета, на които бе помахала, бяха просто три бездушни тела. Единият лежеше, разперил ръце и крака, втренчените му очи я гледаха, а от корема му течаха струи кръв като лъскави, червени змии.
	Застинала от ужас, Кейт чу шум и подвикване иззад постройката. Стресна се и инстинктивно се наведе, за да вземе пушката на единия убит. Трябваше да я издърпа от отпуснатата му ръка. „Хвани пушката, изпълзи нагоре и си пази главата — помисли тя. — Божичко, дано тия стени не се срутят отгоре ми.“ Провери дали оръжието е заредено.
	От другата страна на купчината се чу дращене и Кейт изведнъж почувства гърба си оголен и беззащитен. О, господи, ами ако я изненадат откъм гърба и я застрелят в задника!
	Вече чуваше как някой се катери по купчината пред нея — как диша тежко, как пъшка и сумти. След това бавно се появи закръгленият връх на каска — приличаше на кафеникавозелено яйце. Надигаше се сантиметър по сантиметър. Показа се мръсно кафяво чело. Кейт видя две млади, изненадани черни очи под гъсти вежди и леко натисна спусъка.
	Лицето избухна в тъмночервена дупка и изчезна. Отново чу шум. О, господи, и други ли има, или това бе току-що застреляният? Стоеше напрегната и освирепяла.
	Но явно врагът не беше очаквал, че е останал някой жив, и другите двама войници се отдалечиха бързо към тяхната линия.
	Кейт не чуваше нищо. Не можеше да откъсне очи от върха на купчината, не съзнаваше, че лежи върху меките, топли късове от нечие тяло. После чу как Али тихо я вика с напевния си глас:
	— Мисус, Мисус! Лош човек избягал!
	Момчето тръгна неуверено към нея.
	Кейт се тресеше. Очите му. Погледна я в очите и после тя стреля в него. Девет месеца майка му го е носила под сърцето си; години се е грижила за него и го е обичала — а сега за десет секунди тя беше унищожила сина й. Изненаданите очи бяха погледнали в нейните и тя бе натиснала спусъка. Нямаше съмнение, че той би я застрелял пръв, ако бе имал късмет, но Кейт знаеше, че току-що бе отнела живот, и разбра целия ужас на този факт. Седеше втренчена в купчината камъни, измъчваше се от това, което бе направила, срамуваше се и спореше яростно със себе си. („Бъди разумна, въпросът беше ти или той“.) И заплака, като си помисли за неговото семейство, а сетне за Ник.
	Али тъпчеше неспокойно зад нея и не можеше да разбере защо е разстроена.
	— Тя една добра Мисус, тя убила саудитски войник!
	Два часа по-късно за голяма изненада на Кейт видяха на хоризонта на юг три точици, които скоро се превърнаха в три дръгливи камили, като на първата яздеше възстар мъж. Пак се броиха пари — Кейт даде триста и двадесет динара, предостатъчно да се купят камилите, а не да се наемат. Предложи още, но старецът отказа да ги придружи, а само свирна и камилите се наведоха. Той помогна на Кейт да се качи на покритото с килим кожено седло и свирна отново. После подаде една остра пръчка на Али, кимна, вдигна своята камила и пое на юг.
	— Какво каза той? — попита Кейт.
	— Казва камили обратно тук след един ден или Мисус плати още пари. Казва западни машини не добри за пустиня, камила най-добра. Камила яде много малко, пие само веднъж на пет дни, носи големи товари.
	— Сигурен ли си, че знаеш къде отиваме, Али?
	— Да, да, до хълмовете, Мисус.
	Продължиха под горещото слънце. Отначало Кейт помисли, че ще я хване морска болест; струваше й се, че няма да може да издържи на този ужасен вървеж, от който й прилошаваше, но след десет минути установи, че й действа доста успокояващо и прилича на люлеещ се стол.
	Яздеха равномерно през пясъци, бодливи храсти и изсъхнала сива трева към ниските хълмове, вече забелязващи се на хоризонта. Ставаше все по-горещо и по-горещо.


	С падането на здрача стигнаха до подножието им и след малко вече вървяха по дъното на тясно дефиле, осеяно с камъни.
	— Сега Мисус при източни хълмове — каза радостно Али. — Сега Мисус намери крал.
	— Не. Али заведе Мисус при крал — отвърна рязко Кейт.
	Момчето спря да се усмихва и я погледна доста уплашено.
	— Али знае крал при хълмове, но Али не знае къде.
	— Но, Али, ти каза, че ще ме заведеш до лагера на краля!
	— Не, не, Али казва Али заведе Мисус до източни хълмове.
	Гледаше я намусено. Кейт бе съвсем объркана. Пътуването бе продължило доста по-дълго, отколкото очакваше, и беше късно да се връщат; очевидно Али нямаше никаква представа къде е кралят, а освен това бяха зад вражеските линии.
	— Моля те, Али, накарай камилата ми да се наведе. По-добре да спрем и да пренощуваме тук. Тъмно е и вече почти не те виждам.
	Момчето подсвирна, но камилата не му обърна никакво внимание и продължи бавния си вървеж по каменистото дефиле.
	— Али, спри тази проклета камила!
	Внезапно се мярна някаква сянка, чу се изщракване и от тъмнината изскочиха няколко фигури. Една от тях дръпна поводите от ръцете й и Кейт видя пред лицето си дуло на автомат.
	Али отговаряше с хлипане на въпросите, изстрелвани от тъмнината. Двамата с Кейт бяха вързани един към друг, ръцете им бяха извити зад гърба. След приглушено разискване ги забутаха през дефилето. Поеха по една тясна пътека нагоре, после надолу, докато Кейт съвсем загуби представа за посоката.
	Изведнъж завиха покрай някакъв склон и се заспускаха към няколко палатки, покрити с черни кози кожи. Последва кратко съвещание, натикаха ги в една от тях и накараха Кейт да застане на колене пред някакъв мъж. Тя с изненада установи, че го познава. Не грешеше, въпреки че никога не го бе виждала в бели пустинни одежди.
	— Сюлейман Хакем! — извика тя удивена.
	Първо се успокои, че не са във вражески ръце, а после бързо съобрази, че Сюлейман е винаги на две крачки от Абдула.
	— Какво правиш тук? — попита я рязко той на английски.
	Значи я беше познал.
	— Кореспондент съм. Търсех крал Абдула, тъй като… имам съобщение лично за него.
	— Откъде да знаем, че не сте шпиони?
	— Ако някой ми развърже ръцете, ще извадя от джоба си журналистическата си карта.
	Не освободиха ръцете й, но един мъж опразни джобовете й и Сюлейман Хакем разгледа прес картата й.
	— Откъде да знам, че не е фалшива?
	— Ако можеше да намериш брой на „Глоуб“, щеше да видиш някоя моя кореспонденция и снимка — отвърна тя и помисли, че наоколо едва ли би се намерил павилион за вестници.
	Сюлейман произнесе гърлено няколко думи. Развързаха им ръцете и ги изправиха на крака.
	— Ще те върнат във Фенза призори под ескорт — каза кратко той. — Ще се погрижат за камилите и момчето. Имате късмет, че постът не ви е застрелял.
	И излезе. На Кейт й бе трудно да повярва, че този мъж с бял бурнус е посещавал едно от най-престижните училища в света и е бил обучаван в „Сандхърст“.
	Минута по-късно Сюлейман се вмъкна отново в палатката.
	— Ще бъдеш охранявана през цялото време, докато си в лагера. А сега можеш да се измиеш и нахраниш.
	Заведоха я сама до една малка палатка, пред която имаше охрана. Донесоха й купа с вода и завивки, а после едно момче в бели дрехи й остави метална кана с вода за пиене и метална чиния, отрупана с големи късове печено агнешко. Тя изведнъж усети, колко е изгладняла, седна на килима по турски и започна да се храни с ръце. През процепа се виждаше луната, която хвърляше тъмни сенки върху сребристия пясък, а зад лагерния огън, на фона на небето, се очертаваха силуетите на стадо камили.
	Щом свърши с храната, се появиха двама души, облечени в широки бели одежди, с червени пристегнати с черни ленти покривала на главите; и двамата носеха пушки и в поясите им бяха затъкнати ятагани. Не казаха нищо, само кимнаха към отвора на палатката. Кейт стана и ги последва покрай жълтите кръгове на огньовете. Пламъците хвърляха сенки върху слабите лица на рошавите мъже, насядали край огнищата.
	Въведоха я в палатка, дълга поне десет метра. Пустинният пясък бе покрит с килими с богати шарки, върху тях бяха натрупани възглавници с пискюли. Вътре, изпънат и със зорък поглед, седеше крал Абдула. Той даде знак на охраната да излезе и двамата с Кейт останаха сами.
	Самоуверен, както винаги, Абдула я гледаше внимателно и надменно. Светлокафявата му кожа бе изпъната, веждите му се изгъваха над носа му, закривен към широката му уста. Погледна я и каза с плътен глас:
	— Кейт, по дяволите, как се озова тук?
	Набързо му разказа. Кралят й се видя по-стар, побелял и уморен, но това не я изненада.
	— Голяма късметлийка си — отбеляза кротко Абдула, когато Кейт свърши. — Също и аз, тъй като имам възможността да ти кажа истината. Проклетите саудитци не са помръднали през последните няколко дни, така че сега стоим и чакаме, което е доста отегчително. В такъв момент всеки неочакван гост е добре дошъл… Макар че не изглеждаш толкова добре, както обикновено, Кейт.
	Засмя се и огледа мръсното й защитно яке, джинсите, изцапаните кецове и разбърканата й коса.
	— Разбираш естествено, че това е частна и лична визита — продължи Абдула. — Не мога да говоря с теб за войната или за политика, тъй като ще имам неприятности с пресата. Можеш да опишеш това място, но не съвсем точно, и да кажеш, че съм съвсем спокоен и вярвам в победата. Разбира се, ще проверим материала ти.
	После, загледан в тъмнината, попита нехайно:
	— Как е Пейган?
	Кейт му разказа всички новини, включително и това, че Пейган е бременна и бебето се очаква след няколко месеца. Абдула се усмихна доста загадъчно:
	— Да, знам.
	Последва тежко мълчание.
	— Как са твоите деца? — попита тя.
	— Мустафа е на четири години и прилича изцяло на мен. Същински малък дявол е, винаги готов за някаква пакост — много е емоционален. — Отново последва пауза. — Разбира се, съжалявам, че нямам и други синове. — Той се поправи: — Законни синове. Все пак, женен съм от десет години. Но съм щастлив, че имам Мустафа. Скоро след като се бяхме оженили, съпругата ми пометна. На следващата година роди мъртво момиченце. През 1957 година се роди преждевременно момче, което почина след две седмици.
	Той се навъси. Кейт го гледаше и си спомняше собствените си помятания.
	— През следващите четири години не се случи нищо. Вече бях почнал да мисля за втора жена — знаеш, че като мюсюлманин имам право на четири. Разбирах, че на Запад това ще им се стори нецивилизовано — вашите мъже предпочитат да имат няколко съпруги последователно, а не едновременно, както е разрешено тук, на Изток. Накрая заведох съпругата си в една клиника в Лозана и там установиха, че маточните й тръби не функционират добре. Петнадесет месеца след операцията тя ме дари със син — наследник.
	Абдула изведнъж си спомни как за първи път пое детето, как то нададе юнашки писък и той, за своя изненада, почувства, че топлина залива цялото му тяло и нещо стяга гърлото му. В същия момент инстинктивно почувства, че е готов да направи всичко за това малко, властно създание. Сбърченото личице на бебето от плач стана от бяло на розово, после синьо-виолетово. Абдула се разсмя, притисна малкото човече, целуна го нежно по мекото теме и за пръв път в живота си изпита любов.
	— Сега се моля на Аллах да ме дари с още синове — продължи кралят. — Посещавам редовно покоите на Сарах. Прегледаха я отново в клиниката и няма причина да не можем да имаме повече деца. Но не става… Е, добре, стига сме говорили като две акушерки!
	„Значи Мустафа е единственото същество на земята, което Абдула обича“ — помисли Кейт.
	— Какво всъщност правиш тук, Абдула — попита тя.
	— Най-добре е да напишеш, че това е едно от обичайните ми посещения при Хакем — отвърна кралят. — Няма да ти кажа нищо, което може да бъде от полза на врага. Обикалям редовно по-важните шейхове, най-добрите си войници набираме от пустинните племена, а не от градовете. — Той посочи към входа на палатката. — Нощеска тези мъже ще спят на пясъка, завити само с наметките си. Бедуините са твърди хора, презиращи удобствата. Външният свят с неговите механични чудеса ги отблъсква.
	— Освен пистолетите, пушките и транзисторните радиоприемници — вметна Кейт.
	— Така е, но предпочитат да живеят с възможно най-малък брой вещи. Едно семейство обикновено притежава две камили, няколко кози, палатка, килим, ножове, кожени ведра и едно въже. Това е всичко, от което имат нужда и което желаят. — Той изсумтя. — Уверявам те, Кейт, че много често ми се иска да прекарам живота си сред пустинята с тези твърди, прости мъже. — Погледна я и се усмихна. — А сега по-добре се връщай в палатката си. Знаеш каква ужасна репутация имам, освен това утре те чака тежък ден.


	Кейт не разбираше, че е постигнала невъзможното — а то включваше и яздене на камила през минирано поле. Когато на следния ден се върна с джип във Фенза и влезе в бара на „Мажестик“, всички журналисти изръкопляскаха. „Добре, че никой не ми каза, че това е невъзможно — помисли тя — иначе изобщо нямаше да опитам.“
	Започна статията си „Един ден от войната“ с описание на бойното поле след приключване на битките.
C>
	Безброй бели хартии се носят над жълтия пясък. Още преди да дойдат истинските лешояди, саудитските мародери нападат и ограбват труповете, отмъкват часовниците им и претършуват портмонетата им за пари. По пясъка са разхвърляни чекови книжки и други документи. Довчера безценни любовни писма, снимки на момичета, съпруги, деца и родители сега се усмихват никому.
C$
	Скоти бе във възторг от дописката.
	— Казах й да ни подаде нещо различно и тя ни излиза със специално интервю от проклетия крал! — Обърна се към секретарката. — Изпрати й веднага телеграма. „Поздравления. Абдула е сензация. Хиляди целувки. Скоти. «Глоуб»“.
	Продължи да чете материала.
	— Божичко! Не съм й казал да убива никого! По-добре да се препише от трето лице. На кореспондентите не им е позволено да носят оръжие. Май ще е най-добре да я отзовем, преди да са се получили усложнения.
	Статията бе отпечатана по цял свят. Тя казваше на чувствителната публика и то доста просто, че по време на война се убиват хора.


>>	40.

	Когато се завърна в Англия, Кейт усети, че към нея проявяват любопитство, и се почувства като малка знаменитост. „Господи, та тя изглежда ужасно, много е отслабнала“ — помисли Скоти и й даде две седмици отпуск. Кейт реши да го прекара в Ню Йорк с Джуди.
	Джуди вече бе започнала да рекламира книги и знаменитости, а също така и мода, и очевидно през последните няколко години преуспяваше. Кейт огледа просторната всекидневна в новия й апартамент, който висеше високо над 57-а Ийст стрийт. „Само килимът «Бакара» й е струвал поне седем хиляди долара“ — помисли тя. Джуди се беше отпуснала срещу нея с ръце зад главата в бронзов тапициран стол с извити облегалки и инкрустирани със слонова кост дървени орнаменти.
	— Следващото нещо, което трябва да направиш, Кейт, е да напишеш книга. Постигна определена известност, но тя няма да трае дълго, ако не продължиш. Една книга винаги допринася ако не за банковата ти сметка, то поне за престижа ти. Водеше ли си дневник в Сидон? Пазиш ли всички записки? Чудесно, сега само трябва да ги превърнеш в книга — нещо тъничко, около шейсет хиляди думи. Утре ще останеш в леглото и ще напишеш резюмето, а като се върна вечерта, ще го погледна… Разбира се, че можеш да напишеш резюме! Сядай веднага и напиши с три прости изречения какво ще представлява книгата.
	Кейт помисли минутка, извади тетрадката от тютюневокафявата си чанта „Гучи“, направи каквото й бе поръчала Джуди, откъсна листа и й го подаде.
	Джуди засия.
	— Разкошно. Сега само разшири тези изречения до резюме и го раздели на глави. А аз ще те оставя да репетираш какво е да си известен писател, докато приготвя вечерята.
	„Кейт е наред с таланта — помисли Джуди, — но не може да го направлява сама. Нуждае се от някой, който да я подтиква, а не да я потиска, както правеха мъжете с нея. Е, всъщност самата тя се беше предала и като че ли молеше да я ударят в зъбите. Все пак, този път изглежда много по-добре в сравнение с предишното й гостуване“.
	На следната вечер Джуди се зае с резюмето на Кейт, размести точките на плана и каза:
	— Чудесно. Става за рекламиране. Ще я наречем „Войната на една жена“. — Измъкна от чантата си едно пакетче, обвито в хартия, и го подхвърли на Кейт. — Подарък.
	Кейт го хвана с една ръка, отвори кутийката от „Тифани“ и видя петсантиметрово квадратно калъфче, облицовано с морскосиня кожа. В него имаше малък квадратен емайлиран будилник, също в морскосиньо.
	— Така ще можеш да започнеш да пишеш книгата още на следващата сутрин, щом се върнеш в Лондон.
	— Но аз нямам никакво време — запротестира Кейт, — работата ми отнема всичките ми сили.
	— Нагласяваш това нещо на пет сутринта, приготвяш си чаша нескафе и пишеш два часа всеки ден преди да отидеш в офиса… Не, не когато се върнеш вечер, тогава ще си преуморена… Добре, добре, в неделя може да почиваш. Но ако нахвърляш по хиляда думи дневно, ще завършиш книгата, заедно с преписването, за около четири месеца.


	Не бе лесно да започне, тъй като щом се върна в Британия, Скоти я натовари здравата. Една сутрин я привика и тя го завари прав пред работната му лавица — свъсил вежди, той търсеше опипом тежките си очила с черна рамка. Никога не ги носеше за четене или писане, но не можеше да мисли без тях. В особено напрегнати моменти ги триеше непрекъснато, така че, когато ги свалеше от носа си, извадеше носната си кърпа и започнеше да ги бърше, тогава човек можеше да е сигурен, че се кани да каже нещо, от което ти се завива свят.
	— Искам да престанеш да бъдеш знаменитост и да се захванеш отново с интервюта. Не желая да се вживяваш повече в ролята на военен кореспондент с бойно яке. Иди и виж онази жена, която току-що бе обявена за невинна във връзка с убийството на съпруга й травестит. Седемстотин думи.
	Кейт го погледна ужасена.
	— Не мога.
	— Защо не?
	Той се обърна към листа пред себе си. Кейт разбра, не всъщност няма истинска причина да не напише материала — това може би дори щеше да й помогне.


	Книгата на Кейт бе публикувана през 1967 година. Бе издадена едновременно в Англия и Съединените щати, където Джуди се зае с рекламата.
	Кейт пристигна късно вечерта в апартамента й в Ню Йорк. Влезе в банята, изчезна в топлата пара с аромат на „Шамад“ и замърмори:
	— Тези свине от летището! Когато им казах, че са загубили специалните ми дрехи за телевизията, само ме накараха да попълня една бланка и ми подариха четка за зъби и два чифта хартиени бикини. Твърде недостатъчно за „Днес“.
	— О, не знам — отвърна Джуди и извади бележника си от джоба на червения си костюм с панталон от „Куреж“. Кейт се потопи цялата и от ваната се чу бълбукане.
	Когато подаде глава, Джуди вече пишеше.
	— Ще вгорчим живота на онези смотаняци от летище „Кенеди“, но трябва да ти купим някои неща за пътуването. Ще пазаруваме утре и запомни — колкото по-малко, толкова по-добре. Няколко семпли дрехи за престоя ти на юг, вечерни също, един хубав костюм и поне седем блузи за всеки ден от седмицата. Трябва да бъдат от полиестер, а не от коприна, за да можеш да ги переш на ръка в хотелите. Вземи си и няколко дрънкулки и шалчета. Марго Фонтен тръгва на турнета почти без багаж, само с един черен костюм. Между интервютата сяда в лимузината, обръща яката си навън или навътре, разкопчава няколко копчета, изважда някоя и друга перла или шалче от торбата си и така се преобразява напълно шест пъти дневно.
	От ваната долетя изтерзан вик:
	— Защо се опитваш да ме накараш да се почувствам непълноценна още преди да сме почнали? Да не съм примабалерина! Дошла съм да говоря за войната. Хората едва ли очакват да изглеждам като на ревю.
	— Напротив — отвърна сериозно Джуди. — Всички жени ще запомнят какво си носила. Ако си немарлива към външността си — за какво им е да те слушат? — Тя добави още „Шамад“ във ваната и продължи: — А колкото до това дали се чувстваш непълноценна, почакай, докато стигнеш Запада и зоната на прекрасните тела — идеално отработени усмивки и безукорни прически двадесет и четири часа в денонощието. Няма да позволим смелостта ни да се изпари точно тогава, нали?
	Кейт се намръщи, приглади косата си и се пресегна за шампоана. Джуди я изгледа косо.
	— Задръж косата си така. Когато е мокра, най-добре се вижда как всъщност изглеждаш. Утре Кенет ще те подстриже. Кажи му да махне косата от лицето ти, така че да могат да се виждат зелените ти тигрови очи. — Извърна се да избегне мократа гъба, полетяла към нея. — Боже, все едно че отново съм в училище! Освен това трябва да си купиш чифт удобни обувки и голяма кутия анкерпласт. По време на турнето трябва да се грижиш за краката си като пехотинец.
	— Още нещо?
	— Витамини, капки за очи, ако не искаш очите ти да кървясат след толкова полети, и един мъжки дезодорант. В телевизионните студиа е доста горещо.
	— Е, добре. Тогава няма смисъл да търсиш куфара ми — да върви в Момбаса или където и да е — каза Кейт и се изправи. — В него нямаше нищо такова. Взех съвсем официални дрехи, като за кралско турне. Радвам се, че се загубиха.
	— Разбери едно нещо — продължи Джуди и й подаде кърпа. — Наистина трябва да се стараеш да изглеждаш добре всяка проклета минута от това турне.
	Кейт се нацупи, а Джуди извика:
	— Всеки ден от пътуването ти струва двеста долара, така че постарай се да изглеждаш за милиони.
	Кейт потегли на пети юни. Същия ден Джуди изведнъж спря приготвянето на кафето си и усили радиото:
	— Светкавичната атака на Израел доведе до тежки загуби от страна на арабите и завземане на територии, най-вече в Египет и Йордания.
	Беше първото съобщение за това, което после бе наречено Шестдневната египетско-израелска война.
	Джуди веднага разбра, че „Войната на една жена“ ще стане бестселър.


	— Искам да те сваля на земята — навъси се Скоти, когато Кейт се върна в Лондон — и да видя как ще се оправиш с една история за цици и задници.
	И Кейт замина да вземе интервю от една непълнолетна френска звезда, която сега снимаше филм в Ню Форест, Хампшир — осъвременена вълшебна приказка.
	На разсъмване Кейт чакаше край снимачния екип в студената влажна горска просека, добре облечена заради студеното време. Вдъхваше мириса на мокрите есенни листа. Под дърветата бе паркиран жълт фургон и изведнъж на вратата му се появи най-прелестното създание, което бе виждала. Лили бе скрила ръце в тъмното си кожено палто с вдигната яка — под него бе облечена с живописни дрипи, грижливо разкъсани, така че тялото й да се вижда колкото може повече.
	Кейт притаи дъх — момичето бе пленително. Имаше безупречна смугла кожа, огромни тъмни очи и почти съвършен профил. „Дори гледана отзад е прекрасна“ — помисли тя. Когато свали палтото си, готова за работа, черна завеса от копринени коси се спусна чак до талията й. Докато вървеше през сечището, под нелепите дрипи се виждаха изящните й хълбоци и сатенено бельо. Тя излъчваше невинност на фея и изглеждаше, като че ли всеки момент ще се стопи в мъгливата гора.
	Кейт не очакваше по време на снимките нищо друго, освен студ, но бе очарована от тихата магия, която струеше от Лили, докато тя вървеше боса и грациозна през гората.
	Почти бяха привършили филма, който бе надхвърлил доста и срока, и бюджета. Всички освен Лили бяха напрегнати, раздразнителни и в лошо настроение. Режисьорът разговаряше с оператора чрез асистента си, а повечето от екипа въобще не си говореха. Между снимките гардеробиерът се втурваше с леген гореща вода, в който Лили потапяше измръзналите си крака, докато се подготвяха за следващия кадър.
	По-късно Кейт взе във фургона интервю от Лили, която говореше добре английски. Серж бе настоял да учи този език и да язди кон — каза, че и двете са важни за кариерата й в киното. Тя отговаряше на въпросите спокойно и тихо.
	— Как интерпретирате дадена роля? — започна Кейт.
	— О, аз съвсем не мисля по този начин. Просто прочитам многократно текста, докато разбера как бих се държала, ако аз съм героинята… Размишлявам над това… докато ми стане ясно защо тя се държи така, и тогава изведнъж почвам да чувствам, че аз съм тази героиня и тя става за мен по-реална, отколкото съм самата аз. Винаги съм играла по този начин още когато бях малко момиче, и затова не ми е трудно.
	Лили отговаряше предпазливо на въпросите за нейната популярност и дали е приятно да е център на внимание.
	— Разбира се, че не, но това е част от работата ми, така че трябва да се справям — отвърна Лили на правилен английски, но с тежък френски акцент. — Мразя тези неприятни неща, които се пишат за мен. Не мога да понасям това, което пишат вестниците — винаги съм с някой мъж в леглото. Това са просто лъжи. Нямаше да мога въобще да спя, ако съм била с всичките тези мъже.
	— Искате да кажете, че не ви е приятно да сте знаменитост? — попита Кейт. — Не ви харесва хората да обръщат след вас глави в ресторантите, да ви разпознават по летищата, децата да искат от вас автографи — така ли?
	— Ако мислите, че е кой знае колко прекрасно, то е просто защото не сте го изпитали — отвърна искрено Лили.
	Когато се опита да я разпита за частния й живот и за първите й публични изяви, Лили стана неспокойна. Кейт бе взела плика с изрезките от пресата за Лили от библиотеката на „Глоуб“ и накрая извади ранните й снимки със станалите скандално известни прозрачни дрехи за причастие.
	— Не можете да очаквате след такова нещо да имате добра слава.
	— Тези снимки са правени, когато бях на тринадесет години; вършех, каквото ми кажеха. Предполагам, че и вие бихте постъпили така на тази възраст.
	— Но как са позволили това родителите ви?
	— Аз съм сираче, избягах от хората, които ме осиновиха, защото… ме биеха — отвърна Лили, както я беше научил Серж. И изведнъж добави: — Всъщност бях принудена да го правя…
	И за пръв път започна да описва онзи отдавна минал фотопериод в парижкото студио на Серж.
	Докато Лили разказваше, Кейт си представи безпомощното дете, разбра колко лесно е било да се използва плахата му беззащитност. Почувства, че макар Лили да изглежда заобиколена от грижи и внимание, всъщност е оградена само от хора, които правят пари от нея.
	— Нямате ли приятели?
	— Нямам време за това — отвърна Лили примирено. — Но Серж познава много хора.
	Последното нещо, което Кейт бе очаквала да почувства към една сексзвезда, бе нежност и жалост.
	— Размърдай се, искам материала до пет часа — каза Скоти.
	Кейт седна, написа набързо материала и го предаде половин час по-рано. Скоти го прегледа отгоре-отгоре, после изръмжа вбесено.
	— Не мога да използвам това за трета страница! Такива боклуци за сърца и цветя не помагат на продажбите на вестника. — Прочете на глас: — „Странно несигурна и неуверена в себе си… трепереща като сърна, готова да се скрие обратно в гората…“ За бога, Кейт! Дай да видя бележките ти.
	Прочете ги и изсумтя.
	— Дай тези глупости на Брюс, ще има време да го преработи. Може да го направи и насън!


	Статията започваше: „Винаги съм в леглото с някой мъж — каза госпожица Боклук, известна в порнобизнеса като Лили“. Беше унищожителна, изпълнена с презрение и, ако се изключи началното изречение — повече или по-малко вярна. За жалост, случайно бе отпечатана под името на Кейт.
	— Чудесно — каза Скоти. — Убийствена е.
	Кейт се ядоса страхотно.
	— Защо е отпечатана под моето име?
	Скоти сви рамене.
	— Знаеш, че понякога това се случва при ежедневниците.


	— Виждаш ли какво става, когато те интервюират без мен? — присмя се Серж разгневен. — Тази английска п… те е оплюла от главата до петите! Не можеш да направиш нищо както трябва сама, независимо дали трябва да дадеш интервю, или да скочиш от прозореца!
	— Но аз не скочих!
	— Да, но щеше да го направиш в Париж, ако не бях дошъл и не те бях хванал.
	Серж хвърли вестника на пода в хотелската им спалня и си наля още уиски.
	— Защо не пълнят купата с лед догоре? Дори в проклетия „Дорчестър“ не го нравят!
	Стоеше загледан във върховете на дърветата в Хайд Парк и наблюдаваше как мокрите коли минават бавно под лампата на булеварда — също като призраци в леката лондонска мъгла.
	— Знаеш ли какъв е проблемът ти, Лили? Че си ужасно глупава. Дори не знаеш коя си, когато ме няма, за да ти го напомням.
	— Да — отвърна тя. Мислеше си за vraie maman. — Не знам коя съм.
	— И докато не разбереш това, никога няма да можеш да си стъпиш на краката, а дотогава имаш нужда от мен, скъпа! И затова просто запомни, че сега си актриса от висока класа, така че започни да се държиш като такава! — Той взе смачкания брой на „Глоуб“. — Сигурно наистина си го казала, звучи като от твоите уста: „винаги съм в леглото с някой мъж“. Господи, каква глупава кучка си!
	— Тя е оставила само част от онова, което казах. Не беше в този смисъл. Интервюто бе вечерта, продължи повече от час и изведнъж ми стана ужасно трудно да говоря постоянно на английски.
	— Ами тези глупости за прозрачните дрехи за причастие? Говориш, все едно че си се издигнала от калта, малка нескопосна курво!
	— И какво, не е ли така? — Лили почваше да се ядосва.
	— Какъв е смисълът да отсядаш в най-добрите хотели, да ти купувам най-хубавите дрехи, да се грижа за рекламата ти, ако оставяш една умна кучка да напише, че си просто чифт евтини цици?
	Серж я погледна с отвращение и пресуши чашата си.
	— Дори да е истина, тя носи вреда на бизнеса.


	През 1968 година Лондон се побърка. Изведнъж модата се превърна в огромна забава с фантастични дрехи. Миниполите направиха реалност сладострастните мечти на мъжете, пътуващи ежедневно часове за работа. Жените се обличаха като дрипави циганки, като индианки с кожени ленти през челото и накъдрени коси, като фантастични женски каубои със сексапилни шорти от шевро с ресни, преселнички на Запад, целите в кръпки, или доячки със сламени шапки, окичени с цветя. Лора Ашли направи състояние. Карнаби стрийт се превърна в приказна страна, където доскоро трезвите и улегнали английски бизнесмени сега си купуваха тесни в задниците клошпанталони, кадифени костюми с жилетки, ризи на цветя, пуловери в цветовете на дъгата, обувки с високи токове, колиета и дори малки чанти.
	Лондон процъфтяваше, а акциите на борсата хвърчаха. Най-сетне Кейт склони адвоката на майка си да смени посредника, като използва списък със сравнение на дяловете през последните десет години, и заплаши, че ще се обърне към съда с обвинение в груба небрежност. Наложи й се сама да проучи нещата, това я заинтригува и накрая тя реши, че също може да се включи в играта с акции. Взе заем от банката си, (използва къщата за допълнителна гаранция), гмурна се бързо и щастливо в австралийския пазар на никел чрез „Уестър Майнинг“ и разбра, че за един месец бе спечелила повече от две годишни заплати.
	После нямаше време да мисли за каквото и да било освен за работата си, тъй като Скоти й предложи нещо ново. Въз основа на теорията, че никой не прави кой знае какво в неделя и затова в понеделник почти никога няма новини, а това означава скучни вестници, Скоти й възложи редактирането на една нова рубрика, наречена „Лайф & Стайл“*, която трябваше да обхване целия нов френетичен кипеж и хората, които участваха в него. Кейт не знаеше почти нищо за редактирането, но работеше със Скоти вече пета година и бързо навлезе в нещата. Стоеше до късно през нощта и спореше с него за съдържанието, снимките и статиите. Вече не можеше да излиза от офиса през деня. Седеше в малка стаичка без прозорци зад огромно бюро с пет телефона. Секретарката и трите й помощнички се намираха в трите съседни стаички. Кейт планираше, спореше, слушаше и правеше кратки съвещания. Късаше материали и се справяше с кризи и проблеми.
	[* „Живот и стил“ (англ.). — Б.пр.]
	„Лайф & Стайл“ тръгна успешно още от първия ден. Желаещите да публикуват обяви се трупаха, рубриката бе откопирана веднага от всички конкуренти на „Глоуб“, а жените пишеха безспир до „Л + С“.
	— Ти намери печелившата формула — каза й Скоти една вечер. — Време ти е да се поразсееш в града, както й на мен. — Бръкна във вътрешния джоб на сакото си. — Хънтър Багс си е купил огромна къща в Кампдъм Хил и довечера организира голяма забава. Не мога да намеря поканата, но в нея се обещаваше фантастично празненство по случай новата къща или нещо такова. Защо не дойдеш с мен?
	Вечеряха в „Сан Фредиано“ и пристигнаха на забавата към единадесет. От прозорците без завеси струеше светлина, край покрития вход с колони се трупаха коли, а шумът бе ужасен — Кейт си помисли, че отново се е озовала на бойното поле.
	Влязоха и тя премигна. Не беше фантастично парти, а ексцентричен карнавал. Няколко момичета, облечени като за шоу представление, бяха с опашки на прасенца, гимнастически трика, къси панталонки с къдри, черни чорапи и жартиери. Монахиня бе облечена в дълга, черна дреха, цепната до бедрата, под която се виждаха мрежести чорапи и червени жартиери с къдри — танцуваше с един младеж със златиста лента през челото и ореол около напръсканите му с лак златисти къдри.
	Лично домакинът, облечен като граф Дракула с безупречен смокинг, пелерина на червени ивици и вампирски зъби, разливаше убийствен коктейл с шампанско:
	— Здрасти и добре сте дошли — подхвърли той.
	— Хънтър, какво е това? — попита Скоти.
	— Не прочете ли поканата, скъпи? — рече с приятен глас Багс. — В нея пишеше: „Облечете се като любимия си сексуален образ“ и, както виждаш, почти всички са го направили.
	Посочи с ръка обширната зала.
	Кейт се огледа. Две дами — се офицери, танцуваха заедно, облечени с черни ризи, черни трика, високи ботуши и островърхи шапки. Имаше безчет черни кожени дрехи, камшици и прозрачни дъждобрани, размахваха се всякакви изкуствени членове. Няколко мъже бяха със стари сиви шлифери и обувки на бос крак и гледаха подозрително. Двойка дяволи танцуваха с две черни момичета-зайчета с прилепнали бански и малки памучни опашчици.
	— Защо не се качите горе? — предложи Багс. — Има стая за покер, рулетка, блекджек и стая за порнофилми с водно легло.
	Една висока, позната фигура, облечена като ученичка, мина покрай Кейт и на нея почти й призля, като видя, че това е бившият й съпруг Тоби.
	— Мисля, че няма да остана, тръгвам си — каза тя на Скоти.
	Докато вървеше към входа, почти се сблъска с едно красиво момиче-котенце в бял дантелен костюм, което ядосано говореше на придружителите си:
	— Не, съжалявам, длъжна съм да търпя такива неща, когато работя, но проклета да съм, ако разбирам защо трябва да се примирявам с тях и в свободното си време.
	Отметна разкошната си тъмна коса, падаща до талията и изпод бялата дантелена шапчица, вързана под брадичката й със сатенена панделка.
	— Това е Лили! — разнесе се шепот из огромната зала. — Това е Лили, това е Лили.
	Момичето в бяло излезе в нощта.


>>	41.

	— Учудвам се, как изобщо успяваш да примамиш някой мъж да влезе тук — изсумтя Максин, — или пък как някой мъж успява да се измъкне от цялата тази бъркотия. Все влачиш нещо тук, като същинска сврака си, Джуди! Никога не си могла да изхвърлиш каквото и да било. Та ти просто си една тридесет и пет годишна вехтошарка!
	— Ами, предполагам, че това е, защото дълго време не съм имала нищо за хвърляне. И те моля да не забравяш, че спалнята ми е също и работна площадка. Тук чета, обмислям и проектирам, а освен това спя. И точно на това място си печеля парите, Максин!
	— Винаги си била наясно, че парите са важни, Джуди. На останалите ни трябваше по-дълго време да го проумеем.
	Максин стана и отвори вратите на двата стенни шкафа, които разделяха спалнята от хола и бяха достатъчно големи, за да се влезе в тях. Единият беше от горе до долу пълен с обувки и приличаше на кутийка за бижута.
	— Истинска сигурност означава не да имаш мъж, а пари — каза Джуди. — Те ти дават властта да бъдеш добър или лош, силата да останеш или да си тръгнеш.
	Максин се взря в тапицираните с пурпурно моаре от тафта рафтове.
	— Повечето жени предпочитат да не мислят за пари и смятат, че е досадно да се занимаваш с тях.
	— Не толкова, отколкото ако ги нямаш, и само ако не знаеш как да ги управляваш — отвърна остро Джуди. — Всички ние би трябвало да бъдем научени как да печелим пари, как да ги изкарваме, да ги увеличаваме и да ги запазваме. Но жените са научени само как да ги харчат. И когато стане нещо, много малко жени имат някакви пари, поне по мои наблюдения.
	Максин се съгласи:
	— Когато едно семейство се разпадне, жената получава децата, а мъжът й парите. И, разбира се, точно в този момент тя осъзнава колко е важно да ги имаш.
	Тя разгледа внимателно алените лавици — отделни за ниски и за високи обувки, за изящни сандали, за ботуши с ниски подметки и меки като ръкавици велурени ботуши с различни цветове и високи токчета.
	— Да имаш пари не е важно, но да нямаш е фатално — добави Джуди.
	— Може много да знаеш за парите, ma chere*, но не и за външните признаци на богатството.
	[* Скъпа моя (фр.). — Б.пр.]
	Максин отново обгърна с поглед стаята. Джуди не разрешаваше на никого да разтребва спалнята й, така че тя беше в постоянен хаос. Двете нощни масички бяха затрупани от купища списания, пожълтели вестници, книги и бележници. На всички други плоски повърхности, включително и на перваза на прозореца, имаше безброй старинни калаени съдове, сувенирни пепелници, картини без рамки, новогодишни картички, провъзгласяващи с патос отминалата 1968 година и избелели мексикански хартиени цветя.
	— Повечето хора изобщо не стигат по-навътре от хола — извини се Джуди.
	Максин изсумтя, взе един бележник и седна на леглото.
	— Иска се само малко организация, ma chere. Не, нищо няма да изхвърлям, обещавам ти, но просто ще сложим всичко на мястото му. В момента нямаш нужда от три стаи за гости, нали?
	— Напротив, имам. Една от причините Том да иска да вземе по-голям апартамент е, че тук всъщност е базата ни за приемане на гости. Настаняваме много хора, които не са от града — регионалните ни директори например — а те понякога се застъпват.
	— Защо не опитате само с две спални за гости и един кабинет с разтегателен диван? Сега ще направя списък, а утре сутринта, преди да замина на турне, ще отидем в Блумингдейл. Поне дрешниците ти са подредени и дрехите ти са в добро състояние.
	— Да, Франсета не си дава много труд да търка подове, но пък е великолепна камериерка, а съпругът й върши тежката работа в почивния си ден.
	Максин взе една бледолилава копринена обувка с перо, виещо се по цялата предница.
	— Аха, ръчно изработена във Флоренция. Изглежда, че бизнесът ти върви не по-зле от нашия. Не е ли чудесно да спиш спокойно? Реколтата от грозде през 1966 година беше дори по-добра, отколкото през 1964, а пък точно през нея наистина стъпихме на крака.
	— О, парите не идват само от „Лейс“, те са резултат и от спекулативните сделки на Том. Ужасно се притеснявам заради тях и всъщност не мога да спя нощем. За Том е по-различно. Той може да ги преценява обективно, но не и аз. Толкова много се опитвах да се примиря — продължи тя, — защото ми се струва, че Том има нужда от възбудата и напрежението на спекулациите по същия начин, по който някои хора изпитват необходимост да се спускат със ски от върховете на планините или да се катерят до тях. Казва, че му е нужно да се зарежда с адреналин.
	— Боже господи, да не искаш да кажеш, че Том е комарджия?
	— Според мен да, но той отрича. Казва, че всяка сделка е пресметнат риск, а играта на комар е за идиоти, които вярват в късмета. О, не, той не обича комарджиите.
	— Тогава защо поема такъв голям риск в спекулациите? Винаги ли прави така?
	— Не, защото жена му не се съгласи. По дяволите, толкова много хора инвестират на Уолстрийт, Максин, може пък да не е опасно. Наистина не знам. Но той прави тъкмо обратното на това, в което са ме възпитавали да вярвам: да не задлъжнявам, винаги да пестя по малко… Според майка ми двете най-неприлични думи в английския език са „кредитна карта“.
	— Аз пък не бих могла да обикалям из Европа без кредитна карта!
	— Майка ми не обикаля из Европа. — Джуди се приближи до прозореца и погледна надолу към парка. — Право да си кажа, всичко това ме плаши до смърт.
	— Спомняш ли си за колко Едуард Г. Робинсън продаде картините си от Реноар? — беше попитал Том предишната вечер в техния тих офис. — Не, нямам намерение да купувам рисунки на импресионистите, защото вече е късно за това. Но работата е там, че ако вземеш най-доброто, винаги ще се намери някой да го купи, ако ти се наложи да продаваш. Най-доброто винаги е дефицитно… Е, поне се надявам, че е така, защото току-що се сдобихме с един кон от епохата Тан*. Да, един китайски керамичен кон от осми век, висок около петдесет сантиметра, с пръстен цвят… Не, не можеш, той е в банков сейф и играе ролята на допълнителна гаранция за заема, който ни помогна да го купим. За бога, каква е всъщност разликата между покупката на такъв кон и ипотеката на административната сграда или земята край Хюстън? Освен тази, че не можем да дадем под наем един кон Тан.
	[* Тан — китайска династия (618–907), характеризираща се с процъфтяването на и изкуствата и печатарството. — Б.пр.]
	Според Джуди именно „Лейс“ беше слабата, застрашена основа, на която се крепеше целия този заем, и колкото и Том да си тикаше пръста в балансовия отчет, тя не можеше да се пребори с идеите, втълпявани й в детството, и да приеме растящото им богатство като реалност. „Лейс“ означаваше истински бизнес, останалото бяха само цифри върху хартия. Тя си спомни как се скараха, когато заемът на „Лейс“ от банката надхвърли половин милион долара, а Том просто беше казал: „Трябва да пораснеш, Джуди. В наши дни не можеш да започнеш никакъв бизнес, нито пък да направиш състояние, без да затънеш в дългове, а освен това трудно е да се заемат само първите петдесет хиляди“.
	Но това, което най-много тревожеше Джуди, бяха спекулациите на Том със стоки. През последните няколко години той беше заложил на карта техните с труд спечелени пари най-напред за какао, после за захар, а Джуди лежеше цели нощи, без да мигне, и се чудеше дали няма да осъмнат затрупани със стока. Всъщност и на Том му се случваше да лежи буден, защото беше започнал да купува с плащане на част от минималната стойност на акциите, а това беше много по-различно от неговите далеч по-предпазливи вложения на борсата. Но той имаше късмет и цените се вдигнаха — на какаото с дванадесет процента, а на захарта с деветнадесет — и то само месец след покупката. С печалбата купи малко акции за памук и отново много за какао, загуби от какаото и направи страхотен удар от памука. По времето, когато Том се впусна в сделки със соя, той изобщо не обърна внимание на това, което наричаше „глупавите страхове“ на Джуди, и постигна печалба от тринадесет процента шест седмици след като беше купил. След това вече спекулираше главно с какао и захар, при това, общо взето, с голям успех.
	Джуди обясни всичко това на Максин и добави:
	— Отначало не беше такъв. Няколко пъти през първата ни съвместна бизнес година не можехме да си платим наема и Том винаги си показваше сметките на хазаина, преди да изтече срокът на плащането, и никога не го гонеха като мен. Това мога да го разбера, но в края на втората година, когато купи какао с плащане на част от минималната цена и сделката се оказа успешна, знаеш ли какво направи? Купи административната ни сграда, като използва печалбата от какаото, и плати в брой. От този момент се почувствах задушена от дълговете около врата ни. — Джуди въздъхна. — Най-лошото е, че не мога да говоря с никого за тези неща. Не забравяй, че това е тайна, Максин.
	— В момента, в който кажеш една тайна на някого, тя престава да бъде тайна — забеляза Максин. — Изплатен ли е апартаментът ти?
	— Да, настоях за това и за моя изненада Том не протестира. Просто изсумтя и каза, че ненужната ми етичност му излизала скъпо. Не мога да разбера как този безкрайно рационален човек, фантастичен в работата си, която добре познавам, може да бъде толкова луд, когато нещата опрат до парите. Или пък защо толкова се вбесява, когато започна да му говоря, особено когато губи от някоя сделка и хиляди долари се изпаряват за една нощ. След последната ни кавга си мислех, че не трябва да работим повече заедно.
	Максин замислено поглади бледолилавата копринена обувка.
	— Ти си на тридесет и пет години, имаш елегантен апартамент и добре платена работа, която обичаш. Аз бих забравила останалото и бих оставила Том да прави каквото си знае.
	И така, Джуди млъкна, но не престана да се тревожи.


	Три седмици по-късно Максин се върна от рекламната си обиколка из страната.
	— Истинска приятелка е тази, която си признава, че тежи повече от теб — каза Джуди, докато наблюдаваше Максин да се тегли на кантарчето в банята за гости.
	— Особено пък, ако това не е вярно — съгласи се Максин. — Възможно ли е да съм сложила близо четири килограма за три седмици обиколка?
	— Хората или много пълнеят, или много слабеят. Сложи си сега робата и ела в хола. Донесла съм ти от офиса изрезките от вестниците.
	Те влязоха в дългия хол с кремави стени. Ниските, украсени с дърворезба кушетки с кафеникавия цвят на тъмен опиум бяха разположени покрай три от страните на огромна мраморна маса с цвят sang de boef*. Кожи от зебра покриваха тъмния дървен под, а зигзагът на един старинен персийски параван в червено и черно закриваше ъгъла. Две пищни позлатени огледала в стил Луи Петнадесети бяха окачени от двете страни на мраморната камина, а на отсрещната стена висеше колекция от рисунки, която постоянно се увеличаваше.
	[* Кръв на бик (фр.). — Б.пр.]
	Максин се втурна към розовата папка върху една от кафявите кушетки, изтегна се върху бледоморавите и сини копринени възглавници и запреглежда вестникарските изрезки. Не ги беше виждала, защото си беше заминавала от всеки град, преди интервютата й да бъдат напечатани.
	— Не е зле, никак не е зле. Тази колонка в „Тайм“ с малката снимка е просто очарователна. Толкова беше мило от твоя страна да ми се обаждаш всяка вечер, Джуди. Човек винаги се притеснява, като не знае дали се справя, или не, а освен това се чувства самотен. Почти ми се искаше да съм си взела секретарката.
	— Като приключиш с възхищенията си от изрезките, ела да видиш как се промениха спалните, докато те нямаше. Наредих на декоратора да спази съвсем точно препоръките ти.
	Спалнята на Джуди сега беше луксозна и тиха. Завеси от сурова коприна закриваха стената с прозорците, а разкошна покривка от червена лисица беше метната върху кафявото кадифено легло. От едната му страна имаше контролно табло за телевизор, стерео, радио, телефони и завеси. Две големи ниски ракли от палисандрово дърво бяха разположени от двете страни на леглото, за да поберат цялото множество работни материали. В стаята имаше само една картина — китайска рисунка върху коприна от седемнадесети век, представляваща благородник от Манджурия в естествена големина и с непроницаемо изражение, окачена срещу огромното легло. Освен леглото в стаята нямаше други мебели — само един шезлонг, тапициран с червен кретон. Същият кретон беше използван за кушетките в съседната стая, която сега беше обзаведена като кабинет. Стените, изцяло покрити с лавици, бяха боядисани в наситено малиново. Събираните от Джуди различни неща сега, когато бяха подредени върху лавиците, изведнъж придобиваха вид на антична колекция от старинни играчки и други загадъчни забележителни предмети. Пред прозореца стоеше едно викторианско бюро с извит сгъваем капак.
	— Обожавам това тъмночервено — каза Джуди.
	— Току-що го използвах в новите офиси на Ги. Сега, след като Сен Лоран си отвори собствен салон, той има повече конкуренти, а това наложи и обновяването.
	Двете жени се върнаха в спалнята, където Джуди започна бързо да се съблича, за да си смени дрехите за вечерта.
	— Ги не бива да се тревожи заради конкурентите. Никой не може да му съперничи в костюмите — забеляза Джуди, докато сваляше ципа на панталона на изящно скроения си ален костюм и го събуваше. — Всъщност този тук не го свалих от гърба си през последните няколко седмици. Кога видя Ги за последен път?
	— О, не съм го виждала от месеци, но това не променя отношенията ни. Същото е и с Кейт и Пейган. Никога не си пишем, не се виждаме с месеци, но когато се видим, продължаваме оттам, откъдето сме спрели.
	— Приятелството расте, за да запълни празното пространство — Джуди намъкна едно боди с телесен цвят.
	— Да, донякъде. Приятелството може ту да се увеличава, ту да намалява или да изчезва като луната, а после отново се появява и расте. — Максин сключи ръце зад главата си. — Искам да кажа истинското приятелство.
	— Представата ми за истински приятел беше леля ти Ортанс. — Джуди изпъна презрамките на бодито. — Не мога да си я представя в тези дрехи, а ти?
	— Напротив, щеше да изглежда чудесно в костюм с панталон. Божичко, когато я видях за последен път, преди да получи удар, си играеше под бука с Александър, който това лято трябва да е бил на две годинки, а тя носеше зелена шифонена блуза. Той беше успял да разкопчае няколко копчета и тържествено й пъхаше маргаритки в деколтето. Тя изглеждаше необичайно раздърпана и необичайно щастлива и точно такава обичам да си я спомням.
	Двете жени мълчаха, докато Джуди се намъкваше в къса до бедрата, тясна черна рокля, плетена на една кука.
	— Ma chere, изглеждаш така, като че ли не носиш нищо отдолу. Тази нова къса мода ни прави да изглеждаме като статистки в миниполи и високи ботуши. Нищо чудно, че на мъжете страшно им харесва. Да не би специално заради някого да искаш да изглеждаш без бельо?
	— Не, за никого специално. — Тя щракна на ушите си чифт искрящи диамантени клипсове. — Ще вечеряме с Том и един редактор от „Нюзуик“… Нали знаеш, че не мога да се влюбвам като другите жени.


	— Побързай! — изкрещя Том от хола няколко дни по-късно. — Хайде, Джуди. — Той надникна през вратата в спалнята. — Не можеш да закъснееш за собствения си прием, особено ако семейство Никсън са почетните гости.
	— Извинявай. Полетът на Максин за Токио закъсня.
	Джуди изтри енергично косата си с хавлиена кърпа, вдигна ципа на черната си кадифена рокля, после бързо се среса.
	— Защо никога не се гримираш? — Том беше влязъл бавно в спалнята с ръце в джобовете.
	— Защото приличам или на клоун, или на начервено дванадесетгодишно момиченце, дори и след като взех урок при Уей Банди. Е, как ме намираш?
	— Приличаш на малолетна прелъстителка. Между другото, защо раковите специалисти избраха хотел „Карлайл“?
	— Не те, аз го избрах. Охраната е превъзходна, а персоналът им минава през много стриктна проверка. Тази година загубихме Мартин Лутър Кинг и Боби Кенеди и сега, като знам, че идват Никсънови тази вечер, не можеш да си представиш колко съм нервна.
	— Разбира се. Това е ново начинание и приятелката ти Пейган го повери на нас. Но те знаят, че ти си чудесна, скъпа, не се тревожи.
	През цялата вечер обаче Джуди беше неспокойна като коте особено като осъзна, че я наблюдава някакъв висок тъмнокос мъж. Той се беше облегнал на стената с ръце в джобовете и когато тя забързано мина покрай него, каза:
	— Изглеждате зла и прекрасна.
	— Също като Монт Еверест — усмихна се тя напрегнато.
	Той определено не беше от охраната. Джуди не му обърна внимание през остатъка от вечерта с изключение на един път, когато почувства очите му в гърба си, обърна се и наистина това беше той и я гледаше спокойно и втренчено изпод тежките си клепачи. За своя изненада Джуди започна да се изчервява. Бързо отклони погледа си от него и се взря в пода. След това с усилие, защото все още чувстваше клепките си трептящи и натежали, бавно повдигна очи. Без да помръдне, той на свой ред отправи твърд поглед към нея и Джуди изпита усещането, че е гола пред него. Почувства се безпомощна, дъхът й секна, лицето й пламна. С почти болезнено усилие се извърна, вбесена от себе си… Имаше нещо познато в лицето му, макар че не можеше да познае кой е. Това грапаво, леко намръщено чело, широката привлекателна уста с неравни зъби, тази бавна усмивка… Сега той разговаряше с някого, жестикулираше бързо и нетърпеливо и отмяташе глава, за да отхвърли тъмната коса от очите си, и разсичаше въздуха с показалеца си.
	Точно така!
	Това беше Грифин Лоу от „Орбит Пъблишинг“. Той не беше между поканените, но навярно го беше довел някой от високопоставените лица в нейния списък. Тя бързо се отправи към него.
	— Вие сте господин Лоу, нали? Да ви представя ли на някого?
	— Не, благодаря. Дойдох със семейство Джавиц, но не мисля да остана. Втори ден съм с контактни лещи и много ме мъчат. Защо да не се измъкнем оттук и да вечеряме заедно?
	— Защото тук имам работа.
	— А ако кажа, че всичко зависи от вас?
	— Съжалявам, но няма да стане.
	Джуди се отдалечи със съвсем лека отсянка на рязкост. Нямаше нужда от тази игра на власт, разигравана от богатите мъже, и освен това тя изобщо не й допадаше.
	Тръгна си последна. След като уточни подробностите от сметката с Луиджи, тя застана под навеса и тъкмо щеше да помоли да й повикат такси, когато един червеникавокафяв ролс-ройс се приближи и задната врата се отвори.
	— Не можете да отхвърлите и това предложение. Откарване до вкъщи без никакви условия. Адресът е известен.
	Тя се засмя и се качи. Колата беше обзаведена като малка гостна и миришеше дискретно на истинска кожа.
	Не го покани да се качи при нея, а и той не го предложи. Колата просто се отдалечи в нощта, а Джуди влезе да вземе една гореща вана. Доста съжаляваше, че не бе имала възможност отново да откаже на Грифин Лоу.


>>	42.

	През следващите шест седмици Джуди не го видя, след това той й телефонира един понеделник в седем и тридесет сутринта, за да я покани на вечеря в ден по неин избор. Тя каза:
	— Сигурно сте луд! — каза тя. — По работа ли ми се обаждате по това време? Защото с положителност не е, за да ми доставите удоволствие!
	— Вижте, знам, че ставате рано. А дали ще бъде едното или другото — вие ще решите. Но аз наистина работя с рекламни агенции.
	— Окей, какво ще кажете за „Шантий“ в седем довечера.
	За нея не беше изненада да открие в Грифин интересен и забавен събеседник. Разбира се, беше наредила да изпратят в офиса й папката с вестникарски изрезки за него, но всички в света на медиите познаваха Грифин. Между вестниците и списанията на издателската му империя имаше доста печеливши буламачи, но там фигурираха и едно-две от най-добрите списания на Америка. Всички бяха убедени, че Грифин е упорито, умно копеле, на което не му пука кой какво мисли за него, което си беше точно така; бяха сигурни и че той може да осъществява блестящи, изненадващи бизнес удари. Знаеха, че има свое собствено чувство за сурова справедливост, че е на четиридесет и пет години и е известен женкар. О, да, разбира се, бяха осведомени и че е женен и има три или може би четири деца.
	Грифин Лоу седеше срещу Джуди на тапицираното с кадифе канапе. Ядяха гъста крем супа от омари, след нея печено агнешко със салата от кресон. Последваха карамелизирани резенчета портокал. После, докато отпиваха от кафето си, Грифин нежно взе ръката й под масата и Джуди почти получи шок. Не беше ли това 1968 година, когато беше модерно и общоприето да се казва: „Здрасти, искаш ли да се чукаме?“. И не беше ли тя известна личност на тридесет и пет години, притежаваща всички качества, присъщи на една силна, пряма и зряла жена? Наистина ли изпитваше това старо познато чувство на премаляване също както когато беше ученичка?
	Да.
	Седяха в ресторанта повече от час и просто се държаха за ръце и мълчаха. На излизане Джуди не вървеше, а се носеше във въздуха. След като шофьорът й помогна да се качи в чакащата ги кола, Грифин промърмори:
	— Сигурно се чудиш дали това е стандартният ми подход. Бях щастлив само да държа ръката ти и исках това да няма край. Искаш ли да стигнем по-далеч, или не?
	— Да, може би само до лакътя.
	Той се наведе към нея и я взе в прегръдките си. Джуди внезапно почувства устата му да притиска нейната, ръцете му смазваха тялото й, дъхът му пареше бузата й, пръстите му се ровеха в косата й.
	Не можеше да си спомни как слязоха от колата и стигнаха до апартамента й. Усещаше само, че ръцете й треперят, докато Грифин бавно сваляше ципа на черната й кадифена рокля, която се смъкна на пода на хола. Той я притегли към себе си и Джуди отново почувства устата му върху своята, твърдите му квадратни ръце се плъзгаха нежно надолу към задника й, притискаха тялото й към неговото, докато коленете й така се разтрепериха, че не можеше повече да стои права. Тогава той нежно смъкна прозрачния й черен чорапогащник и я положи все още трепереща, върху меките еластични възглавници на кушетката.
	Тръпнеща от удоволствие, тя се подчини на неговото докосване, на пръстите и устата му. След това той също се съблече гол и Джуди можеше да вдъхне и усети топлината му върху себе си.
	Той я взе на ръце, отнесе я на копринените чаршафи на леглото и после, като се наслаждаваха на всяко мигновение, те се отдадоха на бавно и сладострастно любене.
	Той обходи с език скритите й местенца. Опита се да близне ухото й, но Джуди отдръпна глава — не можеше да понася тази топла влага. Но нали сексът беше влажен и тя отстъпи и се подчини на удоволствието. Той провери къде другаде й харесва да я докосва с език и двамата откриха, че почти навсякъде. После изведнъж той стана много буен, тя отвърна със същото и за кратко се побориха, за да си оспорят кой да бъде отгоре и той я остави да победи. Някак си обаче се изтъркулиха от леглото върху покривката от червена лисица и после тя почувства пръстите му да проникват в нея, а след това той я възседна доста бурно и Джуди нямаше нищичко против топлата лепкава влага. После тя се изви и се качи отгоре, а той остана безпомощен под нея — или поне им харесваше да се преструват, че е така. Започна да се движи, притисната до тялото му, докарвайки го до същата полуда, която той я беше накарал да изпита преди десет минути, после го бутна отново върху канелените копринени възглавници, наведе се назад и сграбчи глезените му. Почувства силата му в себе си, твърдите му космати бедра под задника си и пръстите му, които я подлудяваха.


	Събуди се рано, щастлива и спокойна. Спомни си изведнъж нощта, извърна глава и видя черните дъги на веждите му. Изпита странно ново чувство. Не искаше той да се събуди. Когато се събудеше, щеше да си отиде. Веднага изпита подозрение към тази нова уязвимост, а същевременно и ненадейно силно чувство за собственост. Напомни на самата себе си, че партньорът й в леглото е прочут женкар, стана, сложи си халата и приготви закуска.
	Грифин Лоу отвори едно око, протегна ръка, дръпна розовата й дантелена нощница, после я притегли в леглото и промърмори с какво би искал да започне деня, но не беше със закуска. И тя отново се плъзна върху него и отново се разтопиха един в друг — нейното тънко тяло върху неговата силна и яка снага.
	Накрая той нежно каза:
	— Казах на Картър да дойде с колата в осем, така че скоро трябва да изляза. Но ще се върна.
	После взе душ и изведнъж вече беше излязъл, като я остави без дъх, неспособна да мисли, да работи или да прави нещо друго, освен да съживява в паметта си всеки миг, откакто го беше срещнала.
	Изведнъж й хрумна, че това ново чувство не беше просто плътско желание или страст. За пръв път, на тридесет и пет години, тя с основание заподозря, че се влюбва.


	Неканен, Грифин нахлуваше в мислите на Джуди, когато тя най-малко очакваше това, изненадвайки я по време на заседания и срещи. Тя прекарваше доста време взряна замечтано в пространството — мислеше за кожата му, за начина, по който вратът му се съединяваше с широките рамене, за меките косми по ръцете му, формата на дланите, белега на лявата ръка (От какво? Имаше толкова много неща да го пита.), топлината на тялото му. Грифин дори знаеше как да се съблича еротично, с това бавно разхлабване на вратовръзката, докато я гледаше втренчено, събуването на чорапите преди гащетата, за да избегне смешния водевилен вид на космати крака между ризата и чорапите.
	В шкафчето от палисандър до леглото си тя пазеше една бледосиня риза, която той беше носил, и когато го нямаше, я притискаше до лицето си и вдъхваше мускусния дъх на тялото му.
	Грифин веднага нае „Лейс“ за една от новите си компании, като изтъкна, че това ще им дава повод да бъдат заедно, което и стана. Джуди беше изненадана, че в бизнеса методите му бяха лишени от напрежение. Не хабеше енергия да се прави на деен, на моменти изглеждаше, като че ли не върши нищо. На срещите се държеше деликатно, почти извинително, потриваше носа си отстрани с левия показалец, докато задаваше въпроси, коментираше, възразяваше и насърчаваше останалите, като проучваше всяка подробност. След това за три минути резюмираше цялата среща. Когато Грифин Лоу присъстваше на заседание, независимо дали беше официално и се провеждаше в залата за конференции, тапицирана в сив велур, или водеше обикновен разговор, на който седеше с крака върху бюрото, всички сякаш мислеха петнадесет процента по-бързо и по-добре. Това беше едно от качествата, по които двамата с Джуди си приличала.


	Виждаха се три пъти седмично. Отначало бяха дискретни, но постепенно станаха безразсъдни. Джуди с основание заключаваше, че жена му несъмнено знае. Грифин също беше убеден в това. „Тя нищо няма да каже, никога не го прави“ — заяви той на Джуди и тя потръпна от обида. Ненавиждаше мисълта, че е просто поредната му любовница.
	Последва дълго мълчание.
	— Страшно мръсен номер — произнесе тя и това беше само наполовина шега. Искаше да го нарани, така както неговите думи я бяха наранили и унижили: „Никога не го прави“.
	Бяха обядвали в апартамента й пушена пъстърва и половин бутилка „Пуйи Фюме“ на шкафчето до леглото. След това Грифин се беше изкъпал, облякъл и се канеше да излезе.
	— Страшно мръсен номер — повтори Джуди и се обърна към него с лош блясък в сините си очи. — Затова ще те накажа така, че никога вече да не ме обиждаш и унижаваш.
	Грифин беше напълно съгласен — беше готов да се пръсне от яд, че бе изрекъл тези думи. Тя го водеше за ръка обратно към омачканото легло и го бутна на него. С пресилен смях, защото закъсняваше за следващата си среща, Грифин вдигна лениво ръка да я притегли отново към гърдите си, но тя хвана китката му и каза:
	— Ще те вържа за леглото, после ще се разправя с теб. Ще те накажа, за да не се държиш никога, никога вече гнусно и егоистично с мен.
	Ухапа палеца му достатъчно силно, за да го накара да подскочи от болка и изненада. След това смъкна широкия колан на червеникавия си копринен халат и бързо завърза дясната му ръка за горната табла на кревата.
	Той се опита да протестира шеговито, да влезе в тон с играта. Беше усетил истинска болка в закачливия й глас, а също така бе разбрал, че следващата му среща няма да се състои. Когато тя посегна и към другата му китка и я завърза с един червен копринен шал, той смирено попита:
	— Няма ли първо да ме съблечеш?
	— Ще ти сваля обувките — обясни Джуди, изу ръчно изработените му италиански мокасини и завърза глезените му за леглото с бежовите му копринени чорапи. Грифин бе вече вързан и за ръцете, и за краката.
	— О, не — замоли Грифин с висок фалцет — Не, не, не! Не превъзпитаване в гестаповски стил, не с камшик, не с мъчения, не с кожения колан с кабарчета и безмилостната медна тока, и ужасните високи остри токчета и превръзката с пречупен кръст на ръката. — Стенеше и се смееше — нямаше нищо против да си поиграе веднъж и на мазохист.
	— По-лошо те чака — каза Джуди, изчезна в кухнята и след малко се появи на вратата — гола, с ножици в ръце. Като я видя да се отправя към леглото все с тоя лош блясък в очите, Грифин каза нервно:
	— Окей, Джуди, наистина съжалявам. Хайде, стига сме се правили на глупаци. Тази нелепа шега продължи доста дълго, а аз вече съм закъснял.
	— О, но аз още не съм започнала, така че изобщо няма да престана — каза тя.
	И докато Грифин разбере какво става, тя вече беше срязала сакото на ръчно изработения му костюм.
	— Джуди! — Той се помъчи да се изправи, но за своя изненада откри, че не може да се движи. Тя започна да кълца копринената му риза, внесена предния месец от Джърмин стрийт.
	— Джуди! Какво правиш? Нали ти ми подари тази риза и то вчера. Помниш ли?
	— Грешка — каза спокойно Джуди, кръцна подгъва на левия крачол на панталона и след това продължи да го реже нервно към чатала. — Ти наистина нарани чувствата ми и се страхувам, че ще трябва да объркам живота ти така, както ти объркваш моя.
	Грифин едва се сдържаше. Нямаше да има нищо против, ако беше събота, но му предстоеше напрегнат следобед и освен това току-що се бяха…
	— Не ти ли беше хубаво, когато се любихме?
	— Млъквай. Всъщност мисля, че ще направя така, че да не можеш да говориш.
	Тя остави ножиците, взе чорапогащите си, напъха ги в устата му и я завърза със светлокафявата му копринена вратовръзка. След това внимателно сцепи другия крачол и захвърли настрана остатъците от сива каша. За момент Грифин се притесни, като видя ножиците да се размахват из въздуха и да се насочват към гащетата му. Започна сподавено да моли за милост. Каквото и да беше решила да прави, това изглеждаше най-правилната реакция.
	— Ще те накажа, за да не правиш никога повече така — каза тихо Джуди. — Ще те накарам да съжаляваш! Ще те накарам да страдаш! Защото това, което всъщност бих искала да ти направя в този момент, се наказва по закон.
	Наведе се към члена му и обърканият Грифин усети, че получава ерекция. Тя изви език и започна да докосва плътта му с трептящи движения като с крила на пеперуда. Грифин простена от удоволствие. Джуди спря. Смъкна се бързо от леглото и отново се отправи към кухнята. Появи се пак, с шише зехтин, и каза, като че ли водеше най-обикновен разговор:
	— Наистина трябваше да бъдеш по-мил, Грифин.
	Коленичи на леглото до него и изля цялата бутилка отгоре му — зехтинът се стече от тялото му по чаршафите. Джуди се премести в долната част на леглото и се залови да масажира левия му крак, започвайки внимателно с палеца, като мачкаше силно извивката на ходилото, после продължи по цялата дължина на крака му със силни движения на намазнените си ръце. „Ще ме изстиска като лимон, натам отиват нещата“ — помисли си Грифин. Но тя не го направи. Спря рязко и започна да разтрива десния му крак, после направи умел масаж на цялото му тяло, като с две ръце разтриваше големите мускули от двете страни на врата му. От време на време докосваше леко гърдите му със зърната на гърдите си, докато палците й ритмично се придвижваха към ушите му.
	— Сега вече трябва да си се отпуснал и примирил — каза замислено Джуди.
	После се приведе към хлъзгавото от олиото тяло на Грифин и с връхчето на езика си започна едва-едва да докосва твърдия му член като коте, което лочи мляко. След това го възседна и внимателно започна да гали клитора си с члена му, без изобщо да обръща внимание на Грифин — третираше го всъщност като сексуален обект, предназначен да я докара до оргазъм. Грифин лежеше на леглото, завързан за ръцете и краката, а тя седеше върху него, така че той не можеше да направи нищо. Глух стон се изтръгна от устните му. Лицето му беше зачервено. Чувстваше се силно възбуден. Джуди много внимателно възседна бедрата му и пъхна само връхчето на члена му в тялото си, после бързо се повдигна, така че той почти се изплъзна навън. След като няколко минути го дразни по този начин, тя изведнъж рязко го пъхна в себе си и заизвива тялото си върху неговото. След това, също така внезапно, отскочи.
	Грифин издаде глух яростен стон.
	— Не. Мисля да си сипя едно уиски със сода.
	Тя се отдалечи с леки стъпки, оставяйки Грифин да се гърчи в оковите си, и се завърна с голям скоч с лед.
	Отпи и повъртя течността в устата си, като че ли жабуреше. После се изтегна на леглото до Грифин, лапна две бучки лед и отново се наведе. Той задавено извика, защото парещото усещане бе невероятно различно от нормалната вътрешност на устата. Вместо да бъде топла, мека и мокра, тя беше смразяваща и с опасни ръбове.
	Джуди засмука, докато ледът се стопи, и Грифин загуби ерекцията си. После с въртеливо движение пъхна пръста си в ануса му и го повъртя малко, за да напипа простатата му, откри я и я притисна, докато Грифин бързо потръпна в оргазъм.
	Тя се изправи и изля остатъка от уискито върху главата му. Сега леглото представляваше отвратителна смесица от зехтин и топящ се лед. Джуди бързо се отправи към хладилника. С думите: „Това винаги изглежда толкова комично на кино“ — тя се върна с лимонов пай с разбити белтъци, лепна го върху лицето на Грифин, махна подложката от фолио, изправи се и огледа внимателно сцената.
	— Божичко, каква мръсотия! — каза тя неодобрително, завъртя се кръгом и се отправи към душа.
	Десет минути по-късно се появи отново в безукорна къса ленена туника без ръкави с цвят на лютиче и с подходящи обувки.
	— Имам среща, Грифин, и трябва вече да тръгвам — каза учтиво Джуди. После вдигна от пода ножиците и ги остави на леглото на около две педи от главата му. Той се опита да изрази възмущението си с крясъци, но от запушената му уста се изтръгваха само задавени звуци. Яростно се мъчеше да се освободи.
	— Бил си бойскаут, Грифин, ще се оправиш — каза тя и напусна апартамента.
	Грифин не можеше да повярва на очите си. Не можеше да приеме, че тя наистина го е оставила и че той няма да може да се освободи. Извиваше се и се бореше с нелепите си копринени окови и постепенно му ставаше много студено на неприятно-лепкавото и влажно легло, вонящо на уиски.
	Накрая откри, че като си извие внимателно дясната ръка, може да досегне възела на колана на халата. Отне му половин час, но след това успя лесно да се освободи и се обади на Картър да му донесе чисти дрехи.
	Беше бесен.
	Но и впечатлен. Той, Грифин Лоу, крупният търговец, сваляч, който изоставяше любовниците си и съумяваше така хубавичко да ги подрежда в личната си емоционална картотека, че никога да не се застъпват с работното му време и да не нарушават домашния му уют — сега той беше изпаднал в ситуация, която цялата му власт, чар и такт не бяха в състояние да разрешат. Зад това, което направи Джуди, личеше истински гняв и тя не беше се размекнала. Освен това беше демонстрирала и физическата си власт над Грифин. Познаваше така добре тялото му, че го беше държала час и половина на прага на оргазма, беше го възбуждала почти до полуда, докато нервите му не издържаха.
	Беше докаран до смирение и дори унижение.
	От този момент нататък характерът на връзката им се промени и Грифин се отнасяше към Джуди с много повече внимание и уважение, не защото се страхуваше от нея, а защото беше направила точно това, което се беше заканила: беше го наказала!


	Но Грифин знаеше, че трябва още веднъж да рискува да я нарани и да предизвика яростта й. Трябваше да й изясни съвместното им бъдеще — справедливостта го изискваше. Една вечер, седмица след като го беше вързала и накълцала дрехите му, те лежаха голи на леглото й под слабите последни лъчи на залязващото слънце. И двамата изпитваха сластна умора, след като току-що се бяха любили, и всъщност на Грифин не му се говореше, но знаеше, че трябва да го стори. Здраво стисна ръката й, защото знаеше, че трябва да бъде напълно откровен с нея и че от това ще я заболи. Накрая простичко каза:
	— Дилия знае, че никога няма да изоставя нито нея, нито децата, Джуди. Твърде много се борих, за да постигна това, което съм, за да зарежа сега семейството си или да го наскърбя.
	Последва дълго мълчание. Той се почувства неловко, а Джуди изглеждаше толкова затворена и отчуждена, че Грифин се измъкна от леглото и с тихи стъпки се отправи гол към кухнята. Върна се с бутилка шампанско „Дом Периньон“.
	— Чудя се защо ли те търпи — каза Джуди.
	— Знае, че колкото и да е странно, може да се чувства в безопасност със съпруг, който постоянно се влюбва.
	Джуди го гледаше как развива телчицата и леко вади с палци тапата на шампанското. Личеше, че е ядосана. Трябваше да й го каже без заобикалки.
	— Първо, Джуди, срещам се с много красиви жени и им се наслаждавам. Второ, освен това имам и семейство. За мен това са две съвършено различни неща и се надявам, че го разбираш.
	Тя протегна ръка изпод омачканите чаршафи от канелено кафява коприна и пое чашата с шампанско, която Грифин й подаде.
	— Това, което искам да кажа и да подчертая, Джуди, е, че не искам да те наскърбя, нито пък да създам погрешно впечатление у теб, но трябва да разбереш, че никога, никога няма да оставя жена си. Би я наранило твърде много и никога не бих си го простил.
	Последва дълга пауза.
	— Всички така казват. — Джуди внимателно изля чашата си върху главата му. — И освен това, някой да го е искал от теб? Преди много години реших, че никога няма да се омъжа. Не виждах смисъл да си даваме с някого нереалистични обещания, щом не е сигурно, че и двамата ще можем да ги спазим.
	Грифин остави бутилката шампанско и се отправи към банята. Поне не му я беше разбила в главата. И най-накрая, просто и ясно, вече беше й го казал.
	Джуди продължи с унесен глас:
	— Все си казвам, че не бива да искам да се омъжа за теб и не мисля, че наистина го искам. Просто мразя това, че си женен за друга. — Тя повиши глас, за да може той да я чува и от банята. — Не искам щастието ми да зависи от някой друг, а всъщност изпитвам точно това чувство.
	Грифин пристъпи отново в стаята и тя си помисли колко е красив така — застанал на вратата и триещ с кърпа косата си. Той неуверено се опита да се усмихне.
	— По дяволите, Грифин, изслушай ме, моля те. Винаги съм ценяла независимостта си, но сега чувствам болезнена необходимост да ти разкажа всичко, Грифин, дори и най-малката тайна в живота си. — Тя втренчи поглед в тавана. — Сега съзнавам, че ти не изпитваш същото желание просто защото никой мъж не го изпитва. В един момент пожелах да бъда непрекъснато с теб. Но с разума си разбирам, че не искам да е така.
	Джуди удари силно по покривката на леглото с малките си юмручета. Последва късо мълчание. Тя внезапно седна и Грифин не можа да откъсне поглед от малките розови зърна на гърдите й. Хвърли кърпата на пода, приближи се до нея и се наведе над гърдите й, но тя го отблъсна.
	— Грифин, искам да запазя уединението си. Ако се присмееш на това, ще те убия, но доста често ми се иска да остана сама. — Тя отново се смъкна на леглото и се покри до шията със завивките. — Дори и когато не можеш да откъснеш поглед от циците ми.
	Той седна на края на леглото и я попита сериозно:
	— Защо? Защо ти се иска често да останеш сама?
	— Защото толкова много хора се ужасяват от самотата, вместо да я оценят. И на мен ми се случи веднъж, но не искам никога вече да се повтори. — Тя бавно се изтегли нагоре, седна, облегната на възглавниците, и каза: — Има страхотна разлика между това да бъдеш сам и да си самотен.
	Той я изгледа скептично. Джуди се поколеба и после добави:
	— Наистина човек понякога се чувства самотен, като се прибере вечер уморен след тежък ден и влезе в тъмния празен апартамент. Но предпочитам от време на време да се скапвам, отколкото да се вържа с някого, с когото всъщност не ми се иска да бъда. — Тя се намръщи. — И не ми се иска да бъда в същата роля в живота на някой мъж. — Скръсти ръце зад главата си и зърната й отново щръкнаха. — Слушаш ли ме, Грифин? Едно време, когато някой мъж ми кажеше, че е самотен, направо се разтапях. Но сега бягам като от огън.
	— Ти май искаш и вълкът да е сит, и агнето цяло.
	— По-точно казано: искам всичко наведнъж.
	Той се хвърли със смях върху нея.


	При следващото си посещение в Ню Йорк Максин беше очарована от Грифин.
	— Изглежда, най-накрая животът на всички ни се нарежда — говореше тя в кухнята на Джуди, докато аранжираше снопа от калии и розови рози, които беше донесла. — Не, благодаря ти, Франсета, обичам да се занимавам с цветята. Пейган и аз се оженихме сполучливо, имаме бебета и работа. Кейт се разведе сполучливо и има успех като писателка. И _най-накрая_ ти се влюби.
	Тя замислено помириса закръгленото бледорозово връхче на една розова пъпка.
	— Всички се надявахме, че ще бъде Ник, после — че ще бъде някой добър човек. — Тя свърши с вазата и отстъпи назад, за да й се полюбува. — А после вече не ни пукаше кой ще бъде, само да те направи щастлива. Скъпа, какъв е този „Дом Периньон“ в хладилника ти? Я кажи на Грифин, че предпочиташ _нашето_ шампанско. А сега слушай, защото съм ти приготвила малка изненада.


>>	43.

	Животът на Лондон и следобедният трафик бяха тотално объркани и Пейган и Джуди бяха една от причините за това. Пред вратите на Бъкингамския дворец се виеше много елегантна опашка от жени с големи широкополи шапки, украсени с цветя, и мъже с бледосиви цилиндри и черни костюми. Това бяха почетните гости на Н. В. Кралицата за годишната забава в Кралската градина. Пейган видя Кейт, която току-що бе предложена за „жена на годината“ от Асоциацията на жените професионалистки, и размаха поканата си в дебелия кремав плик с тъмночервения кралски герб на гърба. Поканата беше за времето между четири и шест следобед, но през вълшебната врата можеше да се влиза от три и петнадесет и, изглежда, много хора искаха да направят точно това. Кейт носеше кремав костюм от креп от „Тъфин и Фоал“ с жакет, украсен с волани. Пейган беше облечена в копринена рокля с форма на фуния и буфан ръкави в стил „ар нуво“ от последната розово-сива колекция на Жан Мюир, а Джуди изглеждаше необичайно въздържана в лимоновожълт ленен костюм от лятната колекция на Ги с малко по-тъмни обувки и широкопола сламена шапка.
	Най-хубавото от всичко беше преминаването покрай стражата, облечена в алени мундири, през големите черни порти със заврънкулки зад бариерите, които задържаха летните туристи. Трите влязоха и тръгнаха по настланата с чакъл пътека под арката на сдържано елегантната светлосива фасада. После се озоваха във вътрешния двор и заизкачваха широките, покрити с червен килим стълби към прага на самата кралица.
	— Това наистина беше изненада, Пейган. Още не мога да повярвам, че наистина съм _вътре_ в Бъкингамския дворец — каза Джуди. — И още не мога да разбера как си го уредила.
	— Никой не може да те уреди за Бъкингамския дворец — отвърна Пейган. — Кристофър предложи преди около година да бъдеш поканена заради доброволната ти работа във връзка с раковите изследвания.
	Намериха Максин, която беше гостенка на френския посланик, в главната зала, украсена в златно и алено също като преддверието и с наредени покрай стените стъклени витрини с безценен порцелан. Максин, с вид на истинска парижанка в бледозеления си шифон, им намигна и се отправи към тях. Четирите жени се поздравиха необичайно сдържано.
	— Хайде да отидем на слънце — предложи Кейт и те излязоха на оградената с балюстрада тераса, която опасваше задната част на двореца. Зад огромната морава имаше езеро, а зад него — гора. Трудно беше да се повярва, че тази градина е скрита в центъра на Лондон, човек имаше чувството, че се намира извън града. На кръгъл подиум Оркестърът на кралските морски пехотинци надуваше избрани мелодии от мюзикъла „Оклахома“, както правеше вече двадесет години. Отляво на терасата беше зелено-бялата раирана тента за чай. Сервитьорките в черни копринени рокли с перлени копчета вече се суетяха около малки кръгли масички, наредени с торти и чаени чаши. Отдясно се намираше малката кралска тента за чай, застлана с червен килим с разточително позлатени столове в стил „Риджънси“ и златна купа за чай на масата.
	Всички изглеждаха щастливи, докато се разхождаха по моравата. Приличаше на сватба на любим братовчед, само че без пияни вуйчовци. Половината жени бяха облечени като кралицата, а другата половина — като принцеса Анна. Една от гостенките носеше черни изпъкнали очила за слънце и яркорозова тясна рокля без жакет. Между белите ръкавици от шевро и украсените с рози шапки тя се открояваше като същество от друга планета. Като се има предвид, че през 1969 година беше модата на екстравагантните рокли, беше направо странно, че нямаше никоя докарана като хипи или като богата циганка, нито афганистанки с ексцентрични бродерии, нито индианки с ресни от еленова кожа или други етнически чудатости, въпреки че имаше доста дами, които приличаха на доячки, но бяха облечени в скъпи дрехи с романтични волани от „Лаура Ашли“.
	Към четири часа, когато оркестърът засвири химна, всички изведнъж се отправиха към терасата и застинаха в напрегнато внимание. Дребна фигурка, облечена в тюркоазено, пристъпи пред групата, която се появи на терасата, и стражите се втурнаха изненадващо живо да разчистят кралския път.
	Кралицата не беше в тюркоазено — фигурката се оказа придворна дама. Нейно величество носеше червена копринена рокля върху кремава фуста, която вятърът откриваше доста често. Тя и Пейган бяха единствените жени, които носеха обувки с ниски токове, но в края на краищата това си беше Нейната морава. Под широкополата червена сламена шапка лицето на Нейно величество беше бледо, изящно и оживено. Кралицата разговаряше с гостите, които церемониалмайсторите привикваха напосоки с мълчаливо кимване, и бавно се приближаваше към тентата си за чай. Лакеи с червени ливреи и бели чорапи сервираха, докато Нейно величество водеше непринуден разговор с дипломатическия корпус.
	Чаят беше напълно в стила на царуването на Едуард Седми: с торта на пластове с бяла глазура, светлооранжева торта на пластове, шоколадова торта, чинни с филийки хляб и масло, тънки като пергамент, кръгчета краставица, покрити със сирене крема и ситно накълцани корнишончета. Не се сервираше никакъв алкохол, но имаше в изобилие айскафе, чай и натурален портокалов сок.
	— Чудесно място да се съберем всички заедно — каза Джуди изпод периферията на огромната си сламена шапка. — Никоя от нас не е очаквала _това_ преди двадесет години. — Тя махна с ръка към бляскавата сцена, докато сядаха на една маса.
	— Никога не сме очаквали _каквото и да било_ от това, което ни се случи — каза Кейт, приглаждайки кремавите си дантелени волани. — А пък никога не получихме нещата, които _наистина_ очаквахме, като например Приказния принц.
	Те бъбреха безспир и често се кикотеха заразително, говореха за деца, съпрузи, любовници, къщи, приятели, врагове и всякакви дреболии, с които изобилства човешкото всекидневие. След това, вече по-сериозно, се впуснаха в една помъдряла версия на начина, по който си говореха на лунна светлина, след като загасяха лампите в училището, и разискваха какво биха искали да ги научат там.
	— Да си печеля сама хляба — заяви твърдо Пейган.
	— Да управлявам сама финансовите си дела — каза Кейт. Мислеше си колко зле беше стопанисвано бащиното й имение.
	— Да осъзнаем, че ще се сблъскваме с неприятности — започна сериозно Максин. — Не можем да очакваме, че винаги ще минаваме между капките, и да се държим като принцесата, която спала върху граховото зърно. Да не се надяваме, че няма да намерим нищо твърдо под дюшека. Леглото винаги е на бучки.
	Джуди каза:
	— Иска ми се да не бяхме си втълпявали, че ще се провалим, ако нямаме мъже, защото без тях ще бъдем без положение в обществото и без закрила.
	— Идеята я бяхме възприели от майките и бащите си — отбеляза Кейт. — Именно майките ни възпитаха да сме зависими и мързеливи за това, което е най-важно — да мислим.
	— Мисля, че не можем да съдим родителите си, че не са ни научили на нещо, което самите те не са знаели — възрази Максин. — Те направиха всичко, което зависеше от тях.
	— Там е работата — каза Джуди. — Някак си добиваш чувството, че една зависима жена е женствена, а една независима — _не е_, че не е женствено да носиш отговорността за самата себе си.
	— Можех да избегна много от проблемите, с които се сблъсках, ако имах самочувствието, че мисля със собствената си глава, вместо да разчитам на мнението на други хора — съгласи се Кейт.
	Станаха и се заразхождаха по моравата. Отправиха се към езерото и розовата градина зад него, а Кейт продължи:
	— От самото си раждане сме загръщани с топли дантелени шалове и е много изкушаващо да не се стараеш да се измъкнеш от тях, а да си останеш сгушен в дантелите и да отстъпиш на някой друг да управлява света вместо теб. Но тези шалове са всъщност паяжините на измамната сигурност.
	— Което е по-лошо от никаква сигурност — намеси се Максин, — защото те правят човека уязвим, когато разбере, че дантеленият му шал е отнесен от съдбата и той е останал гол и беззащитен.
	Джуди кимна в знак на съгласие. Мислеше, че би било добре да може да откъсне една роза и да я изпрати на майка си.
	Но розовата градина беше толкова малка!


>>	44.

	Скоро след като Джуди се върна в Ню Йорк, Том цъфна на вратата й.
	— Осигурихме си първия мръсен филм. „Емпайър Студиос“ са купили онзи френски филм, „Q“. Заглавието е игра на думи, нали помниш? На френски значи „дупе“. Лили играе главната роля и ние трябва да й организираме рекламното турне. Трябва да измислим нещо по-специално, защото английският й не го бива много. Нещо против да се заемеш с това?
	— Не, разбира се. Може да го вържем и с Годината на изумрудите, организирана от Бижутерската федерация. Мислиш ли, че на Лили няма да й хареса да обикаля накичена с изумруди за два милиона долара? И това ако не е нещо специално!
	Джуди уреди обиколката за началото на януари, който почти винаги беше мъртъв сезон: нямаше никакви особени събития, всеки си стоеше вкъщи пред телевизора. Реши да придружи Лили, защото Лили беше определено труден човек, а и изумрудите можеха лесно да й навлекат някаква неприятност. Така или иначе, на Джуди й беше време да иде в прованса.
	След спънки от Легиона на благоприличието и от многобройни религиозни организации от Байбъл Белт*, „Q“ излезе на екран точно преди двадесетия рожден ден на Лили и след Коледа тя излетя за Щатите да го рекламира. Серж беше пристигнал преди нея. Искаше да поговори с някои хора от Крайбрежието**. За изненада на Лили той не я посрещна, когато пристигна, но рецензентът, когото бяха наели и който я чакаше на летището, й каза, че Серж не се чувствал добре и щели да се видят при басейна на хотела. „Позната история — помисли тя — сигурно е махмурлия. Или е с маце.“ Много й беше неприятно: да прелети половината свят, за да се види с него, а той дори да не си даде труд поне да се яви на летището.
	[* Области в САЩ, характеризиращи се с наличието на фанатизирани религиозни организации, придържащи се стриктно към Библията. — Б.пр.]
	[** Тихоокеанското крайбрежие на САЩ. — Б.пр.]
	Цупеше се през целия път до Бевърли Хилс.
	Откри Серж да лежи на жълта кушетка от слънчевата страна на аквамаринения правоъгълник. Срещу него имаше редица отворени отпред кабини с навеси в жълто и бяло. Няколко деца скачаха от трамплина в единия край, но освен тях никой друг не плуваше: никоя от жените не беше с коса, която да може да се мокри. Прическите им бяха безупречни и с двадесет години назад в модата, а някои от тях дори носеха диамантени бижута с банските си костюми. Серж погледна Лили, вяло помаха с ръка и изстена:
	— Божичко, колко ми е зле!
	Тя се насили да изглежда загрижена и внимателна, приведе се да го целуне по бузата.
	— Какво има, Серж?
	Той отново изстена с раздразнение, почеса косматия си корем, повдигна слънчевите си очила и каза:
	— Черният дроб. Хотелският доктор каза, че имам нужда от почивка. Господи, не мога да ти опиша колко зле се чувствам.
	— Защо не си легнеш тогава?
	Тя все още не беше убедена, дори не повярва, че е ходил на лекар. Просто му беше адски приятно да си лежи тук на слънце, а палмите да полюшват листа над високите розови стени. Сигурно си беше скрил тук някое маце.
	— Какво пиеш?
	— Шибан портокалов сок и нищичко в него — докторът така нареди.
	— Може ли да опитам? — Тя си сръбна от чашата му. Наистина беше само портокалов сок. Може пък _действително_ да беше болен.
	— Искаш ли сок или нещо друго, Лили?
	— Не, благодаря, може би нещо за ядене. Този доктор даде ли някакво лекарство? Колко време мислиш, че ще си болен? Трябва да тръгнем в четвъртък, както знаеш.
	— Да, притеснявах се за това.
	Докато Серж се надигаше от кушетката и се увиваше в лимоненожълта хавлиена роба, Лили още веднъж обходи с поглед басейна. Мъже на средна възраст с черни очила четяха „Варайъти“. Неколцина други, с тъмен загар и тежки златни верижки около врата, едновременно пушеха пури, играеха табла и говореха по телефона.
	— Изобщо не си представях така Холивуд. Тези хора изглеждат толкова обикновени, съвсем като всички останали семейства, отишли на курорт.
	Какъв хотел беше избрал Серж? Къде бяха звездите? Лили беше разочарована.
	В момента, когато Серж се помъкна към масичките на кафенето в единия край на басейна, едно бледо, изящно същество със златни къдрици до кръста се появи на стъпалата, водещи към хотела. Носеше виненочервен цял бански костюм, виненочервени сандали с висок ток и ноктите на краката й бяха лакирани в същия цвят. Нежно и внимателно, като че ли се грижеше за болно дете, тя прилежно започна да маже с плажно масло гърдите на мъжа, който я придружаваше — дребно съсухрено джудже с глава, подобна на изпъстрено с кафяви петънца яйце.
	— Това не е „звездичка“, а курва — каза Серж, отгатвайки мислите на Лили. — Някои от тях са наистина _прекрасни_, скъпа. Тази е виждала повече хотелски легла, отколкото разпространителите на Библията от организацията „Гидиън“*. Ела сега, ако искаш да хапнеш.
	[* Организации, чиято дейност включва слагането на библии на нощните шкафчета в хотелските стаи. — Б.пр.]
	Приближиха се до една от белите тапицирани пейки, седнаха и си поръчаха салата „Цезар“*. Серж мрачно я зачопли.
	[* Мексиканска салата от марули, аншоа, пържени кубчета хляб, леко сварени яйца, чесън и други подправки. — Б.пр.]
	— Всъщност, Лили, докторът ми забрани да пътувам с теб. Трябва да остана тук, може би да вляза в клиника, да си направя изследвания…
	— _Не ти вярвам!_ — Лили тресна вилицата на масата, наведе се към него и вбесено зашепна, за да не чуе келнерът. След онази статия от Кейт в „Глоуб“ изпитваше ужас да се среща с журналисти без Серж. — Сама ще говоря с този доктор.
	„Само че това няма никакъв смисъл“ — помисли си тя. Серж сигурно се беше разбрал с него. Правилно се беше досетила в началото. Той си е намерил някоя кучка. Кадифенокафявите й очи гледаха свирепо.
	— Намерил си някоя тук. — Тя говореше тихо, бързо и яростно.
	Серж знаеше, че тя ей сега ще избухне.
	— Само това липсваше. Да нямам никаква закрила по време на турнето, защото моят тъй наречен мениджър си почива в Холивуд, този прочут курорт. Тя го погледна свирепо. — Чупиш ме на това турне, за да можеш спокойно да чукаш някоя друга мацка, и то с _моите_ пари.
	— За Бога, Лили, трябва ли да правим скандал, преди да са минали и пет минути, откакто си дошла? Дори и да не знаят френски, хората чуват, че се караме. Не повишавай шибания си глас и мисли с шибания си мозък.
	Трима млади мъже се стовариха на пейката от тяхната страна, поръчаха си три кафета без мляко и поискаха телефон.
	— Помисли само — настоя Серж. — Нито веднъж не съм те оставил да се срещнеш сама с някой проклет репортер, откакто онази английска кучка те оклепа, така ли е? Е, мислиш ли, че изведнъж ще те бутам да ходиш на адски важно и скъпо четириседмично турне съвсем сама? Моето финансово бъдеще е заложено на карта в същата степен, както и твоето.
	— Истина е. — Но все пак тя изпитваше някакво неприятно чувство. — Не ми казваш всичко. Нещо не е наред, извърташ. _Усещам го._
	— Лили, скъпа, когато ми паднеш насаме в малкото ни розово бунгало, ще ти избия шибаните зъбки, ако не млъкнеш — каза Серж. — Чувствам се като смъртник; всъщност може би наистина умирам, а ти правиш скандал. — Той изпитваше едва ли не самодоволство, че за първи път тя грешеше. — _Няма_ друго маце тук, но дори и да имаше, нищо нямаше да мога да му направя. Толкова ми е кофти, че не мога да си вдигна главата, а да не говорим за нещо друго. — Серж бутна салатата си настрана. — Можеш сама да говориш с доктора, като дойде да ме види утре. Между другото, помолих го да те прегледа набързичко. Помислих си, че не е лошо да проверим дали наистина си добре, преди да започнеш това турне. И не се притеснявай — _не отиваш_ сама. Президентката на рекламната агенция, която организира турнето, ще пътува с теб, а аз ще ти се обаждам всяка вечер… А сега, _моля те_, може ли да получа малко съчувствие?
	Той с положителност не изглеждаше добре. Всъщност — видът му беше ужасен. Разкаяна, Лили се наведе към него и го потупа по ръката.
	Серж _наистина_ беше болен. В действителност беше пипнал сифилис. Преди няколко дни бе забелязал две подутини на слабините си, а после откри и малко мехурче под препуциума. „Мамка му“ — си беше помислил и бе позвънил на доктора, защото с това шега не бива, то може да ти скапе мозъка, да те парализира, да ти унищожи носа, дори да те убие.
	Докторът отправи обичайното предупреждение за уведомяване на секспартньорите, моментално игнорирано от Серж, и предписа незабавно лечение с пеницилинови инжекции — тъкмо това бе причината Серж да не заминава никъде и да зареже турнето, което предвиждаше всеки ден да са в различен град.
	Слава богу, че не беше се докосвал до Лили от известно време. Но въпреки това докторът беше казал, че трябва да й направи общ преглед. Тя щеше с изненада да открие, че в него е включено и гинекологично изследване, но Серж щеше да предостави на доктора да се оправи с това — плащаше му достатъчно, за да бъде дискретен.
	Ако Лили беше чиста, нямаше нужда да й казва нищо. Не искаше да я разстройва преди турнето. Но се притесняваше. Не му се искаше да изпраща машинката си за пари сама някъде, където няма да може да я държи под око.


	И така, Лили пристигна сама на летище „Кенеди“, загърната в дълго до глезените палто от черна лисица, косите й образуваха тъмен облак около бледото котешко личице. Изморена от нощния полет, тя едва размени няколко думи с Джуди по пътя към хотел „Пиер“, където я чакаха двама бодигардове и човек от охраната на Бижутерската федерация. Влязоха заедно в канцеларията на управителя, превъртяха ключа на вратата, отключиха сейфа, извадиха отвътре голяма плоска тъмнозелена кожена кутия, сложиха я на бюрото на управителя и я отключиха. Всички отправиха поглед към Лили. Тя се приближи, бавно отвори капака и присъстващите затаиха дъх.
	Вътре, върху тъмнозелено кадифе, като символ на Годината на изумруда, лежеше великолепна гривна от ослепителни изумруди, заобиколени с диаманти, брошка от изумруди и диаманти, чифт зелени обици на винт, чифт тежки висящи ивици и два пръстена към тях — и двата от изумруди с четвъртита форма, обградени с диаманти. Но основният експонат беше една великолепна изумрудена огърлица.
	Бавно, с две ръце, Лили вдигна и я сложи до бялата си шия. Умората й се стопи, когато погледна в огледалото зеления огън, който пламтеше на гърдите й.
	— Нека ви покажа какво може да се направи с нея — каза Джуди, вдигна една сребърна диадема, закрепи огърлицата на връхчетата й и така я превърна в тиара, после леко я положи на главата на Лили. Стори им се, че Лили порасна поне с една педя. Беше величествена като Снежната царица.
	— Така ще бъде чудесно — каза Джуди. — Ще ви снимаме с това, след като се освежите. Извинете за бързането, но снимките ни трябват веднага за материалите за пресата. В апартамента ви чака фризьор.
	Към пет часа същата вечер голямата зала за приеми беше замъглена от цигарен дим и гъмжеше от журналисти, прелистващи тъмнозелените папки с информационни материали. Всички утихнаха, когато Джуди стъпи на подиума, за да представи Лили, после отправиха очаквателни погледи към вратата, зад която Лили бавно броеше до десет, преди да влезе.
	И изведнъж тя се озова в залата — с отметната глава, вдигната брадичка, в бяла сатенена вечерна рокля — съвършен фон за изумрудите, които искряха от косата й, шията, ушите, китките.
	Усмихна се бавно и нежно, после се приближи до Джуди, обгърната от зелен пламък, в рокля, подобна на лунен лъч.
	„Има финес — помисли Джуди със задоволство, — прилича на принцеса, не на евтината стриптийзьорка, която очаквахме. И какъв контраст с онези мокри дрипи, които носеше във филма! Защо пък да не накарам Ги Сен Симон да се заеме с дизайна на целия й гардероб по време на турнето!“


	В цяла Америка хотелските детективи ги очакваха, а полицията беше нащрек. След предаването „Днес“ и други телевизионни и вестникарски интервюта в Ню Йорк те излетяха за Сиатъл, после на юг за Хюстън, Далас и Атланта, отново на север към Филаделфия, Бостън, Кливланд, Балтимор и Детройт, после Лос Анжелис, Синсинати и Питсбърг, където Лили беше обсадена от тълпата и те бързо решиха да сменят хотела. За Лили градовете представляваха една неясна, объркваща смесица от хотелски апартаменти, строго охранявани коли, самолети, магнетофони, фотоапарати и въпроси. Тя трябваше да се концентрира, за да схване въпросите, често изричани бързо и с необичайно произношение, понякога собствените й отговори я дразнеха, друг път си търсеше думите, но пресата беше дружелюбна, а отзивите — фантастични.
	Мърв Грифин беше непринуден, Фил Донахю — привлекателен. Майк Дъглас леко я взе на подбив за това как ли се чувства едно бедно сираче, накичено с изумруди за два милиона долара. Накрая той шеговито заключи, че изумрудите са почти неудобство за всяка нормална, щастлива жена — изискват прекалено много грижи и отговорности. Джони Карсън хареса Лили от пръв поглед и успя да отрази кариерата й достоверно, но със съчувствие, като направи гадните неща да звучат ужасяващо, но като низ от препятствия, които Лили е трябвало да преодолее, за да достигне това, което й е било предопределено в действителност: да бъде в центъра на славата и да сияе с блясъка на тези зелени изумруди.
	Въпреки това Лили усещаше, че се повтаря твърде често, когато със запъване се мъчеше да дава различни отговори на едни и същи въпроси, изричани от различни уста и пред различни микрофони. Рядко напускаше хотела и вечеряше в апартамента си. Понякога включваше телевизора, но обикновено заспиваше преди края на програмата.
	Въпреки лукса и грижите, които я заобикаляха, в понеделника на четвъртата седмица тя стоеше със зачервени очи, потисната, изтощена и кихаща под хапещия леден вятър на Чикаго.
	— Горе главата, това е последната ти седмица — утешаваше я Джуди. Малката не й беше създавала никакви неприятности досега. Беше тиха, всъщност почти отпусната, въпреки че като по чудо се оживяваше, щом видеше фотоапарат.
	— Чудесно се справи досега. _Всички_ са изтощени и объркани след три седмици пътуване. _Всички_ повтарят едно и също. Знаеш ли какво, ако наистина се чувстваш много зле и не можеш да се справиш, ще анулирам всичко за този следобед. Единственото наистина важно нещо е Соупи Финеган тази вечер. След това ще те напъхаме в леглото, ще ти дадем няколко аспирина и ще те оставим сама.


	Соупи Финеган беше усмихнат, нетърпящ възражения ирландец, зареден с двойна доза ласкателства и тройна доза чар, които внимателно бяха насочвани към неговата публика, състояща се от почтени буржоазни матрони. Соупи знаеше как те реагират на всяка негова дума, намек или жест; той почти ги виждаше: с крака на масата и чаша кафе в ръка да гледат своя добър приятел Соупи, който се придържа към техните стандарти и споделя техните възгледи, който иска, също като тях, спокоен безпроблемен живот и се радва на същите прости семейни удоволствия като тях. Не беше необходимо да знаят; че Соупи носи ластичен колан под костюма си, току-що си е направил втора козметична операция на лицето и е побъркан на тема средства против запек, особено клизми, правени от млади санитари.
	Докато чакаше знак от водещия, Лили си налагаше да не сяда на предложения стол. Ако седнеше, нямаше да може да се изправи. Трябваше да изиграе само това малко представление и после щеше да се строполи в леглото и щяха да повикат лекар. Челото й гореше, главата й бучеше; едва чуваше. С положителност не можеше да продължи на следващия ден.
	По-късно тя щеше да съжалява, че се бе съпротивлявала онази вечер, тъй като Соупи Финеган безмилостно я принесе в жертва на олтара на почтеността. Беше чаровно внимателен към нея в зелената стая и Лили беше неподготвена, когато той внезапно започна да я напада с висок, бърз, осъдителен монолог, да се нахвърля върху нея с въпроси, като че ли тя беше на кръстосан разпит, при това сам си отговаряше и не й даваше възможност да каже нито дума. След една дълга тирада Соупи внезапно се отдръпна от камерата и се обърна към обърканата Лили:
	— Как точно бихте определили себе си?
	— Ами, аз съм актриса.
	— Значи не бихте се определили като _жена_, която се _излага на показ_ и то почти веднага след като е завършила _училище_ и то за който и да е _господин_, готов да плати за това съмнително _удоволствие_?
	Соупи говореше все по-високо и бързо. В режисьорската будка Джуди скочи. Предвиждаше какво ще стане. Самодоволният глас продължаваше да обвинява Лили:
	— _Да разголвате тялото си за наниз изумруди!_
	Джуди хукна по коридора към студиото. Лили никога нямаше да успее да се справи сама.
	Но тя успя. Зашеметена от гръмогласния поток обвинения, Лили отначало се уплаши, че ще избухне в сълзи, помъчи се да отговори, търсеше с мъка английските думи и заекваше. Но достатъчно беше плакала тайно. Досега винаги беше успявала да прикрие истинските си чувства пред хората. Това беше единствената й защита — и тайна гордост. Да плаче заради това копеле? Без много да мисли, тя прикри чувствата си с гневно действие — скочи на крака и откъсна изумрудите от ушите си.
	— Това не са мои изумруди — каза тя с нисък глас. — Писна ми от вас, и от тях. _Знаех си_, че носят нещастие. Изумрудите винаги носят нещастие!
	Измъкна рязко гривните от китките си, задърпа с две ръце огърлицата, като счупи закопчалката и одраска врата си.
	— _Вие_ ги носете — извика тя и хвърли бижутата в закръгления скут на слисания Соупи Финеган. — _Вие_ изпитайте какво е да те изкарват на показ като животно от цирка.
	Лили не знаеше какво прави, само съзнаваше, че трябва да избяга; стрелна се покрай камерите и бодигардовете си към вратата на студиото и налетя на Джуди, която се беше втурнала по коридора от противоположната страна.
	— Моля ти се, Лили, върни се, ще продължим заедно. _Моля те, моля те._
	Лили я отблъсна и я изгледа яростно.
	— Лили, на _твоя_ страна съм. Но не можеш да си позволиш да избухваш така.
	Лили продължаваше да я гледа свирено. Джуди също кипна.
	— Защо хората трябва винаги да са мили? Трябваше да си премълчиш и да се усмихнеш или да изглеждаш изпълнена с достойнство, за бога, тогава можеше да спечелиш поне малко съчувствие от публиката. А сега се държа като невъзпитано хлапе от улицата, точно както той те описа. _Да кажеш, че изумрудите носят нещастие! И то два пъти!_ След броени часове това ще се говори из цяла Америка.
	Тя направи знак на обикалящите наоколо бодигардове.
	— Да се върнем в гримьорната ти, Лили. Господи, не мога да реша дали да се обадя на Бижутерската федерация и да им се извиня, или кротко да си прережа гърлото.
	„Или пък твоето“ — помисли си тя, докато мъкнеше Лили по коридора, отпращаше с махване хората и не спираше да мърмори:
	— Не мога _да повярвам_, че го остави така лесно да те хване натясно, толкова е _непрофесионално_, Лили. Можеш ли да си представиш Джейн Фонда или Лайза Минели да се държат така? Или която и да е друга известна актриса? О, боже, къде ли мога да намеря бижутер по това време да поправи тази огърлица, преди да заминем утре?
	— Аз заминавам сега — каза рязко Лили, когато влязоха в гримьорната й. — Никакво турне.
	— _Не можеш_ да си тръгнеш по средата на турнето — ужасено каза Джуди.
	— Напротив, мога. И още как! О, забравих това. — И тя издърпа пръстените от пръстите си, внимателно ги сложи на масичката с гримовете, грабна си палтото и излезе.
	Щом се върна в хотела, Лили хвърли няколко дрешки в един куфар и поръча разговор със Серж. Той не беше в бунгалото си. Отново му телефонира, когато стигна до летище „О’Хеър“, но пак никой не отговори.
	Главата я щракаше от болка. Лили седна и прекара два часа в очакване на самолет за Лос Анжелис и неговото спокойствие.


	Серж беше поразен, като видя раздърпаната Лили да се появява среднощ в стаята му. Седна в леглото си. Беше сам. И двамата отбелязаха това.
	— Какво става, по дяволите? Трябваше да си на турне още цяла седмица. — Той сънливо присви очи от внезапната светлина. — Къде е онази от рекламната агенция? Не плачи, ангелчето ми, ела при тате. Лили се хвърли в обятията му. Серж я ужасяваше, потискаше я, биеше я, но въпреки това Лили все пак се чувстваше сигурно с него.
	— Тя е в… в… все още в Чикаго. Аз ти звънях от хо… хо… хотела, после пак ти се обадих, когато сти… сти… стигнах до летището, пратиха да те търсят, но т… т… теб те нямаше и аз ча… ча… чаках на „О’’Хеър“ и х… х… хванах следващия самолет дотук.
	Тя отново избухна в сълзи.
	— Хайде, хайде, ангелчето ми, успокой се. Каквото и да се е случило, Серж ще го оправи. Хайде, хайде, ето така. — Той продължи да гали косата й, докато хълцанията преминаха в подсмърчания, после я обърна към себе си и я целуна. — Хайде сега, ангелчето ми, кажи на Серж какво има.
	Последва мълчание, после Лили каза:
	— Първата част беше чудесна и приемът в Ню Йорк беше чудесен, всички се държаха толкова добре. — Тя отново млъкна за момент. — Жената от агенцията беше мила и внимателна. Но имахме _толкова много_ демонстрации на ден, а английският ми просто не го бива много. — Тя кихна. — Такова облекчение е да говоря отново на френски с теб. И то без да ме дебнат. — Тя се закашля силно. — Винаги на английски, разбираш ли, и толкова бързо… После хванах някакъв вирус и хотелският доктор, май беше в Мичиган, ми даде хапчета, но те ме направиха сънлива и глупава. Главата ми беше като голям балон, натъпкан с памук.
	Лили грабна друга хартиена кърпичка, тъй като започна отново да киха.
	— До вчера вечерта главата ми се пръскаше от болки и взех някакви други лекарства, защото, кълна ти се, иначе нямаше да мога да мръдна.
	Тя смъкна обувките си, после дрехите и ги пусна на купчинка до леглото.
	— И най-накрая тази отвратителна малка свиня да ми каже такива гнусни неща пред хиляди хора — каква гадна курва съм и какъв възмутителен пример за младежта на Америка…
	Серж си помисли, че дори й с течащ нос и сълзящи очи, дори когато напълно е загубила самообладанието си, голата Лили, въпреки всичко, представлява страхотна гледка. И за негова изненада, тя му беше липсвала. Все едно някой да открие, че му е липсвало кучето, което обикновено е ритал.
	— Имах чувството, че съм на кръстосан разпит за убийство.
	— Хайде, хайде, цветенцето ми — утешаваше я Серж, обгърнал я успокояващо с една ръка.
	Серж се обади на Джуди в Чикаго и с тъжен глас обясни, че Лили има тридесет и девет градуса и че докторът е наредил да не я безпокоят. Надявал се, че ще се оправи след няколко дни. Може би не е трябвало да я пуска на турнето, горкото дете. Била се скъсала от работа цяла година, наистина била преуморена, а сега пипнала и грип.
	Но Лили не се оправи след няколко дни. Беше работила под напрежение нонстоп месеци наред, беше придумвана, подлъгвана и тласкана до изнемога от Серж. Две седмици по-късно все още беше на легло, отпусната и апатична. Не даваше признаци, че чува Серж, ронеше безмълвно сълзи, ако някой й заговореше, не искаше нито да яде и да пие, нито да чете или да гледа телевизия. Просто лежеше в леглото, равнодушна като парцалена кукла.
	— По-добре е да я преместим в частна клиника — каза лекарят. — Тя страда от това, което се нарича изтощение или клиническа депресия — така обикновено се описва това състояние, когато се касае за знаменитост. Страхувам се обаче, че й предстои тежка нервна криза.
	Последва мълчание.
	Серж изглеждаше загрижен.
	— Кога пак ще може да работи? — попита той.


>>	45.

	Кап Камера е скалист нос на френската Ривиера, на половин час път с кола от Сен Тропе. Бял фар на самия ръб на стръмната скала предупреждава корабите да се държат на необходимото разстояние. Над него, здраво прилепени към стръмния планински склон, са се скупчили новопостроени вили от неизмазани тухли, гол бетон и обикновено дърво. Тези жилища са мебелирани в стил, който французите наричат „съвременен“ — с конусообразни плетени столове, които изглеждат неспособни да издържат кръгъл човешки задник, маси, покрити с ръчно изработени керамични плочки и размазани ярки петна.
	През пролетта на хиляда деветстотин и седемдесета година Серж беше заел една от тези вили от приятел ерген, за да може Лили да се възстанови на свежия средиземноморски въздух. Радваше се, че се отървава от нея за един месец. Тя изглеждаше лишена от енергия и издръжливост и избухваше в сълзи, щом й предложеше да поработи малко.
	След кризата двадесетгодишната Лили бе изгубила самоувереността и куража си. На двадесет години се страхуваше да се среща с непознати хора и изпитваше ужас да бъде сама. Серж виждаше, че е по-лесно да я манипулира, когато е послушна и апатична, но също така разбираше, че тя бе загубила необичайната жизненост, която придобиваше, когато застанеше пред камерата. В момента обаянието на Лили беше изчезнало. Лицето беше същото, тялото — същото, но в нея нямаше живец. Лили беше общувала много малко с нормални хора. Нейният успех неизбежно привличаше зяпльовци, мошеници и сексуални използвачи. Жените бяха винаги нащрек с нея, нямаха й доверие и й завиждаха заради хипнотичното влияние, което имаше върху мъжете. Затова нямаше приятелки, които да й възвърнат жизнеността. Серж опита всичко. Утешаваше малката кучка, ласкаеше я, чукаше я замаяна, плашеше я, дори я наби няколко пъти. Два филма бяха анулирани — беше имал дяволски късмет, че разходите за медицинско лечение се покриваха от специалната клауза в договора — и беше загубил изгоден договор за плакат. Тя не му беше донесла нито пени през последните шест месеца, а медицинските й разходи му струваха цяло състояние.
	Докторът беше препоръчал много слънце и спокоен живот — никакви приеми, никакво късно лягане и дори… никакъв Серж. Затова той беше наел сестра да се грижи за нея. Жена, на която можеше да се довери. Серж си обеща да хване първия самолет за Ница, дори само ако надуши, че някой друг мъж обикаля наоколо. Беше дал на сестрата огромно допълнително възнаграждение да държи Лили непрекъснато под око и за да се застрахова и от хомосексуалните, и от хетеросексуалните навлеци, бе избрал най-грозната кучка от всички сестрински каталози в агенцията.
	Лили усещаше, че я шпионират, обаче не й пукаше. Искаше само да я оставят на мира. При все това се развесели веднага щом колата с нея и сестрата излезе от сянката на палмите на летището в Ница и потегли под средиземноморското слънце.
	От къщата гледката към морето почти се закриваше от гъстата зеленина, провиснала от покрива над стъклените врати; светлината, която проникваше през тях, беше слаба и зелена. Но навън, в двора, под яркото слънце на Прованс, застанала сред виещата се тъмнозелена джунгла, осеяна с твърди розови цветчета здравец, загледана в малките бели яхти, които плуваха бавно по тъмносиньото море под лазурното небе, Лили протягаше ръце към слънцето. Най-накрая беше сама, свободна от всякакъв натиск, спокойна.
	Само няколко от съседните вили бяха заети толкова рано през годината и Лили можеше да се скита из селото, без да я разпознаят. Всяка сутрин се печеше гола на частния си плаж, въпреки че водата беше все още твърде студена за плуване.
	Една сутрин, тъкмо когато се канеше да изкачи отново виещия се каменист път до къщата, за да обядва, тя почувства, че някаква сянка пада върху тялото й. Отвори очи и с ужас видя черна фигура в гумен костюм, — наведена над нея.
	— Лили! Сигурен бях, че си ти! — каза Цимер. Беше ловил риба с харпун в залива.
	Лили беше очарована да го види, а и Цимер очевидно също се радваше, че я е срещнал.
	— Отседнал съм в съседния залив. Затворил съм се за един месец да пиша сценарий. Ти си първата жена, която виждам от седмици насам. Заминавам в понеделник, което значи, че няма да сме много време заедно, защото съм обещал на семейство Фурие да обядвам с тях утре.
	Той я погледна. Беше чул, че е болна и че трябвало да анулира няколко ангажимента, но сега изглеждаше чудесно.
	— Техните приеми винаги са страхотни. Защо не дойдеш и ти?
	— Не искам да виждам хора.
	— Сложи си фередже и говори само с мен — каза Цимер. — Серж не може да има нищо против, щом съм с теб.


	Лили не беше попадала на по-екзотично място от дома на семейство Фурие. Господин Фурие беше богат белгиец, който работеше в транспортния бизнес. За компенсация на тежката си работа той се обграждаше с разкош и лукс, който включваше и колекция от произведения на изкуството, съставена главно от голи тела. Прикриваше порнографията под булото на почтеността — всички произведения, които притежаваше, бяха или наистина антични, или изработени от прочути скулптори и художници. От двете страни на дъбовата врата стояха няколко голи дами, които безнадеждно стискаха смъкналите се от телата им мраморни драперии. Огромният вестибюл беше окичен с акварели, представляващи циганки, разсъбличащи се в какви ли не съблазнителни пози.
	Книга за посетители, подвързана с кестенява кожа, лежеше отворена на масичката до входа. До нея беше гипсовата отливка на мадам Фурие като младоженка — по-точно казано, това беше ръчно боядисано копие на задните й части, навремето обилно наплескани с вазелин, преди да бъдат покрити с дебел слой гипс.
	Каменни нимфи с човешки ръст бяха наредени от двете страни на пътя през градината до плувния басейн, на единия край на който се вихреше безспир неистова каменна оргия. Зад басейна се намираха три гръцки храма с коринтски колони, а под централния фронтон продължаваше друга, по-уравновесена веселба. Слуги индийци с тюрбани на главите предлагаха напитки, включително пет различни вида прясно изстискани плодови сокове за всички, които не желаеха уиски или шампанско, а също така изобилие от горещи тестени хапки във форма на мидички, пълни с морски деликатеси.
	Когато Лили се появи между гръцките колони, облечена в бикини от шифон с телесен цвят, последва леко, но забележимо утихване на разговорите. Тя се настани на кушетка, застлана с пурпурна памучна покривка. Индиец с розов тюрбан й се поклони и й поднесе хайвер от сребърен поднос, студен омар и ястие от морски раци — от друг. Неочаквано Лили отново изпита глад.
	Цимер се подпря на лакът.
	— Виж кой дойде — промърмори той. — Стиаркос с Ла Дивина*, която, както винаги, пристига последна.
	[* Божествената (итал.). — Б.пр.]
	Всички очи се отправиха към кипарисовата алея — по нея бавно се приближаваше дребен среброкос мъж, вървеше бавно към басейна. До него крачеше Ла Дивина, изглеждаща точно както на всичките си албуми — с великолепна, отметната назад глава. Ла Дивина имаше голям нос, голяма уста и голяма глава; дългата й гъста черна коса правеше горната част на тялото й малко тежка, очите й на сърна, покрити с обилен грим, блестяха. Тя беше трудна примадона, която години наред (от тях поне четири, преди да почине жена му) открито беше любовница на Джо Стиаркос.
	Сега, докато бавно се придвижваше напред, полюшващите й се високо повдигнати гърди заплашваха да изскочат от ниско изрязаното деколте на газената й рокля с цвят на зелена богомолка. Вече не пееше в операта, но гласът й все още беше превъзходен. Из цял свят хората чакаха по цяла нощ, за да си купят билет за някой от концертите й, а менажерите потръпваха от мисълта за неприятностите, които им причиняваше. Домакинята изпърха напред да поздрави последните си гости; индийците с тюрбани запредлагаха нови блюда — прясна сьомга, подправена с копър.
	Скоро след това мадам Фурие плесна с ръце и предложи да вечерят.
	— Мислех си, че _това_ е вечерята — изстена Цимер и прибави: — Вече ядох твърде много. — Искаш ли да се запознаеш със Стиаркос? Той е приказно богат корабовладелец и има чудесна колекция от произведения на изкуството. Наистина е много мило старо момче.


>>	46.

	Лили се люлееше в хамака във вътрешния двор, ухаещ на здравец, и чуваше как сестрата спори с някого на входната врата. Накрая тя се появи със старинна позлатена клетка за птици в ръка. В нея имаше едно бяло какаду.
	— Не знам къде ще сложим _това нещо_ — един господ знае какво яде!
	Красивата птица погледна Лили с блестящи като топази очи. Очарована, Лили скочи от хамака и вдигна жълтите презрамки на горнището на банския си костюм.
	— Няма ли картичка?
	— Не, и момчето, което го донесе, не знае кой го праща.
	Половин час по-късно, докато Лили още си играеше с какадуто, пристигна и един храст камелии. От едно кичесто клонче висеше малко пакетче, опаковано в бледосиня коприна и привързано с фина златна верижка.
	— Вижте колко е тежка тази тънка верижка — каза сестрата. — Мислите ли, че е _истинско_ злато?
	В бледосиньото копринено пакетче имаше бяла мидена черупка, в която се гушеше огромен четвъртит аквамарин, висящ на почти невидимо златно синджирче.
	— Това е цветът на Егейско море! — извика Лили, изтича до едно огледало в гостната и закопча синджирчето около врата си. Видя в зеленикавата светлина бледосините лъчи, лумнали от шията й.
	Телефонът иззвъня.
	— Ало, Цимер? Случайно да си ми изпратил птица в клетка или пък нещо друго тази сутрин?… Чакай малко, пак се звъни.
	Този път едно бледосиньо плажно бъги я чакаше да се разпише за получаването му. На шофьорската седалка лежеше дебел кремав плик, адресиран просто за „Лили“. Вътре имаше картичка, на която ясно беше изписано: „Какво ще кажете за ресторант «Сенекие» довечера в осем?“.
	Лили се втурна обратно към телефона.
	— Не, не съм аз — каза Цимер. — Или е Фурие, или Стиаркос. Залагам на Стиаркос. Фурие щеше просто да ти изпрати диамантена брошка. Стиаркос има повече стил. Всъщност, защо Фурие не ти изпрати нещо, украсено с диаманти? Май си губиш чара, Лили.
	— Може би той си мисли, че се сваляме с теб.
	Цимер се изкикоти.
	— Не с мен, миличка, доколкото ме познават. Ще те закарам в Сан Тропе довечера и можеш да кажеш, че си била с мен, ако Серж научи.
	Лили потрепери. Серж щеше безмилостно да я бие, ако заподозреше, че флиртува с някого. Един път наистина й беше пукнал реброто. Особено след американското й турне все се грижеше да не я остави без надзор.
	Същата вечер Цимер откара бъгито в Сен Тропе. Лили се беше облякла особено грижливо. Носеше бял копринен блейзър и ситно плисирана пола от същия плат, нищо друго: нито блуза, нито бельо или украшения с изключение на искрящия аквамарин около шията си.
	Сен Тропе приличаше на пищен филмов декор. Пристанището, където навремето бяха хвърляли котва траулери и малки рибарски платноходки, сега гъмжеше от скъпи бели яхти. Кеят представляваше плътна редица от елегантни бутици и непретенциозни, но скъпи ресторанти; красивите хора, които отпиваха от аперитивите си под прочутия оранжев сенник на „Сенекие“, бяха по-добре облечени дори от постоянните посетители на бар „Риц“ в Париж. Проправяйки си път към масата, която Цимер беше резервирал, Лили си мислеше, че жените сякаш бяха слезли от страниците на последния брой на „Ел“: всеки чифт бели джинси струваше не по-малко от хиляда франка, всяка една от тези небрежно-елегантни жени бе употребила не по-малко от два часа, за да се облече.
	Точно в осем часа Цимер намигна на Лили.
	— Прав бях, ето го Стиаркос — слиза от ролс-ройса си. Чудя се какви ли фокуси е намислил да направи, когато дойде ред за коктейлите. Може би ще измъкне наниз перли от ушите си?
	Той стана и махна с ръка на Стиаркос, който леко се поклони и тръгна към тяхната маса. Беше добре гледан мъж на шестдесет години с дебели посребрени вежди, надвесени над живи очи. Долната му устна беше издадена напред и лявото й ъгълче беше извито нагоре — нещо, което като че ли му придаваше постоянен израз на забавна войнственост. Стиаркос беше предпазлив човек. Не подписваше никакъв документ, било то чек или любовно писмо, защото не обичаше да се обвързва. Но бързо вземаше решения, особено ако искаше нещо. А сега искаше Лили.
	Въпреки че Лили не съзнаваше колко е сериозен интересът му, Цимер го разбра от пръв поглед. Стиаркос не изглеждаше изненадан да го види и не се опита да се отърве от него — очевидно не искаше да уплаши Лили. Нямаше намерение да я сграбчва грубо. Това беше среща за опознаване.
	Вечеряха, без да бързат, на светлината на свещи. Стиаркос не задаваше лични въпроси на Лили, но търсеше мнението й за всичко, което обсъждаха, и внимателно изслушваше отговорите й. Когато Цимер започна да описва снимането на „Q“, Лили се отърси малко от стеснението си и дори започна да се смее на разказа му за един случай, когато огромна скала от стиропор я беше бухнала неочаквано по главата. Стиаркос изглеждаше доволен, че и на двамата явно много им беше харесало посещението в неговата родина.
	— Всички гърци обичат Гърция — каза той, — особено тези, които живеят в Лондон, Париж, Ню Йорк и Монте Карло.
	Следващият филм на Цимер пък щеше да се снима в околностите на Атина.
	— Това не е просто поредната секс епопея — обясняваше той леко иронично. — Това е модерна гръцка трагедия на фона на международния корабен бизнес: битка на живот и смърт между двама корабовладелци, които искат да се оженят за едно и също красиво момиче, дъщеря на трети гръцки корабовладелец. Баща й я кара да избере по-богатия, а не по-красивия, който е и по-млад, но притежава само един товарен кораб.
	— Звяр — възкликна Лили.
	— О, не — каза Стиаркос. — Много от женитбите на гръцките корабовладелци се уреждат предварително. Женитбата се счита за прекалено сериозен семеен въпрос, за да се решава от любовта. Както и парите.
	— Всички ли големи корабовладелци са гърци? — попита Лили. — Винаги ми се е струвало, че това е съвсем семеен бизнес.
	Тя отпи от шампанското, а Стиаркос извади кафява кожена кутия и избра една от петте пури в нея.
	— По-голямата част от търговския флот в света се контролира от гърци. — Той помириса пурата си. — От обща товароподемност около петдесет и два милиона тона Онасис контролира близо четири милиона тона, а Ниархос — около пет, без да се броят корабостроителниците му.
	Той внимателно махна лентичката от своята „Моите Кристо Номер 2“. — Което оставя четиридесет и три милиона тона, принадлежащи на малка група от хора, за които нищо не пише в клюкарските колони, хора като Патерас и Хаджипатерас, Колокотронис, Лемос — обикновено неженени.
	Той се облегна и извади миниатюрно златно ножче за пури. Лили го погледна.
	— Някога това е принадлежало на прадядо ми — каза Стиаркос.
	— Той корабовладелец ли е бил?
	— На по-късен етап. Но е започнал като босоног моряк, който въртял търговия из гръцките острови.
	— Прост моряк?
	Стиаркос се усмихна.
	— Могъщите гръцки корабовладелци никога не са прости. Те са много сложно устроени, притежават минимум общителност и максимум егоцентричност. Другите обикновено не могат да ги понасят. Той отново й се ухили.
	Две момичета в скъпи дрехи се приближиха до масата им. Червенокосото носеше морскозелен гащеризон от прозрачна дантела, приятелката й имаше три руси изкуствени кичура над червено-бяла мини рокля на диагонални райета, която едва покриваше дупето й. Стиаркос остави пурата си, учтиво стана и ги поздрави, но не ги представи на събеседниците си. Когато те се отдалечиха, той отново седна.
	— Съпругът на дамата в зелено е търговец на оръжия и имаме съседни места за акостиране в Монте Карло. Не мисля, че бихте намерили общ език с нея.
	В този момент един келнер забързано му донесе телефон. Стиаркос се извини за момент и вдигна слушалката:
	— Е, каква е сегашната цена на боксита? Не, не, на чикагската борса… Разбери това…
	Поиска друг телефон, набра някакъв номер и каза:
	— Свържи се с Амстердам по телекса и провери цената на боксита… Само за момент — извини се той на Лили. — Ами _накарай_ ги… Наеми друг Лиър джет*. По дяволите, не ме занимавай с подробности, наеми два… Сега, какви са цифрите за боксита? Чудесно, купи шестстотин и петдесет хиляди от Чикаго.
	[* Малки, частни и много скъпи реактивни самолети. — Б.пр.]
	Двата телефона бяха махнати от масата и Джо се усмихна на Лили.
	— Продължете с корабовладелците — каза тя. — Какво правят с всичките тези нари?
	Той се извърна с все стола си към нея.
	— Ако попитате тези хора _защо_ трупат богатството си и какво ще го правят, те просто няма да могат да ви отговорят. Ще се изненадате, ако видите колко зле живеят, особено съпругите на корабовладелците.
	— А любовта? — попита Лили.
	— Интересуват се от секс, разбира се, макар и по свой специфичен начин. За нормалните хора сексът не съществува във вакуум. Но ако един гръцки корабовладелец се запознае с някоя жена и тя му хареса, то той направо иска секс с нея. Незабавно! — Стиаркос сви рамене. — Така, както не умеят да се сприятеляват, така и се затрудняват да намерят подход към една жена, а после пък не знаят какво да правят с нея… Мисля, че това е ужасно.
	— Изглежда са много лоши любовници.
	— Разбира се, има много разводи, но основната причина за това е, че жените винаги си мислят, че се омъжват за съпрузи, но в един момент се събуждат и откриват, че са се омъжили за бизнес.
	— Случва ли им се някога да мислят за нещо друго, освен за бизнес?
	Стиаркос помисли малко.
	— След като навършат петдесет години, изглежда, _изведнъж_ се събуждат и осъзнават, че не им остава много време. Точно в този момент се паникьосват и се забъркват в разни мръсни истории с любовници, разводи и повторни женитби. Пак тогава започват да изглеждат емоционални. Много често краят им е направо трагичен: защото най-сетне разбират, че бизнесът не е единственото важно нещо на света. И едва тогава осъзнават какво са пропуснали.


	На следващия ден Лили сновеше нагоре-надолу с плажното бъги по крайбрежния път, после си игра в сянката с какадуто. Беше развълнувана, но предпазлива, тъй като сестрата настойчиво я беше разпитвала за анонимните подаръци и явно хранеше подозрения относно вечерното й излизане с Цимер.
	След вечерно плуване далеч от скалите Лили взе душ и се премени в златни гръцки сандали и бяла копринена тясна рокля до глезените, под която не носеше нищо.
	В осем часа се появи ролс-ройс с шофьор. Сестрата най-напред се изненада, след това се разтревожи.
	— Къде отивате? _Трябва_ да знам къде отивате. — Тя стисна крехката китка на Лили. — Вие сте болна, не бива да излизате сама.
	Лили бързо измъкна ръката си и се пъхна на задната седалка. Докато се носеше с пълна скорост сред уханието на топлите борове, изпита възбудата на послушно дете, което неочаквано въстава срещу бавачката си. Вечерният бриз разрошваше тъмната й коса и Лили внезапно запя Марсилезата.
	Този път Джо Стиаркос я чакаше на дискретна маса в дъното на кафенето. Тя не изпитваше физическо привличане към дребния, спокоен грък, но се наслаждаваше на своето открито неподчинение и считаше, че той не представлява заплаха за нея. Сигурна беше, че Стиаркос ще се опита да я целуне, но чувстваше, че е малко вероятно да настоява, ако ясно му даде да разбере, че не проявява интерес.
	За изненада на Лили Стиаркос не направи опит да я докосне. Не се опита и да я задържи, след като бяха завършили вечерята, макар че едва беше минало единадесет.
	— Зная, че сте били болна — каза той, — така че едва ли ще искате да останете до късно.
	Колата им прекоси тихия пейзаж по обратния път до Кап Камера. Стиаркос знаеше, че вече не е млад, че никога не е бил красив. Но мъж, който е спечелил милиарди, общо взето е интересен събеседник при условие че говори на теми, които го интересуват. Джо искаше Лили да се чувства спокойна с него. Знаеше, че всеки мъж, на когото му се удаде случай, ще се опита да целуне Лили, и затова нямаше да го направи. Искаше тя да се чуди защо не го е направил.
	А освен това искаше да я накара да се чуди какво ли ще стане, като го направи.


	На следната утрин Лили слезе на плажа в десет часа и преплува десет метра до малка бърза моторна лодка, която я чакаше да я отведе на „Минерва“. Заливът не беше достатъчно дълбок и огромната яхта не можеше да навлезе близо до брега.
	Помогнаха й да се качи на бялата палуба и Лили се почувства свободна като чайка. Силата нахлу отново в тялото й. Стиаркос я разведе из яхтата и тя откри, че отново си тананика предизвикателната мелодия на Марсилезата, песента, повдигала духа на Френската революция.
	Според Стиаркос яхтата беше малка — без плувен басейн и само с един хеликоптер. Но „Минерва“ можеше да преплува Атлантическия океан, ако Лили пожелаеше. Би могла да обиколи целия свят.
	Стиаркос беше поръчал да приготвят една от каютите за Лили. Облицованата с палисандър самостоятелна каюта беше доста по-голяма от спалнята й във вилата; към нея имаше две морскосини бани — и двете с позлатени кранове във форма на делфини, и двете снабдени със скъпи тоалетни принадлежности, парфюми „Кристиан Диор“ и пълен, неотварян комплект гримове от „Есте Лоудър“. Гардеробът, достатъчно голям да се влезе в него, беше пълен с алени кутии с рокли от „Джой“, най-скъпият магазин за плажно облекло в Монте Карло. Шест нови бански костюма, шест нови плажни кърпи и шест изискани модни вечерни рокли висяха от напречния лост. На леглото бе сложена огромна кутия от „Кристиан Диор“, в която имаше кремаво копринено неглиже, украсено с дантели, фино и красиво като старинна роба за кръщелен обред.
	— В случай че искате да се преоблечете или да си починете — обясни Стиаркос, като махна небрежно към кутията.
	Лежаха на шезлонгите на горната палуба и отпиваха шампанско под синята тента. Не бяха съвсем сами — една секретарка и двама помощници влизаха и излизаха дискретно от предната кабина и до Лили долиташе безстрастното тракане на телекса зад вратата. Двама стюарди ги обслужваха на палубата, имаше и един едър, мълчалив моряк с бенка на лявата буза, който следваше Стиаркос навсякъде.
	— Сократес, моят бодигард — обясни Стиаркос.
	Прекараха целия ден в морето, като плуваха около яхтата или се печаха на слънце. Джо не задаваше въпроси относно миналото на Лили или работата й. (Всъщност, вечерта, когато се запозна с нея, един от секретарите му му беше връчил ужасяващото й досие). Джо умело водеше непринуден разговор с Лили. Чувстваше инстинктивно нейното настроение и в съответствие с него нагаждаше и разговора им. „Тя е най-неотразимата жена, която някога съм виждал — мислеше той. — Достатъчно е млада, за да ми бъде внучка, но пет пари не давам. На път съм да стана за смях на хората, но и за това пет пари не давам. Само ме е страх да не ми се подиграе и ако го стори, животът няма да има смисъл.“ Джо знаеше, че не е благоразумен, чудеше се защо подлага на опасност частния си живот, но присъствието на Лили изгони всякакво благоразумие от главата му.
	В бикини на маргаритки, тя седеше на крайчеца на стола, единият й крак беше на седалката, главата, отметната назад. Държеше последното стръкче аспержа над устата си и смучеше връхчето му. Изглеждаше естествена и непресторена като чаровно малко животинче, което не забелязва нищо друго, освен слънцето, морето и собствения си смях.
	Джо гледаше как масленият сос се стича по брадичката й. Мислеше си, че е красива, чувствена, необразована, некултурна малка дивачка. „Защо да не й дам само една вечеря днес, да й кажа мило «довиждане», да я изпратя с ролса и никога повече да не я видя?“ Вместо това каза:
	— Искаш ли още, Лили?
	Надвечер влязоха в блестящото пристанище на Монако. Назъбените стени на кулите на кралския дворец увенчаваха голямата скала, вдадена в морето вляво от пристанището. Над него се извисяваше градът — розови и бели пластове на фона на бледолилави планини. Плъзнаха се в пристанището и небето от аквамаринено се промени в теменужено, после в пурпурно и кадифеночерно и тогава градът заблестя в нанизи от разноцветни светлини.
	Поради горещината покривът на грил ресторанта в „Отел дьо Пари“ беше отворен. Ядоха пъдпъдъци, пълнени с бяло грозде, а след това се разходиха бавно надолу по хълма към пристанището, дискретно следвани от ролса.
	Джо попита дали Лили би искала да прекара нощта на „Минерва“.
	Изведнъж Лили стана предпазлива и обясни, че трябва да спи във вилата, тъй като Серж й се обажда всяка сутрин. Джо незабавно каза, че ще я откарат обратно точно в единадесет. Не направи никакъв опит да я разубеди.
	Седяха на тъмната палуба на „Минерва“ и слушаха със задоволство валсове на Щраус по стереоуредбата. Мирисът на водорасли полъхваше откъм скалите над пристанището и се смесваше с аромата на пурата на Джо. Синкав дим трептеше в неподвижния нощен въздух.
	Неочаквано в края на подвижното мостче се чу шум от сборичкване. Един глас, който Лили познаваше твърде добре, крещеше името й. Тя уплашено скочи. Стиаркос бавно се изправи. Не изглеждаше нито разтревожен, нито изненадан. Прегърна Лили през раменете, докосвайки я за първи път.
	— Няма причина да се страхуваш.
	— Лили, Лили! Знам, че си там, кучко, _виждам_ те.
	Серж залиташе по мостчето към нея. Джо притисна по-силно раменете й.
	— Не му чупи пръстите, Сократес, само го задръж.
	Сократес изскочи неочаквано бързо от сенките на кея и изви назад ръцете на Серж. Стиаркос се приближи до него и всмукна от пурата си.
	— Приятелю, извинете ме за липсата на гостоприемство. Защо дойдохте?
	— Защото си ми взел гаджето, гръцко копеле. Като чух, че е с _теб_, веднага взех самолета за Ница. Какво си въобразяваш, че правиш с този дърт пръч, глупава кучко? — изкрещя той на Лили.
	Джо се обърна към Лили.
	— Наистина ли си му приятелка?
	— Да… Не. Не знам. — Лили избухна в плач.
	— Е, а _искаш ли_ да му бъдеш?
	— О, не, не, не! Но той ме закриля. Нямам никого другиго освен Серж.
	Стиаркос я обгърна с ръка и се обърна към Серж.
	— Страхувам се, че тя предпочита дъртия пръч. Така че ви моля да напуснете кораба ми, преди да съм наредил да ви арестуват.
	Той тихо каза нещо на гръцки. Сократес затегна хватката си и Серж изпищя.
	— А-а-а! Копеле такова! Ти, мазно гръцко копеле! А-а-а!
	Сократес го сграбчи през кръста, отлепи краката му от земята и го понесе надолу по мостчето.
	— Отлична хватка — измърмори Стиаркос. Обърна гръб на сцената, подхвана Лили под лакътя и я поведе към салона. — Мисля, че ще прекараме нощта в морето. — И посегна към телефонната уредба от слонова кост.
	Веднага след полунощ „Минерва“ бавно излезе от пристанището. Застанали на кърмата, Лили и Джо наблюдаваха златните очертания на града, гравиран върху черното небе с милиарди златни точици. Когато градът се изгуби от погледа им, Джо хвърли остатъка от пурата си във фосфоресциращата диря зад „Минерва“.
	— Не бива да се тревожиш — каза той. — Не бива да се чувстваш в клопка. Не искам да мислиш, че излизаш от една клетка и влизаш в друга. Сега си моя гостенка. По-късно, когато се почувстваш достатъчно силна, можем да обсъдим бъдещето ти. Ако си подписала някакви договори, те могат да бъдат променени. За това си има адвокати. Не бива за нищо да се тревожиш. — Замълча за миг, после продължи. — Ти си много красива млада жена и животът е пред теб. Можеш сама да си изкарваш прехраната, можеш да живееш сама, можеш да нравиш каквото си искаш. Но не мисли за това преди утрото.
	После той нежно обърна брадичката й към себе си и Лили усети твърдия натиск на устата му върху своята. Вдъхна лекия мирис на кола и пура и чиста, топла плът, когато се облегна на него, приятно изненадана от силата на ръката му.


	Серж се втурна като ураган в „Сенекие“, изпи бутилка бренди и шофирайки лудешки, се върна в Кап Камера, където удуши бялото какаду.


>>	47.

	Изгледът от ухаещата на жасмин тераса към долината напомняше картина от Сезан. Редици сребристи маслинови дървета се катереха до синята линия, където планината се среща с небето на Южна Франция. Тъмни кипариси ограждаха пътя до Ванс, виещ се между вилите с цвят на теракота, заобиколени от портокалови и лимонови дръвчета.
	— Не е типично за Джо да закъснее, без да ни предупреди — извини се Лили на Цимер. — Обикновено шофьорът му телефонира от колата. _Сигурен_ ли си, че ти каза в три и половина, Константин?
	— Да, сигурен съм, че Джо каза три и половина, но всъщност това е без значение. Договорите могат и да не бъдат подписани днес. Можем да им сложим задна дата.
	Едрият мъж й се усмихна, но само с уста. Полузатворените му очи с тежки клепачи никога не изразяваха никакво чувство. Месестият му остър нос надвисваше над пищни мустаци и брада. Сребристи кичури коса до раменете правеха Константин Деметриос да изглежда странно патриархален, приличащ по-скоро на гръцки православен свещеник, отколкото на адвокат.
	Зад тях се простираше вилата, украсена богато като сватбена торта и огромна като палат. Мраморната тераса, на която седеше Лили, беше просторна като бална зала и оградена с класическа балюстрада, върху която имаше каменни урни, засадени с бял здравец и гипсарка.
	— Е, ще им кажа да отложат чая с още половин час — каза Лили. — Иска ли някой от вас да се разходим из градината?
	Деметриос поклати глава, но Цимер стана.
	— Всичко изглежда прекалено съвършено, за да е истинско, Лили. Ще проверя дали тези тисове не са пластмасови.
	Той посочи с ръка отвъд мраморните статуи, които заобикаляха великолепния бароков фонтан под тях, към оградената с жив плет пътека, водеща към тридесетметровия басейн.
	Лили пъхна ръката си в неговата и тръгнаха към заоблените мраморни стъпала.
	— Отглеждаме си наши собствени зеленчуци и плодове. Всичко, което ядохме на обяд, е от имението. Всеки ден главният градинар ни ги носи. Гледаме също така и пилета, пуйки и прасета; сами си изстискваме зехтин и си правим вино розе — е, без етикет, но е много хубаво.
	Цимер се засмя.
	— Като те слуша човек, ще си помисли, че става дума за нещо старомодно и провинциално, но всъщност това имение сигурно е едно от най-разкошните на френската Ривиера. Твърде различно от онази усойна вила, в която те открих преди три години.
	Като мина покрай една от статуите, той я потупа по мраморното дупе.
	Всъщност голямата къща не го интересуваше много, но все пак трябваше да признае, че картините в нея бяха чудесни. Нямаше го задължителния Ел Греко, никакъв съмнителен Рембранд, никакъв второкласен Дега или пък изпълнен със съзнание за собственото си умение Салвадор Дали. С изключение на малка рисунка на река от Констабъл, повечето картини бяха нарисувани след 1850 година и очевидно бяха подбрани от познавач за негово собствено удоволствие. Любимата картина на Цимер беше една изящна творба на Сьора в бледоморави тонове, която изобразяваше млада берачка на зеле, но от този Моне тук — езерото с лилиите в Гиверни — дъхът му секваше.
	— Да, толкова е различно от всички останали места, в които съм живяла — каза Лили, като се приближиха до кипарисовата пътека. — Всичко при мен се промени преди три години, слава богу. Водим много спокоен живот и когато не снимам филм, прекарвам повечето от времето си тук. — Замълча за миг, докато крачеха бавно към аквамариненото езеро. — Първото нещо, което Джо направи, бе да ме освободи от всякакви договори със Серж. Константин се занимаваше с това — той е главният адвокат на Джо и те са стари приятели, така че често се виждаме с него. Ако в някой договор съществува някаква вратичка, то Кон я открива. Никога не подписва нещо, от което не може да се измъкне.
	Тръгнаха наляво по склона. Пред тях, полускрита от дърветата, изникна проста бяла правоъгълна постройка. Цялата северна стена беше остъклена.
	— Казах ли ти, че уча история с един пенсиониран професор във Ванс? — попита Лили. — И следобед обикновено рисувам. Това е нашето студио.
	Натисна едно копче и дървената врата се отвори към стая, висока около шест метра, осветена от прозорци на тавана. Вътре миришеше на терпентин, ленено масло, прах и „Диорисимо“, този ухаещ на момини сълзи парфюм, който Лили употребяваше винаги. Имаше четири големи статива, няколко табуретки и две стари дървени маси, всички опръскани с боя.
	— Още не ме бива много, но обичам да рисувам. Вземам уроци два пъти седмично. Джо избра строг учител, защото иска да науча нещо за структурата на рисуването, а не само да плескам с боя.
	— Колекцията на Джо е направо фантастична.
	Лили се поколеба, преди да отговори.
	— Тя не е _негова_. Всички картини са мои. Подари ми ги на последния ми рожден ден.
	Цимер зяпна.
	— _Всичките_ ли? Заедно с онази царевична нива от Ван Гог и аквариума със златни рибки на Матис?
	— Да, всичките, цялата колекция. Още не си видял онези горе.
	Спомни си рождения си ден. Макар че беше октомври, спалнята й беше пълна с кремове и рози. Джо беше я завел до големия еркерен прозорец. На кръгла мраморна маса лежеше голяма старинна кутия, инкрустирана с абанос и фигурки на купидони от слонова кост. Беше отворила кутията, очаквайки да види някакво бижу, но вместо това намери купчина юридически документи. Джо беше обяснил, че документите доказват автентичността на всяка една картина, а също така и това, че тя, Лили, вече е законният им собственик. Подаръкът беше сравнително бърз, дискретен начин да й даде цяло състояние. Музеите по целия свят биха наддавали яростно за повечето от тези картини. Ако искаше да си купи къща в Париж или апартамент в Ню Йорк, просто трябваше да продаде една от тях.
	Цимер подсвирна.
	— А пък казват, най-добрият приятел на едно момиче били диамантите.
	— О, аз имам и диаманти, и много, много разкошни перлени огърлици. Джо обича да ме гледа с диаманти и перли. Казва, че най-добре изглеждам в бяло, с искрящи китки, шия и коси.
	Цимер отново подсвирна. Стиаркос очевидно беше все още луд от любов. Те излязоха от студиото и тръгнаха по обраслия хълм обратно към дългата ниска къща.
	— Това ли всъщност искаш, Лили? Този тих живот? Не е ли твърде улегнал за двадесет и четири годишно момиче?
	— Това, което всъщност искаш да кажеш, е как мога да бъда щастлива с мъж почти четиридесет години по-стар от мен, нали? Хората винаги ме питат със заобикалки за това. Разбира се, Джо не е _млад_. Той не може да подскача нагоре-надолу и да играе тенис с часове и вероятно ще умре преди мен. Разговаряли сме за всичко това. Но това е единственият му недостатък и той всъщност не ме вълнува особено. — Лили се наведе и дръпна силно едно клонче от храст розмарин. — Всъщност _аз_ се чувствам през цялото време в неизгодно положение, когато съм с него, защото съм толкова невежа.
	— О, любимият номер на старците — каза Цимер. — Да отвориш очите на младо момиче, да му вдъхнеш благоговение към себе си, да бъдеш добър с него… Докато то срещне някой друг, който му каже: това не е бог, а само един стар мъж с пари.
	Лили се намръщи.
	— Странно как другите мъже не могат да допуснат, че у Джо има нещо друго _освен_ парите, нещо, което ме привлича. — Тя укорно насочи към него клончето розмарин. — Джо притежава много предимства, които един млад мъж не би могъл да има. Сам си е проправил път в живота, сам си е изковал бъдещето. Има кураж и това винаги е привлекателно в един мъж, независимо на колко е години. Възрастта не е от голямо значение за един интелигентен мъж, защото той не разчита само на физическите си атрибути, за да привлече една жена. — Тя стри няколко розмаринови връхчета между пръстите си и замълча за миг, за да вдъхне уханието им. — Обичам да слушам Джо да ми _говори_. — Отново ги помириса. — Разбира се, не отричам, че Джо може да осигури това, което жените по традиция _винаги_ търсят в мъжа: закрила и сигурност.
	Гласът на Лили потрепери, докато втъкваше розмариновото клонче в нагръдника на роклята си. Джо беше въплъщение на всички мъже закрилници, които й бяха липсвали, след като загуби Феликс, и затова тя го обичаше със страстна благодарност.
	— Всъщност дори не мисля, че възрастта на Джо е някаква пречка, защото без възрастта си той нямаше да има тази мъдрост, която идва с опита. Една трайна връзка не се крепи само на сексуална лудост и безкрайно сексуално вълнение, а на… разбиране и толерантност.
	— Искаш да кажеш, че тук няма сексуална лудост?
	— Джо никога не ме е оставял незадоволена, Цимер. Нито веднъж. А не мога да кажа същото за повечето мъже в живота си.
	Почти бяха стигнали дългия басейн, чиято безукорна повърхност не бе накърнена нито от полъх на вятър, нито от паднало листенце.
	— Ще се жените ли?
	— Какъв е смисълът? Нямам определено желание да се омъжа за Джо. Знаеш ли, толкова много жени са се опитвали да го накарат да го направи. Не искам женитба.
	Цимер се извърна, за да я погледне, и вдигна въпросително вежди.
	— Не, Цимер, аз искам Джо. Не търся женитба. Така той знае, че не съм… това, което неговите деца му казват за мен… че ламтя за парите му.
	Тръгнаха покрай синия басейн. Повърхността му се набразди от лек вятър. Лили добави:
	— Във всеки случай Джо никога не е споменавал нищо за женитба, макар и да съм сигурна, че е мислил за това. Цимер, не си ли забелязвал, че много богатите възрастни мъже никога не се женят за своите сладки малки любовници? Страхуват се да не станат за смях, особено ако бракът не потръгне. А пък, изглежда, че винаги така се получава.
	Поеха нагоре по изтритите каменни стъпала. Един лакей с бели ръкавици тъкмо полагаше сребърен поднос с прибори за чай на масата на терасата.
	— Не искам да ти се бъркам, Лили — каза Цимер, — но не виждам как ще продължи всичко това. Животът ти едва сега започва, а ти се обвързваш с мъж, чиито живот е към края си. И все пак не си щастлива, не го отричай. Аз _работя_ с теб и те _познавам_. Теб _все още_ те управляват, макар и по различен начин. Да се преструваш, че ти харесва този улегнал живот на почтена омъжена жена на изгодно местенце! Ти си великолепна актриса и никога няма да достигнеш мястото, което ти се полага, ако се полупенсионираш. Публиката забравя, ако не й се напомня постоянно. — Той сви рамене. — Твоята собствена личност потъва като в тресавище. Стиаркос трябва да управлява всичко, което му падне, дори _теб_, и за теб отново има опасност да загубиш себе си. Ако се откажеш от истинската си самоличност, ще загубиш същността си. Когато живееш според нечии други критерии, предаваш собствените си. Ти се превръщаш в ехо на Джо, Лили.
	Лили изглеждаше разгневена.
	— Никога не съм се чувствала самостоятелна личност. Какво губя тогава?
	Минаваха покрай храст орлови нокти и Цимер се пресегна и откъсна едно клонче.
	— Ясно е, че Стиаркос може да ти купи много скъпи играчки, но не си ли забелязала, Лили, че при цялото си богатство той не се е опитал да ти даде това, което наистина искаш?
	— Млъкни, Цимер! Не можеш да знаеш какво ми дава Джо. Той ме кара да се чувствам закриляна, даде ми достойнство, образова ме и… иска много малко в замяна.
	— Но не се е опитал да ти даде това, което _всъщност_ искаш, защото съзнава опасността. Можеше да намери родителите ти. Но го е страх, че ако намериш истинската си самоличност, ще загуби властта си над теб. А той има много силно чувство за собственост, харесва му да си зависима от него, защото ако не си — може и да го напуснеш!
	— Как смееш да говориш така за Джо! — каза Лили и го погледна свирепо.
	— Лили, аз съм един от малкото мъже, които те ценят и не искат да те притежават. От години знам, че няма да се усетиш „истинска“, както казваш, докато не получиш истинско самочувствие. В момента можеш да го имаш само като си смениш перушината и бъдеш една измислена личност.
	Слънцето печеше. Лили изглеждаше изтощена и отчаяна.
	— Цимер, мисля, че е най-добре да си отидеш.
	— Скъпа, тъкмо си тръгвах. Предай на Джо колко съжалявам, че не се видяхме.
	Лили го изпрати до аленото му мазерати, паркирано посред бялата пясъчна алея, после тръгна бавно към къщата.
	Изведнъж на отворената предна врата се появи Деметриос, затича се към нея със странно бавни движения — тежък мъж в тъмен скъп костюм. Обзе я странното предчувствие за беда.
	Деметриос се насочи към нея, пясъкът хрущеше под бавните му стъпки, розовата му копринена вратовръзка се развяваше над сакото. Толкова беше необичайно да го види да тича.
	Веднага разбра, че с Джо се е случило нещо ужасно.


>>	48.

	— Станала е катастрофа, автомобилна катастрофа — задъхано изрече Деметриос. — Откарали са Джо и шофьора в болница в Ница. Обадиха се от полицията. Не можаха да ми кажат нищо друго, освен това, че ролсът се е връщал от Монте Карло и е излетял от автомобилния акведукт на Ница. Просто преминал през мантинелата и се стоварил в долината. Откарали са Джо и шофьора в болницата „Принцеса Грейс“.
	Не й каза, че полицията беше помолила някой да отиде в болницата и да идентифицира Джо. Двамата с шофьора били мъртви. Телата им трябвало да бъдат буквално изрязани от смазания ролс-ройс.
	По шията и гърба й се стичаше студена вода. Лили отвори очи. Май беше припаднала. Прислужницата й, мълчалива и изплашена, беше коленичила до кушетката и изтриваше лицето й с гъба. Лакеят стоеше няколко крачки по-назад с безпомощен, виновен вид, като че ли беше изпуснал сребърния поднос за чай.
	Деметриос се появи отново и тръгна по килима към малката група. Наведе се над кушетката.
	— Лили, скъпа, не се движи. Докторът идва.
	Докторът не беше доктор Жаме. Беше дребен човечец с нездрав вид, с очила без рамки, когото не бе виждала никога досега.
	— Къде е доктор Жаме? — промърмори тя, но лекарят не й обърна внимание. Просто повдигна клепача й и премери пулса й, измърмори нещо на прислужницата и отиде до една маса. Отвори чантата си с гръб към Лили. След няколко минути се обърна към нея и тя видя спринцовка в ръката му.
	— За какво е това?
	— Против шока, мадам. Вие сте в състояние на слаб шок. Не се безпокойте.
	Той се приведе над кушетката и изтри с парченце памук вътрешната страна на лявата й ръка. Замириса й на болница.
	— Само _леко_ бодване. Ето, готово. Не болеше, нали?
	— Не разбирам… не съм болна. Просто ми се зави свят. Припаднах… Не разбирам.
	Клепачите й бавно се притвориха и тя клюмна.


	Някой държеше дясната и ръка. Тя лежеше на някакво легло в малка, мрачна стая, която не бе виждала никога преди. Извърна глава надясно и видя, че Деметриос държи ръката й. Беше твърде слаба да говори. Бавни сълзи тихо се стичаха по страните й, дясното й ухо беше заглъхнало. Деметриос потупа ръката й и внимателно я премести на одеялото.
	— Как се чувстваш, скъпа?
	— Ужасно. Главата ми се пръска. Но трябва да отида в болницата. Искам да видя Джо. Къде е той?
	— В една клиника извън Ница. Мислиш ли, че можеш да се облечеш? Ако можеш, ще извикам някоя сестра да ти помогне и после ще те откарам до болницата. Но най-напред има някои формалности. Би ли подписала това, моля?
	— Не мога да подпиша нищо сега. Сигурно може и по-късно, Кон, каквото и да е.
	— Страхувам се, че не търпи отлагане, скъпа. Това ще даде право на болницата да освободи… ъъъ… Джо. О, скъпото ми дете, мъчно ми е, че трябва да понесеш всичко това, но бюрокрацията винаги ни преследва, толкова е досадна.
	Той внимателно пъхна писалка в ръката й и я насочи към листа.
	— И тук също. — Шумолене на документи. — И тук, и тук, ето и последния. О, не, има още един.
	Потупа я по рамото, припряно взе напечатаните листове, наведе се да си вземе куфарчето от пода, щракна ключалката, отвори го и бързо напъха документите вътре.
	— Сега ще извикам сестрата да ти помогне да се облечеш.
	Той натисна копчето.
	— Но, Кон, трябва да ми каже _какво_ се е случило.
	— Било е по вина на шофьора. Получил е инфаркт. Само на тридесет и пет години и с вид на най-здравия човек, когото съм срещал. Според полицията се е свлякъл върху волана, като е натиснал с все сила педала на газта. Колата беше много тежка. Просто е подскочила напред и се е врязала в мантинелата, а после се е прекатурила през акведукта.
	— Кон, трябва да ми кажеш какво се е случило с Джо.
	— Джо беше кремиран преди три дни — каза тихо Деметриос.
	Лили нададе писък, изпълнен с мъка, и се надигна. Сестрата се хвърли да я удържи, после вдигна телефонната слушалка да извика някого за помощ.
	— Кажете на доктора, че пациентката има нужда от още една инжекция — прошепна Деметриос. — Получи истеричен припадък.


	Когато дойде в съзнание, Лили изчака половин час да се избистри главата и. После спусна крака от кушетката. Чувстваше се много слаба — и наистина бе отслабнала поне с пет килограма. С мъка закуцука към шкафа, дръпна вратата, отвори я и намери вътре дрехите си. Занесе ги до леглото, седна и бавно се облече. После се приближи до мивката и се погледна в огледалото. Очите й бяха хлътнали, лицето й изглеждаше изпито, косата — сплескана и безжизнена. Плисна студена вода на лицето си и погледна през прозореца. Слънцето беше почти над главата й.
	Вратата на стаята се отвори и на прага се появи дребна сестра с колосана престилка.
	— Божичко, не бива да ставате и да ходите насам-натам.
	Лили се обърна. Чашата се заби в ръката й беше единственото й оръжие. Видя миловидно момиче почти на своята възраст.
	— Най-добре да извикам старшата сестра — каза то.
	— Не, не още — каза Лили. — От колко време съм тук?
	— Ами, десет дни.
	— Но _защо_?
	— Доведоха ви в безсъзнание, реагирали сте с тежък истеричен припадък на шокираща новина и трябваше да ви лекуваме с успокоителни средства. Божичко, ама че трудна пациентка бяхте. Докторът настоя сам да се грижи за вас.
	— Добре, но сега искам да си отида. Бихте ли ми повикали такси, моля?
	— Божичко, не можете така да се изпишете, госпожо.
	— Моля ви, повикайте доктора.
	— Няма го в момента. Старшата сестра го замества.
	— Тогава повикайте нея, моля.


	Лили се настани на задната седалка на таксито. Отне й двадесет минути, за да убеди главната сестра, но накрая я помолиха да подпише някакъв документ, след което тя си тръгна. Разбира се, трябваше да има някаква проста причина за престоя й. Джо щеше да й обясни… Не, разбира се, нямаше да й обясни, не можеше. Само да не беше припаднала, когато чу, че е мъртъв.
	Четиридесет минути по-късно стигнаха пред железните врати на имението, но когато таксито даде сигнал, никой не притича да ги отвори. Тя излезе и отиде до малката странична врата, която беше винаги отворена. Никой не дежуреше в къщичката на пазача.
	Лили тръгна по бялата пясъчна пътека към къщата и позвъни на вратата. После пак, силно. Два пъти. Какво правеха тези хора, за бога?
	После чу стъпки да прекосяват мраморния под, дръпна се резе, вратата се отвори и Лили видя скръбното, сбръчкано лице на Сократес, бодигарда на Джо.
	— Здравей, Сократес — каза Лили. — Къде са другите?
	Едрият моряк почеса бенката на бузата си.
	— Целият персонал беше уволнен, госпожо, още на следващия ден след погребението. Само икономката и аз останахме тук и получихме строги инструкции от господин Деметриос да не пускаме никого в имението. Разбира се, той нямаше предвид вас, госпожо, но фотографите бяха доста досадни. Всички си помислихме колко е умно от ваша страна да стоите настрана, докато всичко свърши.
	— Господин Деметриос ли ви каза, че затова не идвам?
	— Ами да, госпожо.
	— Би ли помолил икономката да ми донесе кафе в спалнята? Бих си легнала за малко, но най-напред искам да говоря с нея.
	— Но, госпожо, всички мебели бяха изнесени. Откараха ги в някакъв склад. Стаите са празни. Господин Деметриос ни каза. Предположихме, че _знаете_ за това, госпожо.
	Лили огледа кръглия сводест салон и видя, че в него наистина няма мебели, завеси и килими. Докато изкачваше витата стълба, краката й трепереха. Все още се чувстваше много слаба, но спалнята и беше точно на върха на стълбата.
	Стаята беше празна. Всъщност, единственото останало нещо беше стенният й сейф, който обикновено беше закрит със сини завеси от тафта. Приближи се до него. Малката му сива врата бе открехната.
	Но само тя и Джо имаха ключове! Добре че най-хубавите й бижута не се съхраняваха тук. Всички бяха в сейф в банката.
	Дръпна вратата на сейфа и надникна вътре. Нещо проблесна в дъното. Изчопли го с показалеца си. Беше висулка от гривната й, миниатюрно копие на „Минерва“.
	Не, не сънуваше.
	След това осъзна, че всички картини липсват. Огледа стаята, очите й се спряха на белия правоъгълник, където велосипедистът на Русо беше натискал педалите в червената си раирана жилетка, после върху бледото петно, където беше висял прекрасен акварел от Дюфи, изобразяващ Антиб.
	Втурна се в гардеробната си и отвори всички шкафове. Даже дрехите й бяха изчезнали. Спусна се към прозореца, отвори го рязко и погледна навън. Градината изглеждаше както обикновено под ниските лъчи на залязващото слънце. Изтича отново в спалнята си, коленичи до телефона от слонова кост до леглото си и вдигна слушалката. Нямаше никакъв сигнал. Деметриос сигурно се беше побъркал.
	И изведнъж си спомни подписването на документите.
	Остана неподвижна около час, на колене до телефона. После чу тежки стъпки по витата стълба — килимът беше махнат — и на вратата се появи Деметриос.
	— От клиниката ми се обадиха да ми кажат, че си напуснала. Много глупаво от твоя страна, Лили.
	Деметриос изглеждаше същия, но сега едрата му фигура, вместо да вдъхва успокоение и сигурност, излъчваше заплаха. Тъмните му дрехи плашеха, тежкият нос напомняше граблива птица, а безизразните кафяви очи бяха безмилостни и студени като камък.
	— Къде са ми дрехите, Кон?
	— Опаковани са и очакват инструкциите ти.
	— Ти си взел ключа на Джо за сейфа, нали? Нима полицията просто ти го връчи? Да, сигурно е така, ти си негов адвокат, в края на краищата. Къде трябва да спя тази нощ? Дори нямам бельо да се преоблека.
	— Имаш повече от петдесет и три хиляди франка в текущата си банкова сметка.
	— Откъде знаеш какво имам в сметката си?
	— Знам, че имаш много пари и можеш да отседнеш в хотел. Освен това си имаш собствена кола, с която да отидеш дотам.
	— А картините ми, Кон? Къде са ми картините?
	Деметриос погледна право в разгневеното лице на Лили, бавно поглади брадата си и тихо попита:
	— Какви картини?


	Джо беше прав. Кон _наистина_ беше бърз и умен и несъмнено се беше подсигурил от всички страни, но Лили знаеше, че Джо би искал тя да се опита да си върне картините и бижутата и затова се консултира с адвокат. Той изслуша мълчаливо историята й и после каза, че за съжаление нищо не може да се направи и че според френските закони Лили не може да има никакви претенции към коя да е част от имението на господин Стиаркос. Последва мълчание, после адвокатът добави:
	— Струва ми се, че господин Деметриос е подкупил някакъв съмнителен доктор да ви държи упоена, след това вероятно е предложил сделка на децата на господин Стиаркос. Възможно е да е предложил да получи подписа ви на всички необходими юридически документи срещу заплащане от — о, да кажем, десет милиона франка или повече — това е само частица от предполагаемата стойност на картините.
	Било добре известно, че колекцията от произведения на изкуството е собственост на покойния господин Стиаркос, а не притежание на госпожица Лили, а пък освен това тя нямала никакви документи, за да докаже, че е права.
	Господин Деметриос несъмнено е взел сейфа на госпожица Лили от банката, но я е бил накарал да му подпише пълномощно за това и никой в банката не е знаел какво има в касетката, когато я е взел, нито когато я е върнал. Когато госпожица Лили накрая сама е отворила касетката, там е имало само копия от стари нейни договори и никакви бижута или документи, относно произхода и автентичността на картините, нито нотариален акт, изрично прехвърлящ собствеността на всяка една картина върху госпожица Лили. И тъй като тя не знае къде се намират бижутата или колекцията, то пред кого би могла да предяви правата си върху тях?
	Лили седеше мълчаливо и мислеше, че бижутата и картините не са единственото, което Джо й беше подарил: Той й беше дал нещо много по-ценно — самочувствие. Вместо да я държи под похлупак или да я накара да смени една златна клетка с друга, Джо я бе насърчил да открие какво й се удава най-добре и да използва способностите си. Беше настоявал да прави поне един филм годишно, така че публиката не бе я изгубила от погледа си и тя не беше без пукната пара.
	Можеше да продаде ролс-ройса и да си купи апартамент в някой евтин квартал на Париж.
	След това щеше да помоли Цимер да й препоръча импресарио и да се върне на работа, колкото се може по-скоро.


>	Част осма

>>	49.

	През цялата хиляда деветстотин шестдесет и девета година „Лайф & Стайл“, рубриката, на която Кейт беше редактор, продължи да бъде „повече пяна, отколкото бира“, според собствените й думи. След много спорове й разрешиха да води колонката „Писма на читатели“ и да наеме една „Скъпа Аби“, която да държи връзка с новия им консултант психиатър и да го запознава с най-трудните проблеми на читателките.
	След тридесет и седмия си рожден ден Кейт започна да пише втора книга, която нарече: „Опасност! Работещи жени“. Въпреки че за основа използваше огромната поща, която получаваше, тя интервюира и много жени за спънките при получаване на работа, притесненията в процеса на работата, специфичните усложнения за работещите майки и трудностите, когато не ходят на работа. С цел да лансират книгата й нейният издател и „Глоуб“ съвместно й организираха рекламно турне из цяла Англия. Озовала се извън Лондон, Кейт осъзна в още по-голяма степен, че вече не се интересува истински от леката пяна на „Лайф & Стайл“. Много повече я привличаха реалните жени, ситуации и проблеми. Тъй като се оказа, че с тях се занимава и новосъздаденото Движение за освобождение на жените, Кейт направи справка за него. Оказа се, че не е лесно, понеже не беше регистриран никакъв телефонен номер, а служителите, изготвящи телефонния указател, не бяха и чували за Движението за освобождение на жените. Най-накрая Кейт се добра до някакъв телефонен номер, на който все отговаряше книжарница недалеч от Лестър Скуер, но телефонът им доскоро бил прекъснат заради неплащане на сметката. На Кейт тепърва й предстоеше да открие, че едно от най-потискащите неща, свързани с Движението, е, че всичките му членове, изглежда, бяха без пукната пара.
	Тя присъства на четири събрания на групата на Движението, но всичките я разочароваха. Всяка жена смяташе преживяванията си за най-важните, но всъщност те бяха досадни. Много приказки се изприказваха, говореше се за промяна на съзнанието, но всъщност не се _правеше_ почти нищо. Впечатлението й беше, че никога не се обсъждат практически въпроси — дискусиите или бяха ориентирани към споделяне на опит, или към утопично теоретизиране. Кейт беше потисната от обърканото марксистко политическо мислене: „Семейството е основна клетка на капитализма… потисническа система… Трябва да я унищожим… Жените са слуги, чието предназначение е да служат на мъжете-работници… Преди индустриалната революция домът е бил център на производството, където мъжът и жената са участвали в еднаква степен в труда и отглеждането на децата“.
	Кейт започна да се чуди какво може да се направи за жените, които всяка седмица й пращаха цели чували писма. Като цяло нейните читателки обичаха мъжете си и зависеха от тях. Ако нямаха мъж, мечтаеха да имат. Съзнанието на Кейт беше вече променено от адвокатите след смъртта на баща й и преди развода й. Знаеше, че обществото е несправедливо към жените. Но то нямаше да се промени за един ден. Жените би трябвало да се борят с несправедливостта без бързане, без омраза или агресивност, които биха могли да отблъснат другите жени. Кейт се чудеше какво може да направи за промяна на положението. Не вярваше, че има смисъл да посещава повече събрания.
	Цели две седмици тя обмисля една идея, после телефонира на Джуди.
	— Джуди, искам да издавам мое собствено месечно списание за новия тип жени, които се появяват. Ще ми помогнеш ли?
	— Нямаш ли си други проблеми? — озъби се Джуди. — _Какви_ нови жени?
	— За бога, и ти си една от тях! — възкликна Кейт. — Сега е хиляда деветстотин и седемдесета година и Спящата красавица се събужда. Тя си има работа, собствени пари, може да налага свои собствени правила и да управлява живота си. В момента тя нерешително опипва почвата, но вече е будна и има много власт, защото, като цяло, е от новозабогателите.
	Нещо забръмча и линията заглъхна. Кейт изкрещя:
	— Искам да издавам списание, което да обръща специално внимание на физиологическите нужди на жената, списание, което ще й помогне да разбере собствените си чувства. Нито едно списание не прави това, на пазара има явна празнина.
	— Ами „Космополитън“? Ами „Мис“?
	— Още ги няма във Великобритания.
	— Опиши отново читателките си.
	Кейт повтори идеята си.
	— Очевидно не мога да ти дам импровизиран отговор — каза Джуди. — Ще говоря с Том и ще ти се обадя.


	— Имаме интерес — каза Джуди. — Защо не вземеш самолета и не дойдеш за няколко дни. Искаме да говориш тук с няколко души, за които вече си чувала. Грифин Лоу, моят любим издател, и Пат Роджърс, бившата ми шефка, която сега е отговорен редактор в едно от най-добрите ни списания. Тя до голяма степен изпитва същите чувства като теб — дотегнала й е захаросаната каша, която се издава за жени. Но не мислим да издаваме във Великобритания. Имаме намерение да го направим _тук_.
	Кейт си взе почивка в петък и направи резервация за полета в четвъртък вечер. Прекара четири дни в апартамента на Джуди с нея и Пат, която говореше най-много, и с Грифин и Том, които повечето време седяха мълчаливо и само от време на време нахвърляха по няколко думи в бележниците си, подвързани с алигаторска кожа. Кейт се запозна с двамата мъже едва тогава. По време на предишното й посещение Том бе работил във филиала на „Лейс“ на Западния бряг.
	Грифин подложи Пат и Кейт на строг разпит, докато не научи абсолютно всичко за техните читателки с изключение на размера на чорапогащите им. После двамата с Том седнаха в единия край на кухненската маса и изхабиха батериите на един калкулатор, докато трите жени продължаваха да говорят, спорят, предсказват и се надяват.


	Основният обем на рекламните материали на едно женско списание се гради на мултимилиардерския козметичен бизнес. След като Кейт се завърна в Лондон, Грифин и Джуди заведоха госпожа Лоудър на обяд в „Орсини“, за да разберат как възприема идеята им. Госпожа Лоудър беше дребна, мълчалива и изключително проницателна. Обядът за четирима струваше триста и петдесет долара. Към всяко ястие имаше специален сос, но никой не хапна нито залък — само се преструваха, че се хранят.
	Според госпожа Лоудър идеята звучеше приемливо.
	След втората среща г-жа Лоудър прие, _ако_ списанието бъде каквото й го описват и _ако_ достигне очаквания тираж, _евентуално_ да вземе известна площ за реклама. Съгласи се, че на пазара има празнина. Несъмнено очевидна.
	Един по един те заведоха на обяд и другите магнати от козметичната индустрия. Като прегледа сметките. Том заяви, че би било по-добре да навлязат в ресторантския бизнес. Джуди отново се обади на Кейт.
	— Проучваме пазара и ако ни се стори благоприятен, ще направим списанието.
	Но пък не хареса предложението на Грифин.
	— Не мога да се съглася на седемдесет процента за „Орбит“, Грифин.
	— Джуди, трябва да се обоснова пред акционерите. Връзката ни не е най-добре пазената тайна на света.
	— Освен това искам персоналът да има някакъв дял в списанието.
	— Прекрасна идея, но досега не съм чувал да има резултати. Това е стимул, който престава да действа в момента, в който го получат. По-добре давай премии при увеличение на печалбата. Не насърчавай уравниловката между редакторите, защото никога няма да видиш нищо напечатано.
	Джуди отново позвъни на Кейт.
	— Обаждам ти се, за да ти предложа длъжността уредник на списанието, която ще разделиш с още някого. Освен това искаме да ти предложим два процента от печалбата, ако успееш да събереш сто и седемдесет хиляди долара. Том може да ти уреди заем за пет години по някакъв законен начин, ако дадеш допълнителна гаранция във Великобритания. Ще трябва да плащаш още един процент лихва, но това е единственият начин да влезеш в играта, защото очевидно, според вашите идиотски разпоредби за валутен контрол, няма да можеш да изнесеш цари от Англия, за да ги инвестираш другаде.
	Кейт се втурна към „Баркли Банк“. Дори и да продадеше всичките си акции, пак не й достигаха пет хиляди лири, но майка й се съгласи да гарантира превишаването на кредита, за да покрие недостига. И след още едно кратко посещение в Ню Йорк тя каза на Скоти, че иска да напусне.
	— Ах ти, кучко — възкликна той. — Как можеш да ми свиеш този номер след осем години съвместна работа? К’во искаш да ти кажа? Освен „честито“. Сега ми се махай от очите поне за няколко дни, че не мога да те гледам от яд.
	Кейт даде апартамента си на Уолт стрийт под наем за три години на някакъв висш служител от „Дженеръл Мотърс“, даде си мебелите на склад и отлетя за Ню Йорк, където Том беше взел под краткосрочен наем апартамент с офиси на единадесетия етаж на Петдесет и трета улица.
	Прекараха безброй вечери в апартамента на Джуди в опити да намерят име на списанието. Най-накрая решиха да го нарекат „Виърв!“*, с удивителна накрая. Това име излъчваше ликуващото чувство да си жив (което искаха да предадат и на читателките си), освен това беше кратко и се помнеше лесно.
	[* Енергия, мощ, дарба (англ.). — Б.пр.]


	„Виърв!“ даде първия си прием в „Четирите сезона“.
	Том, сякаш излязъл от някоя от картинките с изискани и безупречно облечени манекени в „Ню Йоркър“, произнесе кратко встъпително слово. После Джуди представи екипа си и разясни политиката на редакцията. Това продължи почти четиридесет минути.
	Докато слушаше речите, Кейт изпитваше странно чувство на незаинтересованост, сякаш наблюдаваше самата себе си някъде отстрани. „Ключът към себеизявата е стилът и всяка жена трябва да се учи да развива свой собствен стил. Всяка читателка е важна, защото е личност, а ние искаме да насърчим нейната индивидуалност. Но освен това всяка читателка е част от една изключителна икономическа сила. Кои са тези, които харчат най-много в тази страна? Не е нито Джаки Кенеди, нито За За Габор или пък Лиз Тейлър. Огромната маса американски жени вероятно е най-харчещата сила в света. «Виърв!» не само ще им покаже как да _харчат_ парите си, а и как да ги _печелят, заработват и умножават_. Време е жените да започнат да мислят повече за парите и да разполагат с повече пари за себе си. Искаме ясно да заявим това“.
	Джуди се надяваше, че списанието ще даде на читателките си подкрепата, която тя самата беше намерила у Кейт, Максин и Пейган. Заедно те четирите несъмнено бяха разкрили най-доброто една в друга. Какво би била всяка една без другите три? Кейт беше единствената, която притежаваше истински талант, но тя беше тиха като мишле и прекалено притеснителна. Ако не беше Джуди да я подтиква, тя сигурно щеше да си остане една нещастна разведена жена, харчеща твърде много пари в „Хародс“. Без Кейт, Пейган би била саможивка, отгледана в привилегирован свят, в който никога не се беше чувствала удобно — объркана, безнадеждна алкохоличка. Максин беше стигнала далеч благодарение на своята решителност и упорит труд, но никога нямаше да стане световноизвестна, ако Джуди не я беше представила на света, а въпреки че самата Джуди беше упорита и предприемчива, никога не би започнала свой собствен бизнес, ако Максин не я беше натиснала настойчиво да го стори. Поотделно всяка една щеше да бъде победена от собствените си слабости. Заедно те притежаваха сила, бързина и стил — това, което „Виърв!“ щеше да насърчава, колкото се може повече.


>>	50.

	— Искате ли да знаете какво една жена намира за привлекателно у един мъж? — попита Кейт. — Току-що получих резултатите от допитването. — Тя погледна лицата, извърнати с внимание към нея на редовното понеделнишко заседание в единадесет часа, тринадесет седмици след приема в „Четирите сезона“ и три седмици преди излизането на първия брой.
	— Това, което жените намират за привлекателно у един мъж, и това, което мъжете _си мислят_, че жените харесват в тях, се оказват съвършено различни неща. Двадесет и два процента от мъжете си признаха, че според тях жените харесват най-много голямата издутина в прилепналите панталони, но само три процента от жените са на това мнение.
	Всички се разкикотиха. „Виърв!“ беше започнало с малък щатен персонал от четиринадесет души плюс нещатни журналисти и други сътрудници. Повечето от журналистите винаги работеха по най-малко три тези едновременно, като всяка беше в различна степен на развитие. Редакторката по въпросите на модата трябваше да се присъедини към тях след две седмици. В нейно отсъствие ползваха услугите на влиятелни модни стилисти, на които плащаха луди пари.
	— Мъжете не мислят, че стройната фигура е от значение, докато повечето от жените смятат, че това е много съществено — продължи Кейт. — Само два процента от мъжете отдават някаква значимост на мъжките задници, докато при четиридесет и два процента от жените те с лекота печелят първото място по привлекателност.
	Кейт беше започнала това сутрешно съвещание, резюмирайки точка по точка програмата за следващия брой: шестнадесет седмици преди излизането от печат трябваше да обсъдят приблизителния облик на списанието, крайният срок за предаване на ръкописите беше десет седмици по-късно, а останалите шест седмици преди публикуването щяха да бъдат изпълнени с бурна битка между редакторите, асистентите, художествения отдел и печатарите.
	„Животът е удоволствие — мислеше си тя след съвещанието, — но не този вид удоволствие, който си представят читателките. То няма нищо общо с живота на една безделница, който се състои от тичане от един прием с шампанско на друг прием с модно ревю. «Виърв!» означава всеотдайна работа и именно _това_ е възможно най-голямото удоволствие.“ Кейт гледаше шестте ръмжащи телефона пред себе си и няколкото души, облегнати на стената до вратата на кабинета й, и си даваше сметка, че повечето от читателките сигурно изобщо нямаше да харесат работата й, но що се отнасяше до нея, тя с радост би плащала, за да я върши. Издаването на „Виърв!“ беше най-вълнуващото нещо, което някога беше вършила и колкото и изтощена да беше вечер, не й се искаше да спира работа.
	В кацата с мед обаче имаше и лъжица катран. С Том не се работеше лесно. Той беше израснал на Западния бряг и преди да се обедини с Джуди, беше работил само във филмовата индустрия, което неизбежно беше повлияло на отношението му към жените. Делеше жените на майки и проститутки — и толкова. Някои обаче бяха и собственост и следователно създаваха неприятности. С такава собственост човек се отнася много внимателно, също както с малко леопардче. За Том, Джуди представляваше много ценно имущество. Но Кейт още не беше доказала стойността си. Том възнамеряваше да прави списание, оформено малко в стила на рекламите за цигари с марката на „Вирджиния Слимс“. Нещо като: „Браво, колко много постигна, моето момиче…“ Но Кейт не се връзваше нито с лъскавата представа, създавана от феминисткото движение на Вирджиния Слимс, а още по-малко със скучния образ, лансиран в списание „Мис“. Том не можеше да й намери място в своята класация. Е, да, беше написала книга, беше някаква второстепенна знаменитост, но това не значеше, че ще му донесе печалба. И така, Том и Кейт продължиха да бъдат в конфликт, докато Джуди не се зае да успокои приятелката си.
	— Виж какво, Кейт, всички покровители са трудни хора. Една от причините нашите поддръжници да са доволни е, че Том има същия начин на мислене като тях. Поели сме много, много голям риск и очевидно не можем без Том. Неговите лични недостатъци са предимства в работата му. Той може да се справи с всички тези лайнари, за да можем пък ние да си гледаме работата. — Джуди сложи ръце на раменете на Кейт. — Помни, че _твоето_ задължение е да правиш списание с _неговите_ нари. А пък _неговото_ задължение е да печели от тази работа, а него много, много го бива за това. Е, можеше и да не бъде толкова добър, ако беше от този вид отърсени от предразсъдъци мъже, които харесваш.
	С приближаване на датата на издаването ръмженето на Том в целия офис ставаше все по-силно.
	— _Дава_ ли си някой сметка колко ще ни струва изпускането на полето при илюстрациите? Наясно ли са тези в художествения отдел, че тази тънка рамка около снимката на деветдесет и втора страница увеличава разходите с четиринадесет процента? _Пука ли му_ изобщо на някого в художествения отдел?
	Кейт винаги бе изпитвала ужас от насилието — било то физическо или словесно. Като дете никога не се бе осмелявала да покаже собствения си гняв и се бе свивала от страх пред яростта на баща си. Като порасна, продължи да се огъва, когато й повишаваха глас. Но не прощаваше и не забравяше. Капитулираше и запомняше. Вместо да излее яда си в страхотен скандал, трупаше негодуванието си, което постепенно растеше и набираше сила, докато в един момент ставаше неудържимо и Кейт експлодираше.


	Един куриер мина забързано по пътеката между бюрата. Беше десет часът вечерта и тишината на стаята беше нарушавана от време на време само от някоя пишеща машина, тракаща като картечница. Само трима души бяха все още по бюрата си. Кейт и художественият редактор умуваха над коректурите, когато куриерът се приближи към тях и им връчи голям плик.
	Вътре, още топъл от печатарската машина, беше един неравно изрязан екземпляр от първия брой на тяхното списание. Излъчваща самоувереност, актрисата Лорън Хътън се усмихваше насреща им.
	Кейт го грабна и хукна към офиса на Джуди.
	— Виж! — изкрещя тя. — Вече сме в бизнеса!


>>	51.

	Всички, които им трябваха, се явиха на приема за „на добър час!“ на „Виърв!“. Имаше много знаменитости, няколко шефове на агенции и значителен брей рекламни специалисти — общо към петстотин души, най-добрите водещи на рубрики бяха тук, ежедневниците също бяха изпратили представители, имаше и репортери от „Тайм“ и „Нюзуик“, както и търговски кореспонденти. От телевизията не дойдоха за репортаж, но толкова по-добре — жиците и лампите само биха нарушили атмосферата на приема, а освен това Кейт и Пат така или иначе се бяха появили вече по телевизията в сутрешните предавания.
	Чуваше се ромолене на гласове и звън на чаши, виеше се дим от пури, смесен със скъпи парфюми и шампанското се лееше. Неочаквано обаче Кейт се разочарова от приема, който беше очаквала с нетърпение от месеци насам. Предпочиташе тези пари да бяха похарчени за списанието. Изглеждаше измъчена и болна, толкова отчаяна и потисната, че Том се приближи до нея.
	— Усмихни се — каза той, — току-що направихме успешна първа крачка и реакцията ти е нормална и разбираема. Изпитваш депресия, която настъпва заедно с изтощението след някое върховно усилие, завършило с успех. Вероятно така се е чувствал Шекспир, след като е написал „Хамлет“.
	Кейт не се засмя.
	— Знам, че всичко ти звучи банално — прибави Том. — За нищо друго не си мислила през последните три месеца. Знам, че някои от тези тук изглеждат отегчени, но когато човек слуша много внимателно, лицето му придобива отнесен израз. Просто се съсредоточава върху това, което му се казва. Всеки един от гостите тази вечер е предварително сондиран, всички потенциално са добри партньори и много от тях вече се съгласиха да ни поддържат. Сега, Кейт, си вече съпритежател на истинско, живо списание.
	Очите на Кейт плувнаха в сълзи.
	— Просто съм много изморена и ми стана мъчно за вкъщи, а и изведнъж се почувствах толкова самотна. Липсва ми Уолтън стрийт в Лондон, а Скоти най-много от всичко.
	— Е, да, не е лесно да си голямо момиче. Най-добре да те закарам у вас.
	Взеха такси до апартамента на Кейт, качиха се и Том каза:
	— Ще си сипя едно истинско питие, не понасям онази пенлива лимонада. Лягай си и като се настаниш удобно, ще ти донеса нещо за ядене.
	— Благодаря ти, Том, наистина не съм хапнала нито залък. В хладилника все ще се намери нещо.
	Беше се облегнала уморено на възглавниците, когато Том се появи с поднос с чаша кафе, няколко студени понички, стрък увехнала целина и купичка супа.
	— Обещавам следващия път да се погрижа по-добре — каза той, като отпиваше уиски, потънал в едно кресло със син памучен калъф. Чудеше се как да я ободри — тя чоплеше съвсем неохотно храната си.
	— Даваш ли си сметка, Кейт, че през последните три месеца сме прекарали повече време заедно, отколкото едно средно статистическо семейство? — Той се приведе напред, опря лакти в коленете си и добави искрено: — Друго нещо, което вероятно не съзнаваш, е, че направи много от първоначалните ми представи да изглеждат доста изтъркани. Не съм сигурен, че това е моментът да ти го кажа, но искам да ти се извиня. Подцених те — идеите ти, оригиналността ти, опита ги. Мислех си, че си просто английското приятелче на Джуди, и мислех, че нямаме нужда от теб. Но те видях как работиш и много ме впечатли. Извинявай, че бях толкова рязък и безцеремонен — просто съм едно грубо копеле.
	— Харесвам грубите копелета. Това ми е един от проблемите.
	— А пък един от моите е, че не мога да постигна нещо, без да съм грубо копеле. Сега лягай да спиш и ще се видим утре.
	За момент Кейт си помисли, че ще я целуне. През последните няколко месеца изобщо не бе помислила за любовния си живот, а и преди това нямаше с какво толкова да се похвали. Почти беше загубила надежда, че някога ще срещне мъж, който ще я доведе до кулминация без усилие, с любов, искреност и страст.
	Но никой не направи първата крачка.


	На следващия ден тя се чувстваше много по-добре и тъкмо ставаше от леглото, когато домофонът звънна.
	— Долу има един с цветя.
	— Пусни го да се качи — каза Кейт. Очакваше да види някое пиколо. За нейна изненада зад жълтата пяна на огромен букет мимози се появи Том, прегърнал хартиен плик с прясно кафе, понички с глазура, пушена сьомга и сирене крема.
	— Здрасти. Закуската дойде. Хайде обратно в леглото — каза той и й връчи сутрешните вестници. Всички ежедневници отразяваха тяхното начало, а в „WWD“* имаше и сензационни заглавия на първа страница. Кейт веднага се почувства по-добре.
	[* Woman’s Wear Daily — модно дамско списание. — Б.пр.]
	— Срам ме е за снощи. Все ме избива на плач, когато съм изморена.
	— Забрави за това — каза Том. — Знаеш ли кое ме учудва у теб? Тази странна комбинация от сила и уязвимост. Издръжлива си, без да изглеждаш мъжествена, работиш здравата като Джуди, а това само по себе си е вече много… но в някои отношения си много крехка. Въпреки че няма да го признаеш, някой трябва да се грижи за теб.
	— _Има кой_, както виждаш — ухили се Кейт насреща му. — Добре, че е събота.
	— Всеки момент трябва да тръгна за офиса си.
	— Аз също.
	Тя изглеждаше бледа, но доволна от себе си, облегната върху розовите възглавници в белия си дантелен халат. И докато я гледаше на фона на възглавниците, Том осъзна, че ще я люби. Подносът падна с трясък на пода, поничките се пръснаха из стаята.
	Само след миг изненада Кейт усети ръцете му върху кожата си, твърдите му устни върху своите, миризмата на свежо изпран памук и топлината на мъжко тяло. Дори нямаше време да дойде на себе си, а вече чувстваше как ръцете му изучават тялото й и се плъзгат по дантелата.
	— Не мисля, че идеята ти е добра — каза задъхано тя.
	— Според мен е _чудесна_ — промърмори Том, заровил лице в косите й.
	— Мислех, че си противник на сексуалните отношения между служителите…
	— Да, разбира се, това е лудост — весело се съгласи Том и посегна към гърдите й. — Сега това ще го разкопчееш ли, или трябва да го смъкна насила от тебе?
	Само с едно движение Кейт се освободи от халата си и Том започна да гали тялото й с настойчива нежност. Устата му не се откъсваше от нейната, докато разкопчаваше ризата си и махаше вратовръзката, после тя почувства твърдата му гръд да се притиска в меките й гърди и вдъхна миризмата на свежа трева под мишниците му. Наведе глава и се сгуши там, зарови нос в мекия пух на ямичката — единствените меки косми по тялото му. После вече лежаха голи и всеки се изненадваше от топлината на тялото на другия, всеки докосваше и галеше, и бавно разучаваше всяка извивка на ръцете и краката.
	Много бавно Том се плъзна отгоре й и Кейт почувства топлината му да прониква в нея. Той се движеше бавно, после с по-голяма сила, твърдите му крака се притискаха в нейните меки бедра, устата му смазваше устните й, широките му ръце обгръщаха гърдите й и чувстваха как малките й бежови зърна се втвърдяват под докосването му.
	Кейт се чувстваше възбудена, макар и странно спокойна. Разбира се, че тялото й беше създадено за Том, този нежен мъчен човек, нейната любов. _Нейната любов_ ли?
	В главата й звънна предупредително звънче. Тя рязко си пое дъх и престана да се движи.
	— Какво има? — промърмори Том.
	— Не искам да се обвързвам.
	— Разбира се, че няма — промълви той, нежно погали гърдите й и тя потръпна под него. Остави го бавно да я повлече отново в меките, топли еротични дълбини. Страстта им растеше; тя усети топлия дъх на Том в ухото си, твърдото му настойчиво тяло върху своето, в следващия момент доби чувството, че е на тавана и оттам наблюдава със странно равнодушие себе си и Том в леглото долу, и не можа да изживее заедно с Том мига, в който той достигна до оргазъм с животинско ръмжене.
	Лежаха притиснати един в друг. От смачканите чаршафи се долавяше лек бадемов дъх на сперма.
	— Ммммм, мммм — промърмори той и я прегърна. — Но бих искал да свършиш.
	— Но аз свърших.
	— Не, не си, скъпа. Нямам нищо против, че не си достигнала до оргазъм, но _имам_ против да симулираш. Къде трябва да те милвам, на кое място?
	Целуна я нежно и погали раменете й. Тя усети ръцете му да се плъзгат по тялото й, после той започна нежно да милва малкото тъмно хълмче, да я гали нежно и равномерно, ръцете му се движеха леко, чувствителни и търпеливи, докато Кейт се отпусна, а после, извила се в екстаз като дъга, падна назад, разтапяйки се в мускулестите му ръце.


	Събуди се от допира на устните му върху малката си интимна цепка, езикът му гальовно целуваше малкото бледорозово бисерче, лицето му беше притиснато в нежните гънки, които го обгръщаха, розово върху розово, мека, смучеща плът, вихрена, прелестна забрава, пропадане в море от ласки.
	— Какъв чудесен начин на събуждане — промърмори Кейт и се унесе отново в сън.
	След това изключиха телефона, взеха заедно душ, започнаха да се любят под него, но решиха, че не е много удобно в хлъзгавата вана с течащата отгоре им вода. Плъзнаха се отново в разхвърляното легло. „Като гледка от птичи поглед над Алпите“ — помисли си Кейт, миг преди вълните на усещането да изтрият всичките й мисли и да залеят тялото й.
	По-късно, все още голи, те оправиха леглото, но веднага щом опънаха старинната покривка, съшита от различни парчета плат, Том нежно я бутна върху нея и посегна към гърдите й. Кейт го притегли към себе си, отклони ръцете му и се плъзна между бедрата му. Сгушена между краката му, тя го галеше леко, като с перо, обхванала го с две ръце. Той чувстваше топлината й, леката милувка на ръката й върху члена си, а после и устните й — смучещи и меки като морска анемона, после все по-настойчиви. Езикът й проникваше, изследваше, докосваше, плъзгаше се, изплъзваше се, смучеше, докато Том вече не беше в състояние да мисли за нищо друго, освен за ноктите, които драскаха вътрешната страна на бедрата му, за тази уверена, настойчива уста, растящия и все по-бърз натиск на устните й върху него, докато със стон изхвърли стаената си сила.
	Кейт, която никога не знаеше дали да гълта, плюе или да го остави да капе, усети необичайно острата, парлива, бадемова миризма.
	— Какво обичат мъжете? — попита тя свенливо малко по-късно.
	След кратко мълчание Том отвърна:
	— Разбира се, не мога да говоря от името на останалите представители на моя пол, но когато достигам върха на удоволствие като това, което току-що изпитах, не знам и не ме интересува.


	Беше шест часа в перленосивото утро на понеделника.
	— Голяма работа си — каза Том. — Не искам никой друг и нищо друго. Но нека не го разгласяваме в службата, а?
	Разбира се, това беше невъзможно. В понеделник Кейт беше различно, блестящо същество, нямащо нищо общо с изнурената невзрачна Кейт от петък, Джуди веднага го видя. Том не си беше вкъщи през целия уикенд и Джуди беше оставила куп съобщения с нарастващо раздразнение на телефонния му секретар. И двамата не си бяха у дома. „Отсъствали са двамата заедно през уикенда“ — заключи Джуди.
	Преди края на работния ден Кейт попита нехайно Джуди какво представлява жената на Том.
	— Обикновено американско момиче — каза Джуди. — На двадесет и три години, златна коса, кръстче на оса, блестяща като зората и така нататък. Не, шегувам се, тя е на деветдесет и пет и с едно око, горката старица, освен това няма зъби, а само тринадесет чудесни дечица, всичките умиращи от глад. — После омекна. — Всъщност те се разделиха преди ние с Том да се обединим. Бившата му съпруга си е съвсем наред, нищо особено, просто е разглезена еврейска принцеса, която не спира да дрънка — най-вече за макробиотично хранене* и групи за съдържателни разговори, в които всеки споделя проблемите си. Но двете момчета наистина са много свестни. Том не говори за тях, но ги вижда, колкото се може по-често.
	[* Насочено към удължаване на живота — Б.пр.]
	Когато бяха заедно, Кейт изпитваше неудържима и очевидно всеотдайна любов към Том. Тя не приличаше на момичешкото й желание да бъде женена за Робърт. Не беше и като благоговението и безумната страст, която бе изпитвала към Тоби, бившия си съпруг. Беше растяща, нежна привързаност. Кейт не чувстваше ограничение в действията си, нито някакво покорство или раболепие, не изпитваше желание да падне на колене и да боготвори Том. Не се преструваше, нито се нагаждаше, за да му угоди. Нито веднъж не й се прииска да надраска: Кейт Шоурц, госпожа Том Шуорц ИЛИ дори Кейт Райън-Шуорц. Искаше просто да е с Том винаги когато е възможно, по дяволите бъдещето. Изведнъж спретнатите й тъмносини костюми изчезнаха, вместо с тях тя се появи с аметистово лилав ленен костюм от „Ив Сен Лоран“, който носеше без блуза отдолу. Седеше й толкова добре, че тя се върна и си купи още един, този път в яркорозово. Скоро след това пристигна в офиса, облечена в испански оранжев жарсен гащеризон. Никой от колегите й не се нуждаеше от обяснението, че е влюбена.
	Том също се промени отведнъж. Стана по-приветлив и улегнал, виждаха го да се усмихва в работно време и острият му сарказъм се смекчи. Към Кейт беше изненадващо любещ, нежен и щедър. Съзнаваше, че в службата го смятат за стиснат, и съзнателно се стараеше с всички средства да опровергае това мнение и Кейт му се възхищаваше.
	Но на нея не й трябваха диаманти, нямаше нужда от изумруди — искаше само Том.
	Първият брой на „Виърв!“ имаше хубава корица, но лош печат. Беше надхвърлил доста бюджета и рекламите бяха рехави. Но въпреки това всички тайно изживяваха мигове на щастие, когато видеха някоя жена в автобуса да чете „Виърв!“ или пък улавяха момента, в който някой _купуваше_ списанието от щанда.
	Вторият брой имаше по-добър текст, по-добри снимки, великолепни репортажи, но печатът отново беше лош. Рекламите отново заемаха малко място и броят се появи на щандовете с един ден закъснение.
	Третият брой винаги беше истинската проверка, след като първоначалното любопитство спаднеше. С третия брои трябваше да направят още по-голямо впечатление. Пат трескаво прослуша тайната си мрежа от журналисти, които бяха на щат в други издания, но бяха готови да изкарат пари, като неофициално и анонимно взимат допълнителна работа. Третият брой все още съдържаше малко реклами, защото агенциите не желаеха да купят място в първите броеве на едно списание, загубило вече привлекателността на новото и все още без солидно присъствие на пазара. Те седяха отстрани и изчакваха да видят дали „Виърв!“ ще се закрепи здраво.
	Но третият брой съдържаше интервю с Джейн Фонда, специално за списанието, както и основно интервю, което можеше да се озаглави: „Как да изпитваме удоволствие с мъжа си в леглото?“, и да се свърже с поместената анкета за сексуалното удоволствие.
	Рекламите се включиха в четвъртия брой и „Виърв!“ започна да носи печалба.


	Кейт се страхуваше от новото см щастие. Всичко вървеше прекалено добре и тя се боеше да не стане отново уязвима. Вече знаеше, че колкото по-грубо я отблъскват, толкова повече стимулират любовта й и унизителната необходимост да получи одобрение. Съзнаваше, че в момента, в който се влюби в някои мъж, се превръща в угодническа отрепка, която си проси удар в зъбите. Беше наясно, че последното нещо, което й трябва при една постоянна връзка, с мъж, който отново да я кара да се чувства необичана.
	Затова Кейт изпитваше ужас да признае пред себе си, че е влюбена. Колебаеше се дали да се обвърже. За да изпита чувствата си към Том, започна да излиза с други мъже, също както някои жени флиртуват пред съпрузите си с мъже, които изобщо не ги интересуват. Не й беше трудно да намери други партньори, защото успехът е мощен афродизиак. Освен това невидимото сексуално излъчване на тридесет и девет годишната Кейт правеше същото силно впечатление, както когато тя беше на седемнадесет. През следващите няколко месеца яки мъже от типа на Бърт Рейнолдс чакаха Кейт в малката приемна на „Виърв!“. Тя отлагаше срещите си с Том в последния момент и когато преспиваше в апартамента й, той често виждаше чужди ризи и принадлежности за бръснене.
	Том се подвоуми и реши да се прави, че не забелязва странното й държание. Изглежда, той беше първият мъж, освен може би Скоти, който истински обичаше Кейт, а не изпитваше само непреодолимо влечение към нея. Обичаше я такава, каквато е, и не изискваше от нея това, което очевидно тя все още не можеше да му даде — доверието си. Игнорираше вбесяващото й поведение, игнорираше мускулестите „жребци“ във фоайето и другите й малки досадни уловки за изпитване на любовта му. Разбираше несигурността на Кейт по-добре, отколкото тя самата, и то защото и той беше страдал като нея.
	Един съботен следобед, след като го беше питала нещо за семейството му, Том сключи ръце зад главата си, а Кейт се сгуши на голите му гърди.
	— До известна степен мога да разбера чувствата ти към баща ти, защото в _моя_ живот съм негодувал срещу майка си. Тя беше много властна, типична украинска майка-началник. Когато молех баща си за нещо, той винаги казваше: „Питай майка си“. Беше огромен и силен човек, бивш професионален борец, така че физически никога не би докоснал с пръст нито жена си, нито мен, защото се страхуваше да не ни нарани. Майка ми знаеше това и то й даде пълен контрол върху цялото домакинство. Той _можеше_ да има мнение дали Рузвелт е бил прав да назначи Айзенхауер за върховен главнокомандващ в Европа, но _нямаше_ право да реши дали да ми купят нови обувки, защото тя взимаше всички решения. Възмущавах се от пълната й власт и от начина, по който му я натякваше. Спореха или се караха всеки божи ден цели тридесет и седем години, а след това тя умря. Още се възмущавам от тези разправии. Яд ме беше още, че каквото и да направех, тя винаги ме критикуваше. _Нищо никога_ не беше достатъчно добро за тази жена. Чувствах се виновен, защото не бях достатъчно добър за нея, и виновен, защото ме беше яд на това.
	— Точно така се чувствах и аз. И как се справи?
	— Ще ти покажа. — Том леко я отстрани от себе си, скочи от леглото и се върна с портфейла си. — Виж това.
	Той измъкна бяла визитна картичка, на която с големи букви беше надраскано: „Майната й на вината“.
	— Приучих се да приемам вината и после да я забравям. Понякога трябва да се извиня, а понякога трябва да компенсирам някоя гадост, която съм направил. Но след това просто излизам и продължавам да живея, и си представям, че някъде там горе, в небесното счетоводство, някой ангел ми води сметка за печалбите и загубите. Сигурен съм, че накрая ще завърша с чиста печалба.
	На другата страна на картичката се четеше: „Майната им на всички“.
	— Това ми помага да се сдържам — обясни Том, — и вместо да отдавам прекалено голямо внимание на мнението на другите, да разчитам на собственото си мнение.
	Кейт се сгуши още повече в него.
	— Има още нещо, което трябва да обсъдим — каза спокойно Том. — Ще ти бъда благодарен, ако _никога вече_ не симулираш оргазъм, когато си с мен. Този номер го запази за онези красиви космати юначаги, които си оставят тук ризите.
	Последва мълчание, после тя потиснато каза:
	— Не се получава всеки път.
	— Знам — каза той, притегли я към гърдите си и загали нежно косата й, като в същото време внимателно изричаше нещо, което отдавна искаше да й каже.
	— Кейт, скъпа, сексът е възможно най-близкото общуване между двама души и симулацията означава лъжа. — Той въздъхна с раздразнение. — Не мога да разбера защо жените го правят.
	— От учтивост, или защото им се спи, или от комплекс за малоценност — започна да се отбранява Кейт. — Струва ми се, че аз го правя, понеже ме е страх, че не отговарям на стандартните изисквания — не стигам до този момент за десет секунди и девет десети или колкото е там нормата.
	— Какъв е смисълът? Какво ще постигнеш с това? Защо не ми _помогнеш_ да те накарам да се чувстваш прекрасно? Като симулираш, не ми помагаш, а само саботираш себе си и връзката ни, защото понякога ми се превземаш като стара мома и не ми казваш какво искаш, малка глупава „светице“. — Той гризна леко ушенцето й. — Ти имаш не по-малко право на оргазъм, отколкото кой да е мъж, а как да го постигнеш си е твоя работа. _Ти_ си знаеш какво ти харесва, и след като си нямаме екстрасензорни възприятия, от теб зависи да ми покажеш, иначе как по дяволите да разбера.
	И Кейт му каза мъничко, после повече.
	Тогава Том премина към действия и пусна в ход целия си репертоар. Първо той легна върху нея, после тя — върху него, после се опитаха да го направят на кухненската маса и събориха каната за мляко, след това се преместиха на пода в хола и там, на килима опитаха позата 69, после Том я надяна на себе си и така се заклатушка из целия хол и през цялото време си задаваха съответни въпроси като например: „Така харесва ли ти, или искаш по-силно? По-леко? По-бързо? По-бавно?“, — а после Том извади едно малко пакетче и каза: „За бога, не кихай“, и подреди по три браздички за всеки на ниската стъклена маса в хола и предложи на Кейт кухата златна тръбичка от „Тифани“, с която набираше телефонните номера и Кейт покорно каза, че това е чудесно, което си беше чистата истина… само дето остави лек химически вкус в гърлото и сърцето й. В сравнение с главозамайващата възбуда; която Том предизвикваше у нея, кокаинът не й подейства особено. Струваше й се, че през цялото време не е ставало дума за любов, а за отчитане на резултати.
	— Как ти беше този път? — попита я нежно Том и тя отвори уста да каже, че е било чудесно, но се чу да казва:
	— … Скъпи, ако трябва да си говорим истината… мисля, че беше прекалено напрегнато и изкуствено.
	По лицето му премина внезапна паника, която се смени с израз на агресивна защита — ей сега щеше да нарани колкото се може по-силно човека, който го бе нападнал, когато беше свалил гарда и предложил всичко от себе си. Отвори уста и понечи да я скастри здравата, така че да не може никога да дойде отново на себе си, но се спря и размисли. Израз на облекчение се появи на лицето му и той тихо промълви.
	— Разбирам какво искаш да кажеш.
	— Мисля, че иначе те харесвам повече — неуверено произнесе Кейт.
	— Сигурен съм, че и двамата се харесваме достатъчно, така че хайде да не се преструваме — отвърна Том.
	И изведнъж Кейт престана да се страхува, че Том ще я презира или ще я напусне, ако тя не се представи задоволително. Не искаше повече да му направи впечатление или да търси одобрението му.
	— Не че не обичам общоприетия секс, просто не обичам това, което ми предлагат в книгите за усъвършенстване — призна тя. — Конформист съм, но не мога да направя нищо, когато някоя властна личност в леглото е решила да ме накара да изпитам оргазъм или пък, ако имам чувството, че някой невидим доктор мъдро кима с глава, докато наблюдава усилията ми от тавана. — Тя се извъртя на голия си корем върху зеленикавия килим и подпря глава с ръце. — Това, което _наистина_ намирам за секси, са сантименталните глупости. Светлина на свещи, прозрачен шифон, притискане към мъжествената гръд от мускулести ръце, неумолим грохот на море, отекващ в ушите ми, и яростни вълни, които заливат покорния бряг, докато се отпускам назад, а той шепти с дрезгав глас в ухото ми: „Божичко, скъпа, никога не съм знаел, че може да е толкова хубаво“.
	Извърна се към Том, който също лежеше гол на зеления килим, и добави:
	— Изглежда именно сантименталните глупости ме карат да се чувствам секси.
	— Обаче ако започна да ти декламирам високопарни слова, ти просто щеше да ми се изсмееш — каза Том убедено. — И нещо по-важно — аз ще се чувствам като глупак. Така че не знам как ще се справя с диалога, но ти обещавам да прекараме следващия уикенд в страната на сантименталните глупости…
	— … На морето ли?
	— В Кънектикът — обеща Том. — С всичките му преживявания. Пясъчни плажове, облаци от пръски, омари за вечеря и галопиращи бели коне. И там ще си играем само на сантименталности.
	Следващия петък вечерта пристигнаха в една крайбрежна вила, собственост на приятел на Том. В събота тичаха по плажа, катериха се по сивите скали, а вятърът разбъркваше косите им; ближеха солта от устните си, бягаха с боси крака и навити джинси по дантелената ивица на океана. В неделя Том се опита безуспешно да изкачи един бор, после отидоха на езда. (Том беше водил безкраен телефонен разговор от Ню Йорк, за да уреди конете да ги чакат след закуска пред вратата на вилата.) Беше се качвал на кон само веднъж през живота си, като юноша, когато беше прекарал един уикенд в някакво ранчо за летовници в Ел Пасо. Кейт го забавляваше със стегнатия си английски тръс, а после го изненада, като накара червеникавокафявия си кон да прекрачи с всеки крак поотделно един паднал дънер. Том не можеше да накара упоритата си дореста кобила да помръдне: тя не обръщаше внимание на ездача си, постоянно навеждаше глава и пасеше, сякаш беше решила да опасе цял Кънектикът.
	— Повдигни се и си използвай краката, стискай здраво с бедрата — съветваше го Кейт.
	Том го направи и кобилата така препусна, като че ли й бяха подпалили опашката. Том по чудо се задържа върху нея; Кейт го настигна и извика: „Седни и лекичко дръпни юздите“ — а дорестата изведнъж спря, сякаш някой я беше изключил, и Том се преметна през главата й.
	Същата вечер, след като си пийнаха бяло вино пред пламъците на камината и привършиха вечерята от омари, която беше част от ритуала, Том понесе Кейт на ръце по откритата стълба от секвоя до спалнята им. През триъгълния прозорец над тъмните борове виждаха огряното от звездите море и фара; чуваха вятъра, който пищеше около къщата, и дъжда, който плющеше в шлифованото стъкло. Сгушиха се под юргана на цветя и Том започна да я милва.
	— Много съм изморена — промърмори Кейт, — и много ми се спи.
	Но както я притискаше към себе си и я галеше нежно, той проникна в нея.
	И изведнъж, през мъглата на съня, Кейт разбра, че то ще се случи. _То_ беше точно такова, каквото го описваха. Нежни, силни вълни, различни от възбуждащия, бурен и непосредствен клиторен оргазъм. _Това_ беше съвършено различно и то без съмнение идваше. Кейт се почувства плодовита, неописуемо женствена, земна майка. Беше щастлива, най-накрая пълноценна жена. В този безкраен момент тя ликуваше, после разтвори широко ръце, обгърна Том и се притисна до него. Държеше го здраво и никога, никога нямаше да го пусне.
	— Успях, успях! — извика тя.
	— Не, _аз_ успях.
	— Е, добре _ние_ успяхме.
	— Знаех, че ще стане, когато най-накрая се отпуснеш — доволно каза Том.


>>	52.

	Кейт и Джуди чакаха Том с нарастващо раздразнение. Вече съвсем бяха закъснели за първото действие на „Бохеми“, а в него бяха почти всички хубави арии.
	— По дяволите, защо не се обади? В края на краищата нали това трябва да бъде едно малко празненство за четиридесетия ти рожден ден, Кейт, и освен това „Ла Скала“ не прескача през седмица до „Метрополитън опера“ — измърмори Джуди.
	— Том също я очакваше с нетърпение, но нямаше представа колко ще продължи медицинската конференция, а знаеш, че искаше да говори с някои от лекарите след нея. В края на краищата именно ти забърка цялата тази неразбория и именно ти искаш от него да продаде акциите на „Хофман-Ларош“.
	Кейт се отпусна на кожената облегалка и се взря в Джуди през облака жълти цветя, поставени на масичката от тъмно огледално стъкло.
	Седяха на бежовия велурен диван в дъното на огромния тих хол на Кейт. Диванът беше поне девет метра дълъг и обсипан с възглавници, облечени в леопардова и тигрова кожа. Над него висеше колекция от картини и гравюри, изобразяващи тигри и леопарди, някои представляваха примитивистични картини с маслени бои, имаше и една очарователна детска рисунка. Тигрите на една изящна гравюра изглеждаха толкова свирепи, че на човек му се изправяше косата.
	Отсрещната стена беше изцяло покрита със секции от тъмно огледално стъкло, които скриваха напитки, игри, телевизор, видео, прожекционен апарат и какви ли не други ценни вещи. Третата стена на огромната стая представляваше плъзгащо се стъкло — оттам се излизаше на озеленена тераса, от която се разкриваше великолепна гледка над върховете на дърветата на Сентръл Парк. Срещу грамадния прозорец се намираха петнадесетметрови лавици за книги от пода до тавана, лакирани в китайско червено. Не всички от тях съдържаха книги: на една бе подредена колекцията на Кейт от старинни кутийки за енфие, на друга — малка колекция от антични гръцки теракотени обредни статуетки, а на трети — малки очарователни предмети: бронзова статуетка от седемнадесети век от Гарние, представляваща мъж, който се бори с бик, малка кутийка за изкуствени бенки от жълт майсенски порцелан, принадлежала някога на мадам дьо Помпадур.
	Светлината беше приглушена. Вместо да използва лампи, Кейт създаваше атмосфера посредством сложна система от насочващи се светлини, монтирана на тавана: един-единствен лунен лъч, ако тя и Том слушаха Сибелиус; снопове от тънички като моливи лъчи, когато даваха приеми или за осветяване на колекцията им от мексикански произведения на изкуството.
	Седяха и чакаха Том и изведнъж Джуди изпита остро, неприятно чувство, нещо като жестоко пробождане в главата, което за своя изненада веднага определи като завист. Завист към Кейт. Апартаментът на Джуди беше също толкова луксозен като този, Джуди беше също толкова преуспяваща, Джуди беше също толкова привлекателна, колкото и Кейт, макар и по различен начин, и обичаше приятеля си също толкова, колкото и Кейт, и получаваше страстна любов в замяна. Но Кейт _живееше_ с Том — лягаха си заедно и невинаги се любеха, прозяваха се заедно сутрин; Кейт знаеше как изглежда Том, когато има грип, а той знаеше как да се грижи за нея, когато е неразположена. _Джуди копнееше да сподели същите тези интимни неща с Грифин._ Кейт имаше приятеля си, Максин имаше щастлив брак, както и Пейган, след като лекарите бяха решили да насърчават пациентите си, прекарали инфаркт, да се любят. Но Джуди не притежаваше това, което повечето жени очакваха или приемаха за даденост веднага след като го получеха. Досрамя я, че изпитва такива чувства към Кейт, но не можеше да се спре.
	— Когато Том купи акциите на „Хофман-Ларош“, никой не осъзнаваше вредата, която могат да причинят успокоителните лекарства — говореше Кейт. — Те ни се струваха идеалното средство в един свят с много тревоги, голямо напрежение и недостатъчно психотерапевти и психиатрични болници.
	Тя вдигна малка кутийка за хапчета от осемнадесети век, вградена в кехлибар, и внимателно се вгледа в рисунката върху нея, без да я вижда.
	— Знаеш, че според Том няма нищо неморално в транквилизаторите; той смята, че те не се предписват или взимат без необходимото внимание. — Кейт рязко затвори кутийката. — Той купи двадесет акции, като плати само петдесет процента от минималната цена, и всяка акция му струваше по шестнадесет хиляди долара, а сега всяка от тях струва по четиридесет и осем хиляди. Тази сутрин каза, че това прави осемстотин хиляди долара брутен приход и очевидно ти също си спечелила от покачването на стойността на швейцарския франк през 1972 година, което прави почти един милион долара печалба само от една сделка. — Тя отправи прям поглед към Джуди. — Според него от твоя страна е неблагодарно да се оплакваш. В края на краищата той _невинаги_ има успех в сделките си и иска да се задържи.
	— Но това не е _единствената_ му сделка — каза Джуди. — Пуснали сме корени и в опитни инженерингови и компютърни компании, и във фармацевтиката.
	Тя въздъхна, отправи поглед към ниската кедрова маса до себе си и вдигна една инкрустирана с емайл руска мечка.
	— Ти имаш такива красиви неща, толкова красив апартамент, а на Том, изглежда, му се привижда ужасно бъдеще — всички американци обсадени на енергийния фронт, всички развиват военна сила и се тъпчат с транквилизатори, като същевременно си изчисляват лихвите на малки джобни калкулатори.
	Вратата се хлопна и Том влезе забързано. Целуна и двете и се втурна за смокинга си.
	— Нали знаете колко съжалявам, че закъснях! — извика той. — Кейт, моля те, вържи тази връзка. Окей, Джуди, продавам акциите на „Хофман-Ларош“, но не защото съм си променил мнението, а защото бихме могли да спечелим и мисля да оставя всичко в швейцарски франкове — не виждам защо тази тенденция към покачване трябва да спре. Къде са ми копчетата за ръкавелите, Кейт? Къде е Грифин?
	— Не можа да дойде. Заради проклетата си жена и проклетите й благотворителни задължения.
	Джуди копнееше да чуе Грифин да я повика да му закопчае ризата или да му намери копчетата за ръкавели. Жадуваше за забързаната интимност, с която Кейт застана зад Том, целуна го лекичко по врата и после му завърза връзката.
	Грифин и Джуди бяха заедно от четири години. През това време на два пъти се бяха карали жестоко и се бяха разделяли. Първият път беше след първата им година, когато имаха луда кавга заради собственическото чувство на Грифин. Вторият път — след като бяха заедно от две години и когато жената на Грифин, Дилия, най-накрая се бе възпротивила и бе поискала настоятелно от него да остави Джуди. Тя не бе обръщала особено внимание на манекенките, но се бе почувствала унизена и озлобена от откритата връзка на съпруга си с преуспяваща и известна жена. В името на семейството им и на годините, изживени заедно, бе поискала от него да направи опит за пълно помирение и да приключи с всички други връзки. Децата му също бяха въвлечени в скандала. Големият му син се бе държал рязко и надменно; голямата му дъщеря бе проявила такова разбиране, че той беше рухнал и се беше разплакал.
	И Грифин, и жена му бяха положили всички усилия, но и двамата знаеха, че се опитват да разпалят изстинала пепел. Грифин беше поискал развод от Дилия при каквито условия тя определи. Но въпреки че най-накрая се беше съгласила всеки от тях да има свой живот, беше го помолила да продължи да живее в техния дом заради децата; каквото и да се случеше, тя искаше да запази семейството им цяло. Когато Грифин изтъкна, че най-малкият им син е на петнадесет години и скоро ще напусне дома им, Дилия заплаши със самоубийство и домъкна лекаря си. От този момент двамата живееха в примирие без секс под един покрив.
	Всъщност наистина ли без секс? Джуди понякога се питаше за това. Мъжете винаги казват, че не се любят с жените си, но винаги правят обратното. Но какво ли друго могат да кажат?


	Когато театралната завеса падна за последен път, Джуди почувства, че старата й тъга се завръща — същата силна болка, която тя твърдо наричаше сантименталност, същият копнеж да сподели живота на Грифин, а не само да го вижда често. И както винаги, когато се бореше с мъката, тя стана малко агресивна.
	Том се раздразни от липсата на по-силна реакция на сутрешната му новина за забогатяването им с близо един милион долара и на вечерната, че е направил всичко, според желанията на Джуди. Когато заеха масата си в „Четирите сезона“, той сви рамене и каза, без да се обръща директно към никого:
	— Разбира се, не очаквах да ми се каже „благодаря“.
	— За някои неща благодаря, а за други — не — каза Джуди. Взираше се упорито в завесите от метални брънки, които блещукаха като водни каскади. Искаше й се да бяха отишли на по-весело място. Всъщност харесваше „Четирите сезона“ само като място за обяд.
	— Разбира се, че се радвам да не съм вече бедна, но в бизнеса сме от девет години, а ти вече загуби всякакъв интерес и към „Лейс“, и към „Виърв!“. _Теб_ те интересува само как да правиш повече пари. _Мен_ пък ме интересува да ми плащат така, че да мога да спя нощем, без да пресмятам парите, които дължим.
	— От девет години ти разправям, че старомодните ти добродетели са капан за бедняци.
	Том започна да имитира глупав, напевен женски говор:
	— Събери, колкото ти трябват, преди да си купиш нещо, никога не взимай нари назаем, не купувай недвижими имоти, защото е по-добре да си под наем, и ако пестиш пари, влагай ги в държавни облигации… Аз те правя _богата_, а ти само хленчиш. Къде ти е _куражът_?
	— По дяволите моя кураж. Аз пък знам къде ти е сърцето. В онова сборище на спестовни касички, наречено Уолстрийт.
	— Тъжно е да гледаш как едно неуверено бедно момиче се превръща в неуверено _богато_ момиче. Отначало се целеше нависоко, помниш ли? Не се плаши само защото не си улучила целта.
	Поръчаха си печени стриди, а за основно ястие — печен фазан. Том продължи с нисък гневен глас.
	— Ако наистина искаш да се отцепиш, ще ти продам акциите си в „Лейс“, а ти можеш да ми продадеш своите акции във „Виърв!“ или пък обратно.
	— Джуди не иска да се отказва от нищо, нито пък ти, Том — намеси се Кейт. — Може би Джуди щеше да е малко по-щастлива, ако беше мъничко по-малко богата. А ти, Том — обичам спекулативната ти жилка, защото и аз самата я имам, но ти се превръщаш в ходеща и говореща компания за капиталовложения.
	Тя млъкна, докато им сервираха, после продължи:
	— Смяташ Джуди за неблагодарна, но не е така. Много е благодарна за това, което направи за нея, но съществува един вид напрежение, което тя обича, и друг вид напрежение, което не може да понася. Сигурно с последната придобивка ще можеш да подредиш ценните книжа на „Лейс“ и да отделиш инвестициите от другия бизнес на компанията. — Кейт замълча и въздъхна, после каза сърдито: — Не знам какво се обърка тази вечер, но бих искала да спрете да се карате за пари и да съобщиш на Джуди нашата новина.
	Том повъртя чашата си за вино, вдигна вежди, отвори уста, затвори я, после каза:
	— Ами, не знам как да се изразя, но Кейт и аз ще се женим. С всичките му церемонии.
	Джуди бързо се наведе към него и го целуна по ухото.
	— Том, ах ти, скъпо старомодно момче! Ами че това е чудесно! — Тя се ухили широко. — Знам точно какво ще ви подаря за сватбата. На Кейт страшно ще й хареса, а на теб — никак, защото е с условие.
	Щастливата двойка я погледна скептично.
	— При условие че го държите в хола си, ще ви дам моята половина от коня Тан.
	Кейт ахна от изненада и радост. Том изглеждаше притеснен.
	— Това е чудесно, Джуди, но…
	— Нали този кон си е наш!
	— Да, обаче е невъзможно да го държим в апартамента, където може да се счупи; това е музеен експонат, много е ценен, за да го държим на показ, Джуди.
	— Не мисля, че този, който го е правил, е възнамерявал да го държат затворен в банков трезор. Мисля, че би искал Кейт да го притежава.
	Том погледна развълнуваното лице на Кейт.
	— Да — съгласи се той, — мисля, че би го искал.


	Една топла октомврийска утрин през 1978 година, докато си ядяха сутрешния грейпфрут, жената на Грифин внезапно го освободи от пипалата на вината и задълженията, които ги обвързваха. Хранеха се на ореховата маса, достатъчно голяма да побере четиридесет души, и както винаги Грифин се ровеше из вестниците, докато ядеше.
	Изведнъж Дилия каза тържествуващо:
	— Грифин, това е последният проклет път, когато седя тук и те слушам как си мляскаш грейпфрута.
	Грифин остави лъжицата си, измърмори някакво извинение, прочете още няколко реда от „Уолстрийт джърнъл“, гребна два пъти и рязко вдигна глава.
	— Какво искаш да кажеш с „последен път“?
	— Напускам те, това искам да кажа!
	Тя направо ликуваше.
	— Нали точно _това_ искаш? Е, ще го _получиш_ като подарък за Коледа. Вече от две години има друг мъж в живота ми, Грифин, а ти дори не забеляза…
	Той бързо се опита да си спомни, но не, не беше забелязал никакъв мъж… С изключение на…
	— Онова момче, което ми направи контактните лещи? Гринбърг, Гранхайм, нещо такова… Очният лекар.
	— Гринхаймър, точно така. Прав си както винаги.
	Грифин не каза нищо, но за първи път я погледна с голямо внимание над страниците на „Джърнъл“.
	— Заминаваме заедно за Израел, за да започнем нов живот в един кибуц, преди да е станало твърде късно.
	Грифин остави вестника и се взря внимателно в жена си. Не можеше да си представи Дилия да се труди на полето и да яде храната на комуната. Заподозря някакъв номер.
	— Ами децата?
	— Фред трудно може да се нарече дете. Когато се връща от училище, практически никога не стои тук — винаги излиза с онова момиче. Мисля, че ще се премести да живее с нея на друго място. Разбира се, той ще има нужда от малка финансова помощ от теб, както и аз. Но знам, че мога да разчитам да се погрижиш за мен. Всъщност вече говорих с Марвин за това.
	Грифин блъсна настрана вестника си, скочи и изкрещя:
	— Вече си била на адвокат, без дори да споменеш на съпруга си факта, че го напускаш?
	— Да не ме мислиш за глупачка?


	Същата вечер, когато Джуди отвори вратата на апартамента си, видя Грифин, облегнат на стената на хола, да върти между пръстите си обичайната чаша с джинджър ейл* преди вечеря. Изглеждаше странно скован и недодялан. Веднага щом тя превъртя ключа в ключалката, Грифин прекоси стаята и без да се спре, за да я целуне, я сграбчи за китките. И сякаш беше таил всичко в себе си, защото не бе могъл да повярва, че е истина, задъхано й съобщи новината.
	[* Сладко газирано питие, подправено с джинджифил. — Б.пр.]
	Джуди зяпна.
	— Искаш да кажеш, че тя иска развод? _Наистина_ ли го иска? Вярваш ли? Да не е пак игра на котка и мишка?
	— Да, този път вярвам. Никога преди не е била такава: злорада, ликуваща, почти отмъстителна.
	— Честно казано, Грифин, не я обвинявам.
	— Това няма нищо общо с теб, Джуди. Отношенията ни с Дилия не вървяха, а тя не искаше развод. Така че сега се прегрупирахме. — Той нежно разтърси китките й. — Чуй сега, не съм дошъл пак да разискваме кой е крив и кой прав. Дойдох да те попитам, сега, когато това вече е възможно, ще се омъжиш ли за мен, скъпа?
	За свое учудване, когато чу думите, които беше чакала десет години, Джуди откри, че не може да каже „да“.
	Тя просто не знаеше.
