P>
	Завърна се от работа,
	прекрачи прага тя.
	За миг в очите стари
	припламна светлина.

	На масичката проста,
	под старата асма,
	я чакаха спокойно
	два плика, две писма.

	Пристъпи прималяла,
	с разтупкано сърце.
	И дълго тя ги гали
	с очи и със ръце.

	И сякаш двата сина
	пристигнаха със тях.
	И звънна под лозите
	безгрижният им смях.

	От радост болни стави
	забрави мигом тя.
	Забрави и тъгата
	от тази самота.

	Чете ги, препрочита
	за кой ли вече път.
	И сълзи във очите
	на майката блестят.
P$
