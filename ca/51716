	Това се случило в едно далечно северно градче.
	Веднъж учителката показала на децата картинка, на която били нарисувани някакви непознати бляскавочервени плодове.
	Децата ги гледали и си мислели: — Колко ли са вкусни — такива червенички, лъскави и сочни! — Попитали учителката си как се наричат тези плодове и тя отговорила:
	— Това са домати. Растат на юг. Обичат много слънце.
	Когато свършил учебният ден, децата обули ботушките си, облекли кожухчетата си, нахлупили кожените си шапки и тръгнали към домовете си. Вървели и приказвали за чудните плодове.
	Внезапно пред тях застанала една грозна старица, облечена в мъгли и завита с шал от облаци. Тази старица била Зимата.
	Тя разперила ръце и изкрещяла:
	— Тук в моето царство не се ядат такива плодове. Не искам да ги виждам, чувате ли? Аз забранявам…
	Тогава един малчуган с чипо носле се изправил пред нея, разкрачил се и се сопнал:
	— Не се меси в хорските работи!
	— Как? — изпищяла Зимата. — Тука аз заповядвам!
	И тя протегнала костеливите си ръце към небето, дръпнала един облачен чувал и изтърсила всичкия му сняг върху децата.
	Малките вдигнали яките на кожухчетата си, нахлупили по-ниско калпачета и забързали към къщи.
	Старицата ги подгонила ядосана.
	Чипоносото момче отворило бързо външната врата, мушнало се вътре и я тръшнало след себе си. Влязло в топлата стая и разказало на баща си, че другарчетата му искат да ядат домати.
	Бащата оставил вестника на масата и се усмихнал:
	— Ще се обадя по телефона в страната, където растат хубави домати, и ще поръчам да ни изпратят няколко щайги с домати.
	Той се облякъл набързо и отишъл в пощенската станция, за да говори по телефона с южната страна.
	Зимата искала да разбере какво заръчва той, та да му попречи. Изправила се на прозореца и надникнала вътре. Но от дъха й стъклото се покрило с ледени цветя и тя не могла да види нищо. Покачила се на покрива и опитала да се мушне през комина, но огънят я близнал с горещия си език, тя изпищяла от болка и се изтъркулила долу.
	Изведнъж тя се сетила нещо и припнала към полето. Покатерила се на един стълб и опряла ухо до телефонната жица. Така подслушала целия разговор с далечната страна. Усмихнала се злобно и се понесла над бялото поле натам, където водела безкрайната редица телефонни стълбове.
	Летяла, летяла и мърморела под носа си:
	— Ще намеря аз доматените растения и ще ги унищожа!
	Най-сетне пристигнала в нашата страна. Запитала гаргите:
	— Знаете ли, милички, къде растат доматите?
	Те изгракали дружно:
	— Знаем, знаем.
	— Хайде, заведете ме там!
	Целият орляк се вдигнал във въздуха и полетял с крясък към зеленчуковата градина. Зимата го последвала. Гаргите накацали по оголените дървета и посочили с човките си:
	— Хей там, в ония парници.
	— Какво е туй — парници?
	Гаргите отговорили:
	— Какво ли — трапове, напълнени с конски тор. Отгоре е насипана пръст, в която са посети семената.
	— За какво служи торът?
	— Дава топлина. А за да не измръзнат младите растения, отгоре им са поставени дъсчени сандъчета, покрити с прозорци.
	Старицата изръмжала:
	— Покрили ги от мене — така ли?
	Тя се ухилила злобно, зафучала, заревала. Страшен студ сковал земята. Почнали да се пукат камъни и дървета.
	Тогава от къщичката в градината излязъл един старец и завил парниците с рогозки. После се прибрал спокоен на топло.
	Зимата разтърсила облачния си шал. Завалял силен сняг. Валял час-два. Затрупал градината с две педи сняг. После спрял.
	На другия ден слънцето надникнало към земята. От топлината на тора снегът над парниците се стопил. Градинарят излязъл и дръпнал настрана рогозките. Под изпотените стъкла се усмихнал весело младият разсад.
	Минали още няколко седмици. Доматите пораснали много и върховете им опрели в стъкления покрив. Станало им тясно.
	Един ден под снега се подало кокичето и се провикнало:
	— Хайде, събуждайте се! Идва пролетта!
	Доматчетата се примолили на дядото:
	— Кокичето казва, че е вече пролет. Махай прозорците! Задушно ни е.
	Но старецът се усмихнал и им казал:
	— Рано е. Потърпете още малко!
	След няколко дни пролетта наистина пристигнала. Екнали птичи песни.
	— Уф, колко много сняг е натрупала тази старица! — рекла пролетта и си направила набързо метла от слънчеви лъчи, запяла весело и почнала да измита снеговете от покриви, градини и полета.
	Въздухът се стоплил, плъзнали бръмбарчета и мушички.
	Зимата усетила, че снагата й почнала да се топи, а ледените й зъби да се чупят, прибрала полите си и побягнала, та се скрила на връх планината. Надникнала под облачния си шал и се заканила:
	— Аз ще ви науча!
	Поникнали посевите, нацъфтели овошките и тревите.
	Доматчетата пак се примолили:
	— Махни прозорците! Виж колко е топло!
	Градинарят се усмихнал добродушно:
	— Вие сте много нежнички. Трябва да ви пазя от настинка. Ще ги махна за малко, но довечера пак ще ви покрия.
	Гаргите видели открития разсад и веднага отлетели при Зимата да й обадят тази новина.
	Още същата нощ тя се промъкнала надолу тихо, на пръсти — никой да не я усети. Навела се над равнината и прошепнала злобно:
	— Вие мислехте, че съм си отишла, така ли? Но аз съм още тук. Ей сега ще ви осланя! Хи, хи, хи!
	Леденият й дъх полепнал като скреж по покривите и тревите. Листенцата посърнали, клюмнали като попарени.
	Съмнало се. Слънцето се подало от изток и разпръснало синкавите мъгли в полето. Зимата надникнала в зеленчуковата градина и позеленяла от яд. Парниците били покрити. По рогозките блестяла дебела слана, но отдолу, под стъклата, пак се усмихвал доматеният разсад.
	Старицата разбрала, че е безсилна, махнала отчаяна с ръка и побягнала назад. Бягала, бягала, докато достигнала своята страна, тръшнала се премаляла сред вечните снегове, сложила глава върху гърба на една бяла мечка и заспала тежък сън.
	Чак тогава градинарят махнал прозорците на парниците и оставил разсада открит за няколко дни да свикне на нощния хлад.
	Една сутрин при него дотичали трите му внучета Стефан, Христо и Ленчето. Стефан запитал:
	— Дядо, какво ще работиш днес?
	— Ще разсаждам домати.
	— Искаш ли да ти помогнем? Нали е неделя — нямаме училище.
	Старецът го прегърнал:
	— Гледай ти — какви помагачи си намерих! Тогава да почваме!
	Той извадил доматените стръкчета от парниците, подал няколко от тях на Стефан и тръгнал към градината. Копнал с мотиката, направил трапчинка, Стефан боднал там едно стръкче, дядото дръпнал мотиката, а внукът притъпкал с ръце пръстта към корена. Старецът пак копнал — Стефчо поставил нов стрък. Христо и Ленчето им носели разсад.
	Когато засадили всичко, градинарят се изправил и казал:
	— Така. А сега да ги полеем!
	Той се запътил към вадата, дръпнал малко пръст с мотиката и я заприщил. Водата се отбила бързо и навлязла между редовете.
	Ленчето сочело с пръстче посадените стъркове и си мърдало устничките:
	— Едно, две, три, четири, пет… десет… О, не мога да ги преброя. Дядо, защо садиш толкова много домати? Ние не можем да ги изядем всичките.
	Старецът се спрял, подпрял се на мотиката и отвърнал:
	— В студените страни живеят деца като вас. И те обичат свежи плодове. Но там не могат да растат такива плодове. Ние трябва да отвъдим домати и за нас, и за тях. Не сте ли съгласни?
	Трите деца извикали в един глас:
	— Съгласни сме, съгласни сме.
	Минали още няколко дни.
	Градинарят забил до всяко стръкче по едно колче, а внуците привързали стръкчетата с лико, за да не ги чупи вятърът и да не се калят по земята плодовете.
	После четиримата прекопали градината — дядото с голямата мотика, Стефчо с малката мотичка, а Христо и Ленчето изнасяли настрана изкоренените плевели.
	Доматите се разцъфтели.
	Сред листата се усмихнали като златни звездички цветовете. Те увяхнали, венчетата им опадали и на тяхно място почнали да наедряват младите завързи.
	Всеки ден слънцето се издигало все по-високо на небето и ставало все по-топло. Доматите растели бързо. Разпуквали се нови цветове, по стъблата увисвали нови плодове.
	Старецът поливал редовно градината и я прекопавал. Децата му помагали, колкото можели.
	Когато доматите почнали да червенеят, дядото викнал внучетата си и ги обрали. Отделили най-хубавите и ги наредили в щайги. Натоварили каручката, дядото седнал в нея и подкарал кончето.
	Децата махали с ръце подире му и викали:
	— На добър път, доматчета! Поздравете северните дечица!
	Огрени от слънчевите лъчи, доматчетата се усмихвали мило.
	Старецът отнесъл щайгите на гарата. Там ги натоварил на влака. Локомотивът изсвирил и потеглил на север.
	Пътувал няколко дни и нощи. Най-сетне пристигнал в далечната северна страна. Родителите купили доматите и ги отнесли в къщи.
	Из пътя плодовете били узрели съвсем, станали червени и бляскави — точно такива, каквито били нарисувани на картинката. Когато децата ги видели, очичките им светнали. Запели весело и ги загризали сладко-сладко.
	Зимата чула детската глъчка и се надигнала от сън. Погледнала през един прозорец и побесняла от яд.
	Зад стъклото стояло чипоносото момченце със захапано доматче в ръка.
	Устните му били омацани с доматен сок и семчици.
