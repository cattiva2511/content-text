D>
	Посвещавам тази книга на Марвин и Маргарет Слоумън.
D$


>	1. За благородната меланхолия

	Рожденият ден на професор Мориц Мария фон Игелфелд беше на първи май. Професорът надали би си спомнял винаги за този ден, ако той не съвпадаше с първомайския празник; като малко момче бе изпитвал убеждението, че снимките във вестниците от парада на Червения площад, сплашващата демонстрация на ракети и редицата дейци на Политбюро със сурови изражения — че всичко това има някаква връзка с факта, че той навършва шест или седем години, в зависимост от това за кой пореден рожден ден ставаше дума. Такава е съпътстващата детството пълна увереност, че ние сме център на вселената — убеждение, от което не всички от нас се отказват с годините, а тези, които успяват да се освободят от него, съумяват да го сторят с известни усилия. И това е толкова разбираемо — както е казал Одън, колко очарователен е онзи клас, чийто единствен член съм аз.
	Сега вече никой не честваше рождения ден на Фон Игелфелд. Действително, той не беше напълно сам на света — имаше братовчеди в Грац, но те се числяха към австрийския клон на рода Фон Игелфелд и представителите на двете разклонения на родословното дърво, разделени от разстояния и национална принадлежност, се бяха отчуждили. Имаше и една възрастна леля в Мюнхен, както и друга възрастна роднина в Баден-Баден, но те и двете бяха забравили кажи-речи всичко, така че бяха минали доста години, откакто му бяха изпратили за последен път поздравителна картичка за рождения ден. Ако се беше оженил, както навремето бе твърдо решен да направи, тогава несъмнено би бил заобиколен от любяща съпруга и деца, които биха обръщали голямо внимание на рождения ден; но намерението му да предложи брак на очарователната зъболекарка доктор Лизбета фон Браутхайм бе осуетено от неговия колега, професор доктор Детлев Амадеус Унтерхолцер. Трудно бе за Фон Игелфелд да понесе това унижение. Това, че тъкмо Унтерхолцер от всички хора, един човек, чийто труд върху правописа в романските езици в днешни дни бе почти забравен; човек, чиято представа за изкуството се покриваше с няколко цветни репродукции на пейзажи от поречието на Рейн; човек с такъв натрапчиво огромен нос, може да се каже, дори вулгарен, от онзи вид носове, които се срещат у оберкелнерите — че тъкмо Унтерхолцер сполучи да се ожени за доктор Фон Браутхайм, при положение, че самият Фон Игелфелд имаше такива намерения, беше напълно неприемливо.
	Но фактът си беше факт и никой не можеше да го промени; рожденият ден на Унтерхолцер никога не оставаше неотбелязан. На този ден с кафето в Института винаги се поднасяха сладкиши, приготвени от самата госпожа доктор Унтерхолцер; както подчертаваше самият Унтерхолцер, макар да беше зъболекарка, тя имаше голяма слабост към сладките неща и умееше да прави прекрасни, прекрасни кейкове и торти. А да не забравяме и поздравителните картички, подредени на видно място на бюрото му — не само от съпругата на Унтерхолцер, но и от рецепционистката и медицинската сестра, които работеха в кабинета й. „Нима толкова се интересуваха от Унтерхолцер?“, питаше се Фон Игелфелд. Надали го харесваха, следователно вероятно изпращаха картичките от уважение към работодателката си. Това бе не само нередно — и дори би могло да се окачестви като своеобразна експлоатация — но беше и отблъскваща проява на сантименталност, и ако такива неща се случваха по време на рождените дни, то значи Фон Игелфелд си беше добре без рожден ден, или поне без рожден ден, на който някой да обръща внимание.
	На този първи май Фон Игелфелд се озова преди всички останали в стаята, където се събираха с колегите да пият кафе. Обикновено всички се появяваха тук по едно и също време, с точност, която би заслужила възторжената оценка на самия Имануел Кант, но точно тази сутрин Фон Игелфелд бе решил да си позволи допълнителни десет минути почивка. Освен това по-ранното идване му позволяваше да заеме стола, на който обикновено сядаше Унтерхолцер и който според Фон Игелфелд беше по-удобен от всички останали столове в стаята. А най-удобният стол в стаята по право би трябвало да бъде ползван от него самия в качеството му на най-старши сред учените в катедрата, но тези неща се обличат трудно в словесна форма, поради което Фон Игелфелд бе принуден да търпи узурпаторското отношение на Унтерхолцер към стола. Разбира се, нещата биха стояли съвсем различно, ако столът биваше заеман от професор доктор доктор Флорианус Принцел; Фон Игелфелд би му предоставил стола с радост, защото той несъмнено го заслужаваше. Те двамата с Принцел бяха приятели още от Хайделберг, от младежките си години, и той все още приемаше Принцел едновременно като учен и атлет, като благороден младеж, заслужаващ добро отношение. Да, малко бяха нещата, които той не би сторил за Принцел, и Фон Игелфелд съжаляваше тайно, че никога не му се бе налагало да спасява живота на Принцел. Такова нещо би му спечелило преклонението на Принцел, който щеше да му бъде задължен за цял живот, а Фон Игелфелд би приел тези чувства умело и с лекота. Почти се чуваше как казва: „Това е дреболия, инстинктът за самосъхранение трябва да се пренебрегва в подобни случаи. Повярвайте ми, убеден съм, че и вие бихте направили същото за мен“.
	Но в действителност Принцел се бе озовавал в опасност само веднъж, и тогава именно Фон Игелфелд бе отговорен за възникването на въпросната опасност, а Принцел бе съумял да се справи много добре с положението без помощта на приятеля си. Когато бяха студенти в Хайделберг, Фон Игелфелд бе успял неблагоразумно да убеди Принцел да се бие на дуел с един съмнителен представител на някаква студентска корпорация, и разбира се, последиците бяха катастрофални. Противникът на Принцел бе отсякъл връхчето на носа му с шпагата си, и макар че в болницата успяха да го пришият, пийналият лекар го беше пришил наобратно. Принцел не беше казал и дума по този въпрос, тъй като беше прекалено благовъзпитан, за да се оплаква от такива неща (един истински джентълмен дори не забелязва дали върхът на носа му е отрязан или не), и Фон Игелфелд понякога си мислеше, че Принцел може и да не е забелязал какво му се е случило. Но пришитият наопаки нос остана като спомен от онзи неприятен инцидент, и Фон Игелфелд предпочиташе да не се замисля по този въпрос.
	Това беше единият инцидент. Всъщност имаше и втори случай, когато Принцел бе изложен на опасност — тогава Фон Игелфелд съпровождаше него и съпругата му на едно пътуване до Венеция, по време, когато над града бе надвиснала скрита заплаха от зараза. В случая се оказа, че не става дума за онази заплаха от холера, така картинно описана от Томас Ман — във водите бе регистрирана радиоактивност и самият Принцел, който бе плувал край Лидо, бе станал леко радиоактивен. Но Фон Игелфелд за пореден път не съумя да се притече на помощ, а Принцел пое спокойно нещата в свои ръце и се върна в Германия, където се подложи на лечение с йод в университетската клиника в Майнц. Там, след деконтаминацията, бе обявено, че той е в безопасност, или поне дотолкова в безопасност, доколкото може да бъде човек, погълнал малки количества стронций-90.
	Но размислите за радиоактивност бяха далеч от съзнанието на Фон Игелфелд сега, докато той се наслаждаваше на първата си чаша кафе в Института и преглеждаше заглавията във „Франкфуртер Алгемайне Цайтунг“. Разбира се, нямаше нищо особено. Както обикновено, индустриалците вдигаха шум за лихвените проценти, имаше и снимка на финансовия министър, който сочеше със сериозно изражение към някаква диаграма. Що се отнася до Фон Игелфелд, диаграмата спокойно би могла да е поставена и наопаки, като носа на Принцел — подобни проблеми не го вълнуваха. Управлението на икономиката бе работа на политиците и банкерите и той често недоумяваше защо те не успяват да се справят по-компетентно със задълженията си. Предполагаше, че това трябва да е свързано по някакъв начин с всеобщата им продажност, както и с факта, че в политиката и финансовото дело навлизаха напълно неподходящи за тази работа личности. Но по всичко личеше, че в това отношение никога няма да настъпи промяна, така че щеше да се наложи да се примиряват с всички тези нагли личности и постоянните им провали. Далеч по-интересна бе една статия на първа страница, посветена на скандала около назначението на нов директор на един музей във Висбаден.
	Новият директор, човек с модерни вкусове, изхвърлил старите витрини със скални отломъци и вкаменелости, и ги заменил с инсталации на съвременни творци. Това предизвиквало объркване у посетителите на музея, които влизали с надеждата да видят неща, които представлявали интерес за тях, а вместо това се озовавали в пусти зали с натрупани в някой ъгъл сандъци, или куп стари дрехи, артистично аранжирани под оберлихта и окичени с надпис „Одеждите на идентичността“. Посетителите надничали в сандъците с надеждите да видят в тях камъни и фосили, но установявали, че са празни, и че всъщност самите сандъци са експонати. Що се отнася до купчините дрехи, каква била разликата между тях и гардероба на музея, където хората окачали палтата си? Нима и едните, и другите не можеха да се определят като „Одежди на идентичност“ — или ако сложеха на гардероба табела „Одежди на идентичност“, би се стигнало до объркване? Дали хората щяха да знаят, че става дума за гардероб, или щяха да се лутат в напразно търсене на помещение с табела „Гардероб“? Фон Игелфелд се намръщи. Тези неща започваха да се случват прекалено често в Германия, и той съчувстваше от сърце на почитателите на камъни и фосили, които се опитваха да накарат новия директор да си подаде оставката. Това беше далеч по-интересно от новините за лихвените проценти, а според Фон Игелфелд и далеч по-значимо. Какво би се случило, ако властта в университетите попаднеше в ръцете на хора, подобни на новия директор на музея? Дали самият той не би бил определен като вкаменелост и подменен с някакъв сандък? Как щеше да оцелее романската филология в един свят, който ценеше творбите на Йозеф Бойс* и подобните нему?
	[* Йозеф Бойс (1921–1986) — немски скулптор, художник, теоретик на изкуството, считан за един от най-значимите художници на XX век]
	Докато Фон Игелфелд обмисляше тези мрачни перспективи, той чу как вратата на стаята се отваря. Вдигна поглед и видя колегите си да влизат, увлечени във видимо оживен разговор. Когато видяха Фон Игелфелд, те рязко замлъкнаха.
	— Добро утро — каза той, оставяйки вестника настрана. — Днес явно съм дошъл тук първи.
	За миг се възцари мълчание. После библиотекарят се покашля и проговори:
	— Така излиза, господин Фон Игелфелд, и присъствието ви тук решава загадката, която току-що обсъждах с професор доктор Принцел отвън, в коридора. „Къде е професор Фон Игелфелд?“, попитах аз. А професор доктор Принцел отвърна, че не знае. Е, сега всички знаем. Вие сте тук, в стаята за почивка, седнал на… — той замълча и бързо се отправи към масата, където ги очакваха подредени каната с кафе и чашите.
	Наляха си кафе в мълчание, а после се присъединиха към Фон Игелфелд и насядаха около масата.
	— Как е леля ви? — обърна се Фон Игелфелд към библиотекаря. — Несъмнено пролетното време й е подействало ободряващо.
	За библиотекаря здравето на претенциозната му леля бе основна тема за разговор, затова и се случваше рядко някой да заговори по този въпрос, бяха чули вече всичко, което би могло да бъде казано за лелята.
	— Много мило, че се интересувате — отвърна библиотекарят. — Много сте любезен. Ще предам на леля си, че сте питали за нея. Това ще я направи много щастлива. Толкова малко са тези, които се интересуват от хора като нея в наши дни! Добре е, че поне някой си спомня да попита — той помълча и хвърли изкосо поглед към Унтерхолцер и Принцел. — Наистина ще й бъде много приятно, можете да ми вярвате. А тя има нужда от нещо, което да я ободри — наскоро смениха лекарството й, и сега се налага да привикне към новото. То е холандско, знаете ли. Не знаех, че холандците се занимават с производство на лекарства, но казват, че това било много добро. Единственият проблем е там, че се отразява зле на стомаха й, а от това тя понякога става раздразнителна. Но не е постоянно — като че ли се чувства най-зле двайсетина минути след като вземе въпросното лекарство. Предлагат го във вид на странни жълто-бели капсули, които са много трудни за преглъщане. Предишните бяха бели, и на всяка капсула бяха отпечатани инициалите на фабриката-производител. Забележително, наистина…
	Унтерхолцер бе този, който го прекъсна.
	— Значи — поде той, — днешният ден е по-особен, нали?
	Принцел погледна притеснено Унтерхолцер. Беше се надявал, че Унтерхолцер няма да повдигне въпроса за стола, но сега изглеждаше, че ще стане именно така. Това наистина бе много неблагоразумно. Всички знаеха, че Фон Игелфелд може да създава проблеми, а в действителност Унтерхолцер нямаше никакво законно право върху стола. Би могло да се каже, че има морално право. Несъмнено хората развиваха морални права върху определени столове, но това бе много по-различно от правото, което би могло да бъде защитавано при пряко предизвикателство. Би било далеч по-добре да подминат случая, а на другата сутрин Унтерхолцер просто да дойде малко по-рано и да си осигури стола. Той безспорно би могъл да разчита на тяхната морална подкрепа за такава маневра.
	— Нали разбирате — продължи Унтерхолцер, — днешният ден е по-особен, защото е рожденият ден на нашия колега, професор доктор Фон Игелфелд.
	— Виж ти! — възкликна библиотекарят. — Значи е роден в същия месец като леля ми! Нейният рожден ден е на дванайсети. Какво съвпадение!
	— Майски празник — поде Принцел. — По моретата _May Day_ е условен сигнал за бедствие, но във вашия случай става дума точно за обратното!
	Всички се разсмяха на остроумната му забележка. Принцел беше толкова забавен; на него винаги можеше да се разчита да внесе желаната нотка на веселие, особено пък в някоя проблемна ситуация.
	Фон Игелфелд се усмихна.
	— Много мило от ваша страна, че сте си спомнили, господин Унтерхолцер — отвърна той. — Нямах намерение да празнувам.
	Унтерхолцер доби замислен вид.
	— Сигурно е така — отвърна той. — Надали е много приятно да празнуваш сам рождения си ден. Наистина не би имало смисъл.
	Фон Игелфелд го загледа внимателно. Унтерхолцер често се възползваше от някоя възможност да се държи снизходително с него, стига да беше убеден, че това ще му се размине, което бе съвсем нетърпимо. Ако някой заслужаваше съчувствие, това бе самият Унтерхолцер с неговата жалка, остаряла книга за подчинителното наклонение в португалския език и с този негов нос. Кой беше той, та да се осмелява дори да намеква, че в живота на Фон Игелфелд има нещо несъвършено, колкото и дребно да е то? Не беше за вярване; наистина не беше. Смяташе да разкаже това на Цимерман, а Цимерман със сигурност щеше да се разсмее. Той винаги се смееше, когато Фон Игелфелд споменеше името на Унтерхолцер, дори още преди да разбере какъв е поводът.
	Принцел бързо се намеси.
	— Спомням си, Мориц-Мария, как празнувахме рождените си дни навремето в Хайделберг, когато бяхме студенти. Помниш ли как отидохме в онзи хан, където собственикът ни поднесе безплатно бира, когато научи, че имаш рожден ден? Винаги те наричаше „барона“. „Безплатна бира за рождения ден на барона“, така каза тогава. Точно такива бяха думите му, нали?
	Унтерхолцер слушаше внимателно, но с нарастващо нетърпение. Тази хайделбергска история го дразнеше и той започваше да съжалява за благородния жест — малко прекален предвид хвърленото в лицето му предизвикателство — с който привлече вниманието на останалите към рождения ден на Фон Игелфелд. Не беше очаквал, че Принцел ще се впусне в такива притеснителни възхвали по адрес на Фон Игелфелд.
	— Но защо е наричал професор доктор Фон Игелфелд „барон“, при положение, че той не е такъв? — попита Унтерхолцер. — Защо някой би постъпил така?
	Принцел се усмихна.
	— Защото някои хора, дори да не са барони в чисто техническия смисъл на думата, притежават — как да се изразя, това наистина е малко смущаващо — някои от качествата, които обикновено се свързват с това положение. Подобни са причините, поради които например собствениците на италиански ресторанти винаги се обръщат към моя приятел Карл фон Клайн с _Capitano_. Той просто се държи така. Няма военен чин, но се държи като човек, който би могъл да има. Разбирате ли какво имам предвид?
	Унтерхолцер поклати глава.
	— Не разбирам защо трябва да се обръщаме към някои хора с „господин барон“, „граф“, или дори „капитан“, след като те нямат право на тези титли.
	— Не е толкова важно — намеси се Фон Игелфелд. — Това е нещо незначително.
	— О, напротив! — възкликна библиотекарят. — Тези неща имат значение. Един от лекарите, които посещават старческия дом, в който живее леля ми, е полски граф. Той, разбира се, не ползва титлата си, но знаете ли, една от пациентките му, очарователна дама от Берлин, разбра какъв е. Тя каза на леля ми: „Този доктор Влавоски е аристократ. Личи му“. И знаете ли, когато попитаха директора на старческия дом, той потвърди, че наистина е така! Обясни, че Влавоски били едри земевладелци от Изтока, и че земите им били иззети — първо от нашите власти след инвазията, нещо изключително неприятно и достойно за съжаление — а после пък от руснаците, когато дошли те на свой ред. Представители на този род били именити учени, ставали все физици и астрономи, и други подобни, но фактът, че били графове, по някакъв начин прозирал при всеки от тях.
	Всички загледаха библиотекаря. Разговорът пораждаше силно притеснение у Фон Игелфелд. Родът Фон Игелфелд със сигурност не принадлежеше към тази обширна и вездесъща прослойка на обществото, така наречените „вегетиращи благородници“, за които представката „фон“ беше просто част от адрес. Разбира се, той би могъл да бъде наричан барон по силата на едно леко разширяване на правилата; в крайна сметка, един братовчед на баща му бе носил титлата фрайхер* фон Игелфелд, дадена на рода от император Франц II, а в рода на майка му също бе пълно с барони и баронеси, но хора като него не обичаха да обсъждат тези въпроси.
	[* Нисша благородническа титла в Германия]
	— Може би ще е по-добре да сменим темата — каза Принцел, доловил враждебността на Унтерхолцер. Проблемът беше там, че Унтерхолцер много би искал да го бъркат с барон, но такова объркване не би било възможно. Беше просто изключено. И това не беше само въпрос на физическо присъствие — макар че дори то би било достатъчно, за да не се допусне подобно недоразумение; беше въпрос на маниери. Унтерхолцер беше прекалено… прекалено несръчен, за да може да се представи като нещо друго освен това, което си беше, а именно човек с незначителен произход, роден в незнаен и незабележителен град в някаква далечна провинция, където отглеждаха само картофи.
	— Да — каза Унтерхолцер. — Това е добра идея. В крайна сметка от нас се очаква да бъдем сериозни личности. Разговорите за барони и други подобни глупости са подходящи само за онези жалки списания, които се продават по гарите. Такава глупост, наистина. Чудя се как тези неща продължават да съществуват. И тъй, да поговорим за вашия рожден ден, господин Фон Игелфелд! Как смятате да го отбележите?
	— Нямам намерение да правя нещо по-специално — отвърна Фон Игелфелд. — Вероятно ще отида да вечерям някъде. Не знам, не съм мислил по този въпрос.
	— Рожденият ден е подходящ момент за рекапитулация на изминалата година — заяви Принцел. — Аз винаги обмислям всичко, което съм извършил през годината. Полезно е да се постъпва така.
	— А не е зле да се направи рекапитулация дори на целия изминал живот — допълни Унтерхолцер. — Имате основание да погледнете със задоволство към всички свои постижения, господин Фон Игелфелд.
	Последната забележка бе напълно искрена. Унтерхолцер се възхищаваше на Фон Игелфелд, и много му се искаше да прилича повече на него. Би бил щастлив, ако бе написал труд като „Португалски неправилни глаголи“ и бе имал повод да се радва на несъмнено издигнатото професионално положение на Фон Игелфелд. Но разбира се, нещата не стояха така, и в мигове на истинска откровеност той бе признавал пред себе си, че никога не би постигнал нещо подобно.
	— Да — каза Принцел, — постигнали сте толкова много. Бихте могли да напишете дори автобиографията си. А когато я напишете, заглавието на последната глава може да гласи: „Това, което ще извърша занапред“. Това би придало оптимистична нотка на финала на книгата.
	— И какви биха били те? — попита Унтерхолцер. — Какви са нещата, които професор Фон Игелфелд би трябвало да извърши оттук нататък?
	— Нямам представа — каза Принцел. — Направил е толкова много. Най-добре да попитаме самия него. — Той се обърна към Фон Игелфелд, който отпиваше от кафето си. — Какво бихте искали да извършите наистина, господин Фон Игелфелд?
	Фон Игелфелд остави чашата си на масата и се замисли за миг. Прави бяха. Беше направил толкова много, бе участвал в толкова много конференции; беше изнесъл толкова много лекции; беше писал толкова много научни материали. И все пак имаше неща, които не бе направил, а би искал да направи. Би искал например да отиде в Кембридж — както направи Цимерман преди няколко години. Цимерман живя там в продължение на година като гостуващ преподавател и Фон Игелфелд му беше отишъл на гости. Посети го през един прекрасен летен ден и след като двамата пиха чай на моравата пред жилището на професора, потеглиха с колата на Цимерман към Грантчестър, където пиха още чай под кестените — може би същите онези кестени, за които говори в стихотворението си Рупърт Брук*. Фон Игелфелд бе обзет от такова задоволство, така се наслаждаваше на академичната атмосфера, че реши един ден и той да тръгне по пътя на Цимерман и да дойде в този необикновен английски град с колежите, тесните улички и вездесъщото усещане за изисканост и покой.
	[* Рупърт Брук (1887–1915) — английски поет, учил в Кембридж, известен с идеалистичните си сонети за войната, наричан „най-красивият млад мъж в Англия“; загива в Първата световна война]
	— Бих искал да отида в Кембридж — заяви той. — И някой ден наистина ще отида там.
	Унтерхолцер го слушаше с интерес. Ако Фон Игелфелд заминеше за по-дълго време за Кембридж, той би могъл да се настани в кабинета му по време на неговото отсъствие. Кабинетът бе далеч по-хубав от този на самия Унтерхолцер, и ако той просто се нанесеше там, когато Фон Игелфелд заминеше, никой не би възразил. В края на краищата, какъв смисъл би имало да се съхранява незаето пространство? Би могъл да прехвърли собствения си кабинет на някой от своите асистенти, който в момента делеше стая с още някого. Това би било логичното решение. Затова и Унтерхолцер реши незабавно да се свърже със своя приятел, който се занимаваше с Програмата за обмен на академични кадри и да провери дали няма да може да уреди покана за Фон Игелфелд да замине за половин година в Кембридж като гостуващ преподавател. Една година би било още по-добре, разбира се, но не му се искаше да бъде прекалено алчен.
	— Надявам се мечтата ви да се сбъдне — каза Унтерхолцер и вдигна за тост чашата си с кафе, обръщайки се към Фон Игелфелд. — За Кембридж!
	Всички вдигнаха чашите с кафе, а Фон Игелфелд се усмихна скромно.
	— Би било изключително приятно — заяви той. — Но може и никога да не се случи.

	* * *

	— Драги ми професор Фон Игелфелд! — възкликна ректорът, когато го посрещна в приемната на сградата край входа на колежа. — Приветствам ви най-сърдечно с „добре дошли“ в Кембридж. Предполагам, че пътуването от Регенсбург е минало добре. Не се и съмнявам, че е било така.
	Фон Игелфелд се усмихна и се поклони на ректора. Запита се откъде ли му бе хрумнало това оптимистично предположение в духа на доктор Панглос — че пътуването със сигурност е преминало добре. Опитът на Фон Игелфелд показваше, че пътуванията обикновено не преминават особено добре. Те най-често бяха изпълнени с унизителни ситуации и всевъзможни оскърбления за сетивата, с миризми, които човек би предпочел да не долавя и хора, с които би било по-добре да не се запознава; както и с инциденти, които би било за предпочитане да не са се случвали. Може би ректорът изобщо не пътуваше, или поне не стигаше по-далеч от Лондон. Ако това бе наистина така, той би могъл да храни привлекателната заблуда, че пътуването е приятно преживяване.
	— Не — заяви Фон Игелфелд. — Пътуването не беше приятно. Всъщност беше точно обратното.
	Ректорът го изгледа ужасено.
	— Драги ми професор Фон Игелфелд! Какво се обърка, за Бога? Какво, за Бога, се случи?
	— Влакът постоянно спираше и тръгваше — каза Фон Игелфелд. — А и пътувах с хора, които се различаваха много от представата за идеални спътници.
	— Ех! — каза ректорът. — Не винаги е възможно да избираме хората, с които сме принудени да общуваме. Подозирам, че дори в Рая ще бъдем принудени да се примиряваме с присъствието на хора, с които не бихме избрали да споделяме вечността, ако някой би ни питал. Ха!
	Фон Игелфелд се вторачи в ректора. Възможно ли бе това да е сериозна забележка и дали от него се очакваше да отговори? Англичаните бяха много трудни за разбиране; половината от нещата, които казваха, не биваше да се приемат сериозно; но за един германец бе напълно невъзможно да различи едната половина от другата. Не беше изключено ректорът да коментира сериозно естеството на задгробния живот, а може би това бе израз на убеждението му, че цялата представа за Рая е абсурдна. В първия случай от Фон Игелфелд би се очаквало да отвърне с някакъв подходящ коментар, докато във втория би било редно да се усмихне или дори да се разсмее.
	— Отвъдният живот сигурно е подобен на описания от Данте — отбеляза Фон Игелфелд след кратко мълчание. — Кръгът, в който се е озовал грешникът, ще определя и обществото, в което ще се движи.
	В очите на ректора проблеснаха искрици.
	— А може да се каже и обратното. Хората, с които общуваш, определят къде ще се озовеш накрая. Лоша компания, лоша съдба.
	— Така е, но само ако се поддаваш лесно на влияния — отвърна Фон Игелфелд. — Добрият човек може да попадне в лоша компания и да остане добър. Наблюдавал съм подобни неща.
	— Къде? — попита ректорът.
	— В училище — каза Фон Игелфелд. — В гимназията, където учех, имаше едно много мило момче на име Мюлер. Постоянно правеше подаръци на по-малките момчета и ги прегръщаше през раменете. Проявяваше искрена загриженост към тях. Повечето момчета от неговия клас бяха с много долнопробен произход, бяха направо лоши. А Мюлер прегръщаше и тях през раменете. Така и не се промени. Добротата му оцеля в лошата среда.
	Ректорът се заслуша с интерес в разказа му.
	— А дали хората в Германия четат Фройд в наши дни? — попита той.
	Въпросът му накара Фон Игелфелд да се стъписа. Какво общо имаше Фройд с Мюлер? Ето я пак тази английска неразбираемост. Възможно бе човек да посвикне след няколко месеца, но засега тези неща много го притесняваха. В Германия хората казваха точно това, което имаха предвид; това беше добрата страна на буквалното изразяване, и благодарение на него всичко ставаше пределно ясно. Но очевидно в Кембридж случаят не беше такъв.
	— Доколкото ми е известно, Фройд има своите последователи — отвърна Фон Игелфелд. — Винаги ще съществуват хора, готови да открият низки мотиви за всяка човешка постъпка. Фройд е дар Божи за такива като тях.
	Ректорът се усмихна.
	— Разбира се, вашият упрек е уместен — каза той. — Живеем във времето на разяждащия всичко цинизъм, нали?
	Фон Игелфелд вдигна ръка в знак на протест.
	— Не съм искал да ви упрекна! През ум не би ми минало да ви упреквам — та нали сте мой домакин!
	Беше ужасен от недоразумението. Какво ли бе казал, та ректорът да стигне до извода, че го упреква? Нещо във връзка с Фройд? Последователите на Фройд понякога бяха свръхчувствителни, а не беше изключено ректорът да се окаже фройдист. Ако това бе така, казаното от Фон Игелфелд би се равнявало на това да кажеш на религиозен човек, че възгледите му са абсурдни.
	— Не съм искал да ви засегна — каза Фон Игелфелд. — Нямах представа, че храните такава лоялност към Виена.
	Ректорът трепна учудено.
	— Виена ли? Нямам никаква представа от Виена.
	— Изразих се метафорично — поясни припряно Фон Игелфелд. — Виена, Рим — тези имена означават нещо повече от самите градове, които ги носят.
	— Намеквате за Витгенщайн, предполагам — каза ректорът. — Някои от по-старите преподаватели в колежа го помнеха. Бил много необичайна личност. Обичал да посещава кината в Кембридж, където ядял препечени филийки с масло. Много странно поведение, но приемливо за човек с такива способности.
	Фон Игелфелд се усмихна.
	— Никога не съм ял препечени филийки в киносалон — отбеляза той.
	— Нито пък аз — отвърна ректорът с известен копнеж.
	— Има толкова много неща в този живот, които никога не съм вършил. Толкова много са. И като си помисля за годините, и колко бързо се нижат те… _Eheu! Eheu, fugaces!*_
	[* (лат.) Уви! Уви, отлитащите (години)… (Хораций, Ода 2.14)]
	Ректорът вдигна поглед към Фон Игелфелд, към своя висок гост, измъкна носна кърпичка от джоба на панталона си и внезапно се разплака.
	— Моля да ме извините — продължи той между хлипанията. — Не е лесно да си ректор на колеж в Кембридж. Хората си мислят, че е лесно, но всъщност не е. Трудно е, ужасно трудно! И не получавам никаква благодарност за труда си, абсолютно никаква. Единственото, което чувам от преподавателите в колежа, са критики, противопоставяне, хленч и оплаквания. Стаите им били студени. Избите с вино на колежа не били вече това, което са били някога. Някой отмъкнал последния брой на „Таймс Литерари Съплемент“. И така нататък. По цял ден, всеки ден. О, не знам. Моля да ме извините. Няма полза от сълзи, но просто не мога да се въздържа. Ако знаехте как се чувствам, и вие бихте се разплакали. Казват ми такива отвратителни неща. Отвратителни. Говорят ги зад гърба ми, а понякога ми ги хвърлят и в лицето. Хващам се на бас, че не са се държали така с Витгенщайн, докато е бил тук. Сигурен съм, че не са го правили. Непрекъснато се заяждат с мен. Това е единственото им занимание.
	Фон Игелфелд се приведе и обгърна с ръка раменете на ректора. Също като Мюлер, каза си той.

	* * *

	Портиерът, изпит мъж, който вървеше със странна, колеблива походка нагоре по витата каменна стълба, отведе Фон Игелфелд да му покаже жилището му.
	— Много хубави стаи са тези — каза портиерът. — Пазим ги за личните гости на ректора и за изтъкнати посетители като вас, сър. Ще имате хубава гледка към вътрешния двор — мисля, че е най-хубавата, която можем да предложим, както и приличен изглед към моравите на колежа.
	Той отключи масивната дъбова врата. Фон Игелфелд забеляза, че на нея вече беше прикрепена табелка с името му. Това му достави удоволствие, и той отбеляза на ум, че не бива да забравя за в бъдеще да постъпват по същия начин с гостуващите преподаватели в Института. Или поне за някои от тях; имаше и други, които не биха искали да окуражават да повтарят посещението си — някои от гостите на Унтерхолцер например; не би било препоръчително да поставят техните имена където и да било.
	Портиерът разведе Фон Игелфелд из стаите.
	— Тук имате малка кухня, сър, но вероятно ще искате да се храните в голямата зала заедно с останалите преподаватели. Колежът има добра кухня и преподавателите обичат да й отдават дължимото. Затова в нашите академични среди има толкова много затлъстели господа, ако ме извините за забележката. Да вземем например доктор Хол. Виждате ли го, ето го там, прекосява двора. Обича да си хапва нашият доктор Хол. Винаги идва първи на обяд и си тръгва последен, и иска да му сипват повторно от всичко, така научавам от иконома.
	Фон Игелфелд пристъпи към прозореца и надникна към вътрешния двор. Едър, пълен мъж със зализана тъмна коса, разделена на път по средата, вървеше бавно по алеята.
	— Това ли е доктор Хол? — попита той.
	— Същият — отвърна портиерът. — Той е математик, при това много прочут, струва ми се. Кембридж е прочут с математиците си. Професор Хокинг например, нали знаете, дето написа онази книга, за която всички разправят, че са я чели, макар да не са — та той е член на преподавателското тяло на онзи колеж там, с куличката, можете да я видите оттук. Там преподава той и много други като него.
	Фон Игелфелд се взираше през прозореца. Беше чувал за „Кратка история на времето“, но със сигурност не я беше чел. Несъмнено книгата беше донесла голяма слава на своя автор, но беше ли тази слава заслужена? „Португалски неправилни глаголи“ вероятно имаше не по-малка стойност, но малцина я бяха чели; тоест малцина извън средите на хората, които се занимаваха професионално с романска филология, а на този свят… Той се позамисли. На този свят надали имаше повече от двеста души с извънпрофесионален интерес към романските филологии, което означаваше, че като изключим професионалните среди, „Португалски неправилни глаголи“ е позната на не повече от двеста души. Той продължи да разсъждава: човек би могъл да подреди всички читатели на „Португалски неправилни глаголи“ долу, в двора на колежа, и те биха заели само една малка част от него. Докато, ако някой се опиташе да събере на едно място читателите на книгата на професор Хокинг, тълпата би наподобявала на онези огромни струпвания на хора в Мека или по бреговете на Ганг по време на религиозен празник. Това несъмнено не беше справедливо и според Фон Игелфелд служеше само да докаже, че съвременният свят страда от сериозни недостатъци в някои много важни аспекти.
	— Опасявам се, че този апартамент няма баня — допълни портиерът, откъсвайки се от прозореца. — Това е проблемът с тези стари сгради. Строени са преди времето на съвременните водопроводи и канализации, и се оказва много трудно, дори невъзможно, да бъдат направени необходимите промени.
	Фон Игелфелд беше ужасен.
	— Но ако няма баня, къде би трябвало да се мия сутрин?
	— О, баня има — успокои го бързо портиерът. — Има обща баня на етажа. Ще я делите с професор Уотърфийлд. Неговият апартамент е от другата страна на площадката. Между двата апартамента има баня, която можете да ползвате двамата.
	Фон Игелфелд се намръщи.
	— А какво ще стане, ако професор Уотърфийлд се намира в банята, когато аз имам нужда да я ползвам? Какво би станало тогава?
	— Е — каза портиерът, — вероятно ще се наложи да изчакате той да приключи. Когато излезе, ще можете да я ползвате вие. Така стават обикновено тези неща — и той допълни под нос: — … поне тук, в тази страна.
	Фон Игелфелд изду устни. Не беше привикнал да обсъжда подобни теми с портиери. В Германия въпросът с баните се поемаше от някой, който поначало се занимаваше с такива въпроси; беше напълно неприемливо за един професор да разговаря на такива теми. Положението очевидно бе неприемливо, и единственият изход бе да се уговори с въпросния професор Уотърфийлд, който и да бе той, да не ползва банята в часовете, когато самият Фон Игелфелд би могъл да има нужда от нея. Щеше да му обясни, че може да я ползва, колкото му душа иска, по всяко друго време, но че в определените часове банята трябва да бъде предоставена за изключително ползване на Фон Игелфелд. Стигна до извода, че това е най-доброто решение, и че ще отправи това предложение към професор Уотърфийлд, когато се запознае с него.
	Междувременно портиерът беше измъкнал един ключ от връзката, която носеше, и го връчи на Фон Игелфелд.
	— Надявам се престоят ви тук да е приятен — каза той ведро. — Най-общо казано, нашият колеж е необикновен, и присъствието на външни преподаватели винаги помага.
	Фон Игелфелд зяпна портиера. Това беше изключително странна забележка, която един немски портиер никога не би си позволил да направи. В Германия портиерите се държаха като портиери. Отваряха разни врати и ги затваряха. Това им беше работата. По всичко личеше, че в Англия нещата стоят различно — и при това положение нямаше нищо чудно, че в тяхното общество цареше такава бъркотия. Беше се озовал в интелектуалното средище на това общество, където портиерите коментираха пълнотата на преподавателите, напълно непознати хора деляха обща баня, а ректорите на колежи говореха неразбираемо за Фройд и Витгенщайн, преди внезапно да избухнат в сълзи. Очевидно щеше да е необходимо да мобилизира докрай умствените си способности, за да се справи с такова общество, и Фон Игелфелд изпита задоволство от съзнанието, че е светски човек. Положението би било безнадеждно за човек като Унтерхолцер, комуто, откровено казано, би липсвал финият усет, необходим при такива обстоятелства; за това поне можеше да бъде благодарен — че именно той, а не Унтерхолцер, се бе озовал тук като гостуващ преподавател в катедрата по романска филология.

	* * *

	Същата вечер ректорът покани Фон Игелфелд да се присъедини към него и още няколко от преподавателите, за да изпият по чаша шери преди вечеря. Бележката с поканата бе пъхната под вратата на Фон Игелфелд и го очакваше след краткото му посещение в библиотеката на колежа. Не прекара много време в библиотеката, но дори за около час бе успял да установи, че тук разполагат с обширна колекция испански и португалски ръкописи от епохата на ранния Ренесанс — те всички бяха част от така наречения „Фонд Хюз-Давит“, и че ръкописите, поне доколкото бе успял да прецени, дори не бяха описани докрай, да не говорим пък за подлагането им на подробен научен анализ. Това откритие го развълнува и той вече си представяше студията, която щеше да публикува в специализираното списание: „Lusoscripta Nova: непозната колекция от ренесансови манускрипти от фонда «Хюз-Давит» в Кембридж“*. Читателите щяха да се чудят — и то основателно — защо е било необходимо един немски учен да дойде на гости в колежа, за да открие това, което толкова отдавна се е намирало под носовете на филолозите от Кембридж, но Фон Игелфелд възнамеряваше тактично да подмине обсъждането на тази тема. Хората бяха навикнали германци да откриват разни неща: голяма част от останките на микенската цивилизация са били открити през деветнайсети век от Шлиман и други немски учени, а единствената причина британци да открият минойската цивилизация вероятно се криеше във факта, че се препънали и едва ли не паднали в някаква яма, която се бе оказала пълна с всевъзможни погребални дарове. Това не би могло да се счита за особена заслуга, поне Фон Игелфелд не беше на такова мнение. Същото можеше да се каже и за египтологията, макар че в този случай се налагаше да се признае дребният принос на британците, колкото и любителски и неумел да бе той. Всички тези ексцентрични британски археолози, натъкнали се случайно на египетски погребения, според Фон Игелфелд си бяха получили малко или повече заслуженото, ставайки жертва на всевъзможни загадъчни проклятия (вероятно е ставало дума просто за въздействието на някакви съхранили се микроби, запечатани в пирамидите). Такова нещо никога не би се случило, ако откритията бяха дело на немски археолози; немските професори несъмнено биха пратили асистентите си да влязат първи, и тогава биха пострадали именно те, а не професорите. Но нямаше смисъл да обмисля аматьорския подход на англичаните точно тук, в Кембридж, самото седалище на проблема. Ако постъпеше така, всичко около него би му изглеждало неудовлетворително, и така не би имал никаква полза от предстоящите четири месеца. Затова Фон Игелфелд реши да не прави съзнателно сравнения с Германия, знаейки отсега какви биха били неизбежните изводи.
	[* (лат.) — Нови португалски ръкописи. (_Lusitania_ е името на римската провинция, заемала териториите на днешна Португалия. Племето, населявало тези земи, е носело името лузитани.)]
	Упъти се към стаята за старшите преподаватели доста рано, но когато влезе, установи че всички бяха вече пристигнали и се бяха скупчили около ректора, който тъкмо подчертаваше с жест някаква своя реплика.
	— А, професор Фон Игелфелд! — възкликна той, откъсвайки се от колегите си и прекоси забързано стаята, за да посрещне своя гост. — Толкова точен! Бих казал дори, _puenktlich*_. Ще се уверите, че ние тук не държим чак толкова на точността. Допускаме десетина минути отклонение, а понякога дори петнайсет.
	[* (нем.) точен]
	Фон Игелфелд се изчерви. Беше ясно, че е нарушил по недопустим начин добрия тон, пристигайки точно в уречения час, но от друга страна, ако са искали да дойде в шест и петнайсет, какво им е пречело да му го кажат?
	— Но доколкото виждам, всички вече са тук — каза той в своя защита, поглеждайки към групата преподаватели. — Трябва да са дошли преди шест.
	Ректорът се усмихна.
	— Така е, така е — каза той. — Но, разбира се, повечето от тях нямат какво друго да правят. Тъй или иначе, елате да ви запозная с тях. Те всички са толкова доволни, че сте се ангажирали като гост-преподавател. Атмосферата е… как да кажа? — наелектризирана от очакване.
	Ректорът хвана Фон Игелфелд за лакътя и го насочи ловко към другия край на стаята. Последва представянето. Доктор Маркъс Пойнтън, чиста математика; доктор Маргарет Ходжес, френска литература; професор Хектор Маккуийн, история на правото (както и история на крикета); доктор Макс Уилкинсън, приложна математика; както и доктор К. А. Д. Уд, теоретична физика.
	— Това са само няколко от преподавателите — каза ректорът. — Ще се запознаете с останалите на вечеря. Казах си, че ще е добре поканените да представляват нещо като представителна извадка, тъй да се каже.
	Фон Игелфелд се ръкуваше тържествено и се покланяше леко, когато се запознаваше с всеки от присъстващите. Преподавателите се усмихваха и се държаха дружелюбно, а когато ректорът отиде да донесе чаша шери, Фон Игелфелд подхвана с лекота разговор с жената, която му бе представена като доктор К. А. Д. Уд.
	— Значи се занимавате с физика — каза Фон Игелфелд. — Вие, физиците, все нещо кроите. Търсите разни неща, но в момента, в който ги откриете, се спускате в търсене на нещо още по-микроскопично. Вашият свят става все по-малък, нали?
	Тя се засмя.
	— И така може да се каже. В моя случай става дума за търсене на бозона на Хигс*, една неуловима частица, която според професор Хигс съществува, но все още никой не я е виждал.
	[* Бозонът на Хигс — хипотетична елементарна частица, чието съществуване е предсказано от т.нар. „стандартен модел“, единствената елементарна частица, която още не е наблюдавана. Очаква се големият адронен колайдер да даде отговор и на въпроса дали бозонът на Хигс, наречен още „Божия частица“, изобщо съществува]
	— А ще я намерите ли?
	— Ако изчисленията са точни, тя би трябвало да съществува — отвърна събеседницата му.
	— Но нима не е възможно да се прецени дали изчисленията са точни? — попита Фон Игелфелд. — Не може ли да бъдат проверени за грешки?
	Доктор К. А. Д. Уд отпи от шерито си.
	— Не винаги е толкова просто. В математиката също има несъгласия. Истината не винаги е единствена и очевидна. Дори тук, в този колеж, има математици, които… които… — Тя замълча. Ректорът се беше върнал с шерито за Фон Игелфелд.
	— Това шери е от нашата изба, професор Фон Игелфелд — каза той, докато му подаваше чашата. — Старшият отговорник за студентите посещава Херес на всеки две години и попълва запасите ни. Той е изключителен познавач. — Обърна се към доктор К. А. Д. Уд и допълни: — Виждам, че сте се запознали с нашия гостенин, Уд. Ще разберете какво имам предвид, като казвам, че направихме отличен избор за поста на гостуващ преподавател. Отличен избор.
	— Несъмнено — отвърна доктор К. А. Д. Уд.
	— Казвахте нещо за несъгласия сред математиците — каза любезно Фон Игелфелд. — Обяснете ми това, моля ви.
	Чул забележката му, ректорът се обърна рязко към доктор К. А. Д. Уд и я изгледа яростно.
	— Не ми се вярва професор Фон Игелфелд да се интересува от такива въпроси — изсъска той. — За Бога! Та той току-що пристигна! Горкият човек!
	— Много ми е интересно — възрази Фон Игелфелд. — Нали разбирате, между филолозите съществуват всевъзможни несъгласия, защитават се различни позиции. Но изглежда, че това се отнася до всички научни дисциплини, дори в областта на нещо толкова точно и конкретно като математиката.
	— Точно и конкретно ли?! — избухна доктор К. А. Д. Уд. — Драги ми професор Фон Игелфелд, ако вярвате, че в света на математиката всичко е ясно и точно, то вие дълбоко се лъжете.
	— Струва ми се, че политиката на Византия е била по-ясна и точна от математиката — въздъхна ректорът. — Поне така си мисля.
	— Много малко познавате тези теми, маестро — обърна се доктор К. А. Д. Уд към ректора. — Занимавайте се с това, което ви е работа, старче. Морална философия, нали така?
	Фон Игелфелд бе обзет от притеснение. Разговорът, започна съвсем невинно — обикновена светска размяна на учтивости всъщност — внезапно се оказа зареден със страсти. Трудно беше да се разбере за какво става дума — отново тази неразбираемост на англичаните, а и не му беше ясно защо доктор К. А. Д. Уд бе нарекла ректора „старче“. Несъмнено щеше да си изясни по-добре въпроса, когато намереше възможност да поговори насаме с доктор К. А. Д. Уд. Междувременно трябваше да се съсредоточи върху разговора с ректора, чиито терзания видимо нарастваха. Фон Игелфелд забеляза, че доктор К. А. Д. Уд се бе отдалечила и вече разговаряше с господин Уилкинсън, който се взираше неотклонно в обувките си, докато тя му говореше.
	— Стаите ми са много удобни — обърна се Фон Игелфелд към ректора. — Много ми харесва изгледът към двора. Ще имам възможност да наблюдавам кой идва в колежа и кой си отива, просто като си седя край прозореца.
	— О! — възкликна ректорът. — Така ще можете да видите всичко. Всичко ще се разголи пред вас. „Като етеризиран пациент на хирургическата маса“* — колко точно се изразява Елиът, говорейки за сутринта — или ставаше дума за вечерта? Бил е толкова краен педант. Колко ужасно. Несъмнено ужасно.
	[* Т. С. Елиът — „Любовната песен на Дж. Елфрид Пруфрок“, прев. В. Свинтила]
	— Но какво му е ужасното? — попита Фон Игелфелд. — Какво ужасно може да има в живота на колежа?
	Той осъзна незабавно, че не е трябвало да задава този въпрос, защото ректорът го сграбчи за ръката и заговори под нос, почти шепнейки в ухото му.
	— Те са нетърпими, абсолютно нетърпими. Всички, практически всички до един. Онази — доктор К. А. Д. Уд например, не й се доверявайте нито за миг. Това е единственото предупреждение, което ще отправя към вас. Просто не й вярвайте. И бъдете много предпазлив, когато се опитат да ви въвлекат в интригите си. Бъдете изключително предпазлив.
	— Не мога да си представя защо биха поискали да ме въвлекат в интригите си — отбеляза Фон Игелфелд. — Тук аз съм само гост.
	Ректорът се изкиска остро.
	— Гостуващите преподаватели имат право на глас в съвета на колежа — каза той. — Утвърдено е в устава още през 1465 година. Гостуващите професори имат право да гласуват, когато се събере съветът. Ще искат да ви убедят да гласувате в полза на това, което кроят, каквото и да е то. А те постоянно кроят разни неща.
	— Кои са те? — попита Фон Игелфелд. Дали тези те бяха същите, които ректорът бе обвинил, че го тормозят? Или групировките, определяни като те, бяха повече от една?
	— Ще научите — отвърна ректорът. — Само почакайте.
	Фон Игелфелд се взря в чашата с шери. Имаше хора, които твърдяха, че академичният живот в Германия е изпълнен с постоянни ежби. Това, разбира се, изобщо не отговаряше на истината, но ако тези хора биха могли да хвърлят поглед, само един поглед, върху живота в Кембридж, тогава наистина биха имали за какво да говорят. И всичко това се случваше дори още преди да са седнали да вечерят. Какво ли щеше да стане по-късно, когато поднесяха вечерята, или — което му се струваше още по-обезпокоително — след вечеря, с кафето и стилтънското сирене? И през цялото това време се налагаше той да внимава и да си проправя път покрай подводните рифове на всевъзможни алюзии и двусмислици. Разбира се, щеше да се справи — в това отношение не би могло да има и най-малкото съмнение — но не можеше да се каже, че се е надявал точно на това след изминалия дълъг и уморителен ден. О, да можеше да си е отново в Германия, с Флорианус и госпожа Принцел, да седи в задната градина на къщата им, да пият кафе и да обсъждат напълно предсказуемите дела на Института! Колко уютен му се струваше сега тамошният живот, а като си помислеше, че предстояха четири месеца, цели четири месеца, докато се върнеше в Регенсбург, към правилния, германски подход към нещата!

	* * *

	Малко преди часа, когато трябваше да отидат да вечерят, стаята за старшите преподаватели внезапно се изпълни с хора, облечени също като Фон Игелфелд и останалите преподаватели, в черни преподавателски тоги. По знак на ректора цялата компания се упъти по тесен коридор, облицован с ламперия, към Голямата зала в другия му край. Там, застанали прави край масите, наредени в залата, бяха студентите, облечени също в подобни тоги, и очакваха почтително ректора и преподавателите да заемат местата си на главната маса.
	Залата беше великолепно помещение — вниманието привличаше веднага окаченият в единия й край огромен портрет на мъж в къси, черни кадифени панталони, с някаква хищна птица, вероятно сокол, кацнала на едната му ръка. Зад него се виждаше идеализиран пейзаж, а по краищата на картината имаше гербове.
	— Нашият основател — поясни ректорът на Фон Игелфелд. — Уилям дьо Курси. Прекрасен човек, дарил половината си състояние за основаването на колежа. По-късно бил обезглавен. Тъжна история. Предполагам, че е бил много очарователна личност, докато е бил още с глава на раменете си. Но животът в онези дни е бил толкова несигурен! Днес си фаворит, а утре — излишен. Разказват, че главата му била погребана в градината, където имат право да се разхождат само преподавателите. Нямам представа къде точно, но в градината има една особено буйно цъфтяща глициния. Казват, че храстът бил много стар и аз подозирам, че главата е погребана под него. Но вероятно е по-добре да не знаем със сигурност.
	— Ако знаете точното място, можете да поставите малка паметна плоча — отбеляза Фон Игелфелд, докато заемаха местата си на преподавателската маса.
	— Пази Боже! — възкликна ректорът, видимо шокиран от тази идея. — Знаете ли какви разправии ще започнат сред преподавателите, докато се уточни какво точно да пише на плочата? Не можете да си представите какво би станало! Не, това е последното, което бих искал да направим.
	Фон Игелфелд замълча. Беше стигнал до извода, че е невъзможно да разговаря за каквото и да било с ректора; всеки опит да завърже разговор завършваше единствено с нови филипики срещу преподавателите, а току-виж, можеше да се стигне отново и до сълзи. Щеше да му се наложи да се ограничи до съвсем невинни теми в общуването си с него; може би да говори за времето; чувал беше, че англичаните ужасно обичат да разговарят за времето.
	Ректорът, както беше редно, зае челното място на масата, а Фон Игелфелд, като най-виден сред гостите, седна на мястото, запазено за такива личности още от времето на крал Чарлс II — четвъртият стол отдясно, като се брои от втория стол след стола на ректора. От лявата му страна, отново съгласно датираща от незапомнени времена традиция, седна старшият отговорник за студентите, а от дясната му страна — професор Прентис, дребен човек с лъскави очички и чорлава тъмна коса. От другата страна на масата, точно срещу Фон Игелфелд, седеше доктор К. А. Д. Уд, която се усмихваше широко и явно бе забравила напълно скорошния им разговор. От едната й страна седеше господин Уилкинсън, а от другата — някакво лице, което Фон Игелфелд сякаш бе виждал и по-рано. Но къде ли? Дали го беше срещал във вътрешния двор на колежа, а може би в библиотеката по време на посещението си там по-рано същия ден? Той се замисли, и точно тогава въпросното лице поизвърна глава, така че Фон Игелфелд можа да види по-ясно лицето му. Беше портиерът.
	Фон Игелфелд си пое рязко дъх. Нима портиерът имаше право да вечеря на преподавателската маса? Такова нещо никога не би могло да се случи в Германия. Господин Бомберг, който изпълняваше функциите на портиер и момче за всичко в Института, винаги почукваше три пъти, преди да влезе в стаята за почивка, за да предаде някое съобщение, и през ум не би му минало да седне дори за миг, даже ако някой го поканеше да направи така. И въпреки това — ето го, портиерът на колежа седеше там, потънал в сериозен разговор с доктор К.А. Д. Уд, и трошеше едно хлебче в чинията си.
	Фон Игелфелд се обърна дискретно към Старшия отговорник за студентите.
	— Онзи човек, който седи отдясно на доктор К. А. Д. Уд — поде той. — Виждал съм го и преди, струва ми се. Бихте ли ми помогнали да си спомня кой е той?
	Старшият отговорник за студентите присви късогледо очи, погледна през масата и после се обърна отново към Фон Игелфелд.
	— Това е доктор Портър — отвърна той. — Именит историк. Работи най-вече върху историята на гръцките общности в Леванта. Написал е прекрасна книга на тази тема. Аз самият никога не съм я чел, но се каня да я прочета някой ден.
	— Доктор Портър? — повтори ужасено Фон Игелфелд. Осъзна, че е разтълкувал напълно погрешно положението и се сгърчи от притеснение, осъзнавайки, че е дал бакшиш на доктор Портър, когато той го заведе в апартамента му. Парите бяха приети учтиво и с благодарност, но о, какво нарушение на етикета бе допуснал Фон Игелфелд!
	— А аз мислех, че той е портиерът — каза безпомощно Фон Игелфелд. — Отведе ме да ми покаже жилището ми. Помислих си…
	— О, той прави такива неща от време на време — заяви Старшият отговорник за студентите и се засмя. — Това е неговата представа за шега. Понякога започва да се отегчава страшно от гръцките общности и тогава започва да играе ролята на портиер на колежа. Понякога развежда и туристи, а после дава получените бакшиши на по-бедните студенти, за да си купят бира. Никога не ги задържа за себе си.
	Фон Игелфелд прие с облекчение пояснението, притесненията му го напуснаха, но на тяхно място се появиха удивление и ново безпокойство. Англичаните очевидно заслужаваха славата си на големи ексцентрици, което означаваше, че го чакат нови изненади. Налагаше се да удвои бдителността си, за да избегне опасността да изпадне в унизително положение — или да допусне грубо нарушение на общоприетите норми, което би било още по-лошо.
	По време на самата вечеря не се водиха кой знае какви разговори. От време на време Старшият отговорник подхвърляше по някоя забележка, и Фон Игелфелд му отговаряше, но не би могло да се говори за постоянно поддържан разговор. Професор Прентис беше малко по-словоохотлив, но той пък се ограничаваше до въпроси за различни немски политици, а в това отношение Фон Игелфелд беше почти напълно неосведомен. После, малко след като поднесоха второто ястие, професор Прентис заговори за виното.
	— Отвратително вино — каза той и подуши демонстративно чашата си. — Гадно нещо. Не е необходимо да го пиете, ако не искате, професор Фон Игелфелд.
	Старшият отговорник за студентите се престори, че не е чул думите му, но за Фон Игелфелд беше ясно, че ги е чул. Той прехапа незабележимо устни, а после вдигна своята чаша.
	— Това вино е подбирано внимателно, знаете ли, Фон Игелфелд — каза той, обръщайки се по-скоро към професор Прентис. — Не е вино, което би могло да бъде оценено по достойнство от несведущи — даже напротив. Когато го избирах — а аз съм го избирал лично, нали разбирате — търсех нещо предназначено за едно по-изтънчено небце. Това не е вино за студенти или за _ouvriers*_, а по-скоро за хора, които разбират за какво говорят, но Господи, колко малко подобни хора се срещат напоследък!
	[* (фр.) работници]
	Фон Игелфелд впери поглед в чашата си. Недоумяваше как да реагира.
	— Ще ми бъде интересно да го опитам — каза той накрая, преценявайки, че това е възможно най-тактичният отговор при тези обстоятелства.
	И тъй, вечерята продължи, докато накрая дойде време да се върнат отново в преподавателската стая, където бяха поднесени кафе и портвайн. Там преподавателите и гостите насядаха в кръг на обикновени столове с дървени облегалки, един младши преподавател поднесе на всеки по чаша портвайн и разговорите се възобновиха.
	— Днес пристига още един гост-преподавател — заяви оживено Старшият отговорник за студентите. — Той ще изнесе ежегодната открита лекция за операта — събитието се финансира от фонда, завещан от покойния граф Аугуста, много богат италианец, собственик на завод за хеликоптери. Учил е за кратко тук като млад, и ни завеща значителна сума, която според условията на завещанието трябва да е предвидена за разходи по въпроси, свързани с операта. Благодарение на това навремето имахме някои прекрасни преживявания.
	— Кой е гостуващият лектор тази година? — попита един от младшите преподаватели.
	— Доктор Матю Гуревич — обяви Старшият отговорник. — Той е много известен оперен критик от Ню Йорк, а доколкото знам, изнася и много увлекателни лекции. Ще ни гостува точно една седмица, а оттук ще замине да интервюира Меноти. Имаме голям късмет, че прие поканата ни.
	Фон Игелфелд кимна одобрително. Поназнайваше това-онова за операта, но му се искаше да научи нещо повече. Възможно бе господин Гуревич да говори за Вагнер или дори за Хумпердинк — двама композитори, които Фон Игелфелд одобряваше. Но съществуваха и рискове — ами ако решеше да говори за Хенце? За миг Фон Игелфелд притвори очи; мисълта, че ще се наложи да изтърпи лекция за Хенце*, му бе непоносима — това би бил музикалният еквивалент на лекция за Бойс и неговите сандъци и купища стари дрехи.
	[* Ханс Вернер Хенце (род. 1926) — продуктивен немски композитор, автор на много разнообразна в стилово отношение музика, известен с левите си убеждения, скандализирал немската публика с композиции в чест на Че Гевара и Хо Ши Мин]
	— А каква ще бъде темата? — попита друг младши преподавател.
	— „Трубадур“ — отвърна Старшият отговорник.
	Фон Игелфелд се успокои. Щеше да отиде на лекцията, при това с удоволствие. Може би дори щеше да има косвени коментари за Вагнер и Хумпердинк; никога не се знаеше какво ще каже един лектор, докато той не започнеше да говори — или по-скоро докато не свършеше.

	* * *

	Фон Игелфелд прекара следващата сутрин в библиотеката. Запозна се с библиотекаря, който изпадна във възторг, когато разбра, че някой има желание да се заеме със завещания фонд „Хюз-Давит“.
	— Струва ми се, че в наши дни хората, които се интересуват от Ренесанса, са толкова малко — каза библиотекарят. — А при това, ако Ренесансът не се беше състоял, къде бихме били ние сега?
	Фон Игелфелд се позамисли. Каза си, че този вид спекулации за развитието на историята са безполезни. Нямаше особен смисъл да размишляваме над стореното от войника, който попречил на копието да прониже Александър Велики и по този начин спасил Западната цивилизация. Но ако той не го бе сторил и персите бяха победили елините, тогава… Фон Игелфелд си наложи да прекрати разсъжденията си. Немислимо бе, че Институтът можеше и да не съществува, а при това такова нещо бе напълно възможно, ако историята се беше развила по различен начин. В края на краищата всички зависим от случайността. Всички наши планове и начинания зависят от обикновения каприз на съдбата; така е било с изхода на онази решаваща морска битка, в която Англия е разбила испанската Армада — но можеше и да не я разбие, ако вятърът бе променил малко посоката си. И в такъв случай университетът в Кембридж днес щеше да се нарича _La Universidad de Cambridge_ или по-скоро _de Pontecam_, ако трябваше да бъдем точни*.
	[* Името на Кембридж произхожда от думата _bridge_ (англ.) — мост и името на река Кем, съответно преведено на испански би трябвало да звучи именно като _Pontecam_.]
	Към обяд той се върна в апартамента си. Видя доктор Хол, упътил се целеустремено към трапезарията и си припомни заядливите коментари на доктор Портър за затлъстелите преподаватели. Но си беше вярно — преподавателите в този колеж бяха доста закръглени. Професор Уотърфийлд например, с когото се бе запознал рано тази сутрин, когато и двамата се озоваха по едно и също време пред вратата на общата си баня, беше наистина много дебел. Несъмнено не би имало място за двамата в банята, ако се стигнеше до спор кой да влезе пръв.
	Но разбира се, до никакъв подобен спор не се стигна. Фон Игелфелд попита учтиво професор Уотърфийлд дали би имал нещо против да се върне след двайсет минути, когато банята ще бтде свободна, и професор Уотърфийлд, макар и леко учуден от предложението на Фон Игелфелд, кротко се съгласи.
	— Не бих искал да заставам между вас и чистотата — заяви той весело, обръщайки се, за да се прибере в апартамента си, а Фон Игелфелд, оценявайки въздържания хумор на тази забележка, отвърна:
	— _Mens sana in corpore abluto._*
	[* (лат.) Здрав дух в измито тяло]
	Професор Уотърфийлд сякаш не чу думите му, или ако ги бе чул, явно предпочете да не отговори, което според Фон Игелфелд беше жалко, защото ставаше дума за афоризъм, който се нуждаеше от отговор. Може би щеше да има възможност да го употреби някой друг път, когато срещнеше съседа си на вратата на банята; човек никога не знае.
	Сега, докато се качваше към стаите си, където възнамеряваше да се отдаде на обичайната си следобедна почивка, той се сблъска с някакъв човек, който не бе присъствал на снощната вечеря. Човекът носеше куфар и Фон Игелфелд, хвърляйки поглед към него, забеляза инициалите МГ, изписани дискретно край дръжката. Стигна до заключението, че това трябваше да е господин Матю Гуревич. Бе отбелязал, че стаята за гости на долния етаж, която се намираше под неговата, и бе значително по-невзрачна от неговата, е предвидена за господин Гуревич, беше видял и малката табелка с името му, прикрепена към вратата като доказателство за този избор. Чувствайки се вече по-ориентиран в обстановката, и след като се представи на господин Гуревич, Фон Игелфелд го отведе до стаята му, която беше отключена.
	— Удобно помещение — заяви Фон Игелфелд, отбелязвайки със задоволство, че мебелите тук бяха значително по-износени от онези в неговата стая. — Опасявам се обаче, че няма баня. Но нали тези стари сгради трудно се приспособяват към изискванията на съвременната канализация!
	— Няма баня ли? — възкликна господин Гуревич. — Та в наши дни дори в подземието от декорите на „Аида“ има топла и студена вода!
	— Е, онова е опера — каза Фон Игелфелд. — А тук е Кембридж. И по всичко личи, че баня няма.
	— Но какво да правя? — попита Гуревич.
	— Има баня в отсрещната част на сградата, от другата страна на вътрешния двор — каза Фон Игелфелд. — Тя е свързана със стаята на старшите преподаватели. Предполагам, че ще трябва да ползвате нея.
	— А вие горе нямате ли баня? — попита с надежда Матю Гуревич.
	Фон Игелфелд замълча за миг. Ако кажеше на новия гост за банята, която споделяше с професор Уотърфийлд, това би означавало, че банята ще се ползва вече от трима души, а не от двама. Достатъчно неприятно беше, че са двама — той си припомни случилото се същата сутрин — но ако трима души започнеха да ползват банята, щеше да стане още по-зле. Нямаше значение фактът, че господин Гуревич правеше впечатление на много симпатичен човек, въпросът беше от чисто практично естество. Управата на колежа бе длъжна да реши проблема, не бе редно гостуващи преподаватели като Фон Игелфелд да се товарят с отговорността да посрещнат естествената нужда на всекиго от баня. Не, поемането на такава отговорност би било прекалено. В Кембридж той не разполагаше с _locus standi*_ по отношение на баните, нито пък имаше моралния дълг да привлича вниманието на останалите към съществуването на наличните съоръжения от подобно естество.
	[* (лат.) Юридическо право, правото на определено лице да се обръща към съда по въпроси, свързани с разглежданото дело]
	От друга страна, за Фон Игелфелд беше ясно, че не бива да лъже. Мотото на рода Фон Игелфелд беше „Винаги истината“, и той не можеше да пренебрегне това. Действително, веднъж се отклони от този принцип — по време на онази злополучна среща с психоаналитика доктор Макс Аугустус Хубертофел, но после се справи с моралните последствия от своята грешка по възможно най-достоен начин. Но онзи инцидент му бе напомнил необходимостта да се придържа стриктно към истината. Затова и трябваше да подбере внимателно думите си, и ето че те дойдоха, подреждайки се без особено усилие от негова страна.
	— Нямам баня в апартамента си — каза той.
	Макар и спонтанно произнесени, думите му бяха уместно подбрани. Напълно вярно беше, че Фон Игелфелд не разполагаше с баня в апартамента си. Имаше баня близо до стаите му — на същата площадка, ако трябва да бъдем точни, но тя не беше част от жилището на Фон Игелфелд и точното звучене на въпроса на Матю Гуревич не налагаше разкриването на нейното съществувание. Съчувстваше на Матю Гуревич, както и на многото други обитатели на Кембридж, които вероятно също като него не разполагаха с баня, и това го подтикна да покани новия гост на кафе в стаята на старшите преподаватели.
	— Бих могъл да ви запозная с някои от преподавателите — заяви той добродушно. — С доктор К. А. Д. Уд, с господин Уилкинсън… — после замълча. Може би идеята не беше чак толкова добра. Горкият Матю Гуревич, несъмнено изтощен от пътуването, надали копнееше да се озове посред неразбираемите интриги на математиците. — А бихме могли просто да си поговорим двамата — допълни той. — Може би така ще е по-добре.
	Матю Гуревич бе съгласен и с двата варианта, и след като намери място за куфара си на една доста разнебитена масичка близо до прозореца, той последва Фон Игелфелд. Двамата прекосиха вътрешния двор, упътили се към стаята за старшите преподаватели. Докато вървяха, разговаряха непринудено, и Фон Игелфелд бе във възторг, че е успял да се запознае с такава интересна личност, преди хора от рода на доктор Хол, доктор К. А. Д. Уд и Старшият отговорник за студентите да успеят да се доберат до него и да го накарат да се отврати окончателно и необратимо от Кембридж. Този човек наистина си разбираше от работата и Фон Игелфелд се наслаждаваше на дребните късчета информация — вътрешна информация — с която бяха изпълнени думите му. Дали Фон Игелфелд е гледал миналогодишната постановка на „Трубадур“ в „Ла Скала“? Не? А дали му било известно, че диригентът предизвикал скандал, като повел оркестъра да свири коронната тенорова ария така, както била написана в оригинала, тоест в тоналност „до“, а не с половин тон по-ниско, както се правело обикновено, за да могат тенорите по-лесно да стигнат кулминационната висока нота, която Верди никога не е писал?
	— Разбира се — допълни Матю Гуревич, — неавтентичната висока нота също бе пропусната. Италианските музиковеди наричат това отношение „филология“.
	Фон Игелфелд изрази изненада, и отбеляза, че за в бъдеще сигурно можело да се стигне дотам, че партиите на контратенорите да се преработват в по-долна тоналност за удобство на басите. А току-виж преписали арията на Царицата на нощта за „басо профундо“, което би премахнало всички затруднения за сопраните, нали така? Нима така не би било по-лесно? Матю Гуревич се засмя.
	— Всичко е възможно в операта в наши дни — каза той. — Именно за това искам да говоря в своята лекция. Искам да говоря за всичко, което се е случило с „Трубадур“ напоследък. Искам да отправя предупреждение.
	— Това е мъдро решение — каза Фон Игелфелд. — Редно е хората да бъдат предупредени.
	Влязоха в стаята на старшите преподаватели, където откриха шест-седем души, насядали по столовете, поставени тук-там в помещението. Сред присъстващите бе и доктор К. А. Д. Уд, която помаха дружелюбно на Фон Игелфелд, тук беше и доктор Хол, който се бе отказал от обяда в трапезарията и вместо това ядеше тук стилтънско сирене с бисквити. Беше се разположил сам край една маса и се хранеше, потънал в кротко задоволство.
	Фон Игелфелд отведе Матю Гуревич при доктор К. А. Д. Уд и ги запозна. Тя от своя страна запозна новодошлите с един човек с добродушно изражение, който седеше до нея, но стана, когато се появиха гостите.
	— Това е доктор Планк — каза тя.
	Планк се ръкува с Фон Игелфелд, а после и с Матю Гуревич.
	— Трябва да ви предупредя, че няма да откриете името на доктор Планк в списъците на преподавателите в колежа, ако решите да го потърсите — отбеляза доктор К.А. Д. Уд. — Което не означава, че той не е член на преподавателското тяло.
	Забележката й, достойна за делфийския оракул, накара Фон Игелфелд да се обърне и да загледа доктор Планк, който пак беше седнал и бе скръстил спокойно ръце върху корема си. Ако този човек бе изпаднал по някакъв начин в немилост и името му беше заличено от списъците, това сякаш не го безпокоеше особено. Странно нещо, при това и в тона на доктор К. А. Д. Уд се долавяше някаква острота, която остави у Фон Игелфелд впечатлението, че Планк не й се нрави и че тя седи до него само за да прояви търпимост.
	В продължение на няколко мига цареше мълчание. Матю Гуревич погледна към Планк, а после към Фон Игелфелд. После погледна доктор К. А. Д. Уд. Доктор К. А. Д. Уд загледа Матю Гуревич, а после Фон Игелфелд. Но не погледна към Планк. Планк се взираше в обувките си, а после се загледа към другия край на стаята, към доктор Хол, който също го погледна за миг и после насочи очи обратно към сиренето.
	Тогава Планк проговори.
	— Планк не присъства в списъците не защото Планк не съществува — нищо подобно, — а защото името Планк не се изписва по този начин. Това е причината.
	Фон Игелфелд го изгледа озадачено. Това беше още една от английските странности. Колко ли начина на изписване би могло да има името Планк (_Plank_)? _Plane_? _Planque_?
	Планк очевидно се забавляваше с объркването на госта.
	— Вероятно сте наясно — поде той, — че съществуват английски фамилни имена, които се изписват и произнасят по съвсем различен начин. Един от най-известните примери е с името _Featherstonehaugh_, което се произнася като Фаншо. Подобен е случаят и с _Cholmondeley_, което се произнася просто като Чъмли, и разбира се, всеки, чието име се изписва _Beauchamp_, обикновено е просто Бийчъм.
	Фон Игелфелд кимна.
	— Забелязал съм — каза той. — На една конференция се запознах с един професор Чъмли, който ни предупреди, че името му се изписва по съвсем различен начин. Такова нещо не би могло да се случи в Германия.
	— Така е — каза Планк. — Доколкото ми е известно, в немския език думите се произнасят така, както са изписани. Странно, но така си е.
	— А как се изписва Планк? — попита Матю Гуревич.
	— _Haughland_ — отвърна Планк.
	Фон Игелфелд не успя да прикрие изумлението си.
	— _Haughland_ ли?
	— Точно така — заяви _Haughland_ (произн. Планк). — Нашият род е стар, от блатистите области в Източна Англия. Предците ми са живели практически във водата.
	— Но сте съхранили суховатото си чувство за хумор — отбеляза Матю Гуревич.
	Забележката му бе посрещната с мълчание, което бе нарушено едва когато доктор К. А. Д. Уд стана, за да си върви.
	— Време е да тръгвам, Планк — каза тя хладно. А после, вече малко по-любезно: — Довиждане, професор Фон Игелфелд. Довиждане, господин Гуревич. Ще очаквам да се видим на вечеря.

	* * *

	Същия този следобед Фон Игелфелд прекара няколко ползотворни часа с ръкописите от фонда „Хюз-Давит“, а после се върна в стаите си и се зае да пише писмо на Принцел.
C>
	Това място е изключително странно, пишеше той. Нищо не е такова, каквото изглежда. Независимо от това, аз съм много доволен от библиотеката и завещания на колежа фонд „Хюз-Давит“, съдържащ първокласен материал, който според мен се похабява в тази страна; в Германия за него биха се погрижили далеч по-старателно. Така или иначе, аз ще съумея поне да внеса някакъв порядък в него, и впоследствие ще публикувам студия върху тези ръкописи. Така че ще съумея да оползотворя времето си тук.
	Съществува обаче проблемът с колегите ми. Досега тук не съм срещнал нито един човек, който би оцелял в която и да било нормално организирана академична институция в Германия — с изключение на единствения друг гостуващ лектор в момента, господин Матю Гуревич от Ню Йорк. Той е отлично информиран и представлява неизчерпаем източник на сведения за всичко, свързано с операта. Боя се, че тук няма да го оценят по достойнство, но предстои да видим каква ще бъде реакцията на лекцията, която той ще изнесе в началото на предстоящата седмица. Горкият човек! Математиците и другите подобни на тях личности, обитаващи колежа, надали ще разберат това, което ще им каже; мислите им са ангажирани до голяма степен с разни математически спорове и с интригите, които плетат едни срещу други. В резултат на това ректорът се е превърнал в същинска душевна развалина, и е склонен постоянно да избухва в сълзи.
	Как копнея да се завърна в Германия, където всичко е толкова солидно и внушаващо доверие! Как си мечтая да се озова отново в стаята за почивка в Института, където да обменям възгледи със своите колеги! Липсва ми дори Унтерхолцер, макар че все още не мога да събера сили да му пиша. Може би ще го направя идущата седмица. Между другото, моля те да следиш той да не се нанесе в кабинета ми в мое отсъствие. Знам, че обича да прави така, и го е правил и преди. Разчитам на теб да не допускаш подобно нещо.
	И в тази безцветна страна оставам твой приятел завинаги:
@	Мориц Мария фон Игелфелд
C$
	Пусна писмото в пощенската кутия на колежа, а после, тъй като вечерта беше приятна, тръгна на разходка. Мина през градината, предназначена за преподаватели, и тръгна по брега на реката. В градината цареше такъв покой, какъвто може да излъчва единствено английската градина, и дори мисълта за черепа на Дьо Курси не можеше да смути усещането за _rus in urbe_*, което внушаваше обстановката. Фон Игелфелд откри гигантската глициния, която бе споменал ректорът, откри също и един великолепен жив плет от фуксии, който очертаваше южната граница на градината. Имаше и пейки, каменни пейки с издялана украса, където преподавателите можеха да седят и да се наслаждават на цветята и храстите, и Фон Игелфелд седеше тъкмо на една такава пейка, когато чу наближаващи стъпки. Той се обърна, изтръгнат от приятни мечтания, в които се бе видял отново в Италия, в Тоскана, доловил аромата на лавандула и розмарин, донесен от ветреца. Доктор К. А. Д. Уд и доктор Хол идваха към него по тясната пътечка между лехите с лавандула.
	[* (лат.) село сред града]
	— А, ето ви и вас, професор Фон Игелфелд — каза доктор К. А. Д. Уд. — Ние с Хол се надявахме да ви открием тук. Доктор Портър каза, че ви видял през бинокъла — той обича да наблюдава градината. Предполагам, че не може да си намери по-смислено занимание.
	Двамата преподаватели седнаха на пейката до Фон Игелфелд. Когато се разположиха, пейката се наклони леко под тежестта на доктор Хол, така че на Фон Игелфелд му се наложи да се премести по-близо до доктор К. А. Д. Уд, за да не паднат всички на земята.
	— Имате прекрасна градина — каза Фон Игелфелд, за да започне някакъв разговор.
	— Да — съгласи се доктор Хол. — Мисля, че е най-красива по това време на годината, в ранната есен, макар че цветовете вече започват да избледняват.
	— Градината е подходящо място за разговори — отбеляза доктор К. А. Д. Уд. — Няма опасност ректорът да ни прекъсне. Той страда от сенна хрема, затова и винаги идваме тук, ако се налага да обсъждаме нещо важно.
	— Не бих искал да преча на разговора ви — каза Фон Игелфелд и понечи да се изправи.
	Доктор К. А. Д. Уд го дръпна обратно на пейката.
	— Не — каза тя, — моля ви, не си тръгвайте. Всъщност ние искахме да разговаряме с вас, нали така, Хол?
	Доктор Хол кимна.
	— Именно затова дойдохме тук. Искахме да си поговорим с вас насаме.
	Фон Игелфелд не отговори. Това ли бяха интригите, за които го бе предупредил ректорът?
	— Става дума за лекцията „Аугуста“ — каза доктор К.А. Д. Уд. — Лекцията за операта.
	— Очаквам я с огромно нетърпение — каза Фон Игелфелд.
	— Господин Матю Гуревич има някои особено интересни идеи. Подозирам, че реакциите ще бъдат противоречиви.
	— О, да — каза бързо доктор К. А. Д. Уд. — Изборът ни беше добър. Именно затова се надявам, че той ще има възможността да изнесе лекцията.
	Фон Игелфелд беше озадачен. Защо трябваше да се поставя под въпрос изнасянето на лекцията? Господин Матю Гуревич беше пристигнал здрав и читав от Ню Йорк, напълно подготвен да изнесе лекцията, както пролича и от разговора му с Фон Игелфелд. Не беше ясно какви затруднения биха могли да възникнат.
	Забелязвайки объркването му, доктор К. А. Д. Уд продължи:
	— Проблемът е там, че има хора, които държат да провалят лекцията. Това са личности, противопоставящи се твърдо на операта по идеологически причини. Държат лекцията да има по-висока социална значимост. Искат парите, завещани ни така любезно от граф Аугуста, да бъдат използвани за развитие на знанието в някаква съвсем различна област — икономика на земеделието например. Те като че ли имат и някакви възражения срещу начина, по който са били спечелени тези пари от онази фабрика за хеликоптери близо до Болоня.
	Тя замълча, наблюдавайки Фон Игелфелд, за да прецени как той ще реагира на думите й.
	— Но това е възмутително! — избухна Фон Игелфелд.
	— Какво значение би могло да има това, че граф Аугуста е имал фабрика за хеликоптери? Бих казал, че това няма никаква връзка с цялата история.
	Доктор Хол закима енергично.
	— Нали все някой трябва да произвежда и хеликоптери — изтъкна той.
	— Точно така — каза Фон Игелфелд. — Но дори като изключим този факт, техните възражения са в разрез с утвърденото в завещанието намерение на граф Аугуста, който несъмнено е имал правото да решава за какво ще бъдат използвани парите му. Това е принципен въпрос.
	— Принципен! — повтори като ехо доктор Хол, почуквайки по каменната пейка с дебеличкия си пръст.
	— Освен това би било най-малкото неучтиво — продължи Фон Игелфелд, — на такъв късен етап да бъде оттеглена поканата, отправена към господин Гуревич, всъщност би било неучтиво тя да бъде оттеглена когато и да било, след като веднъж вече е била отправена.
	— Ние сме на абсолютно същото мнение — заяви доктор Хол с подмазвачески тон. — Считаме, че подобно поведение би било напълно неприемливо.
	— Но кой би могъл да се крие зад всичко това? — попита Фон Игелфелд. — Кой би могъл да скрои толкова долен план?
	— Планк — каза тихо доктор К. А. Д. Уд.
	— _Haughland_ (Планк) — повтори доктор Хол. — _Haughland_ е председател на комитета на преподавателите. Този пост осигурява голямо влияние, и ако комитетът на преподавателите вземе решение лекцията на господин Матю Гуревич да бъде отменена, няма начин някой да се противопостави.
	— Но аз съм убеден, че членовете на комитета никога няма да дадат съгласието си за нещо такова! — възрази Фон Игелфелд. — Сигурно има членове, които биха гласували против подобно предложение.
	Доктор Хол кимна в знак на съгласие.
	— Да, има такива членове, но те са в неизгодно положение. Ректорът например гласува винаги за предложенията на Планк, защото Планк е в състояние да го изнудва във връзка с нещо, случило се преди години. Така че той никога не би се възпротивил. После имаме доктор Портър, който си живее в някакъв свой измислен свят и никога не може да се предвиди как би постъпил — в полза на предложението или против него. В комитета е и доктор Макгру, който дължи пари на Планк, и така нататък. Така че, сам виждате, макар че мнозинството от преподавателите са против Планк, той съумява да държи комитета под контрол.
	Лицето на Фон Игелфелд помръкна, докато слушаше разказа за това коварство. Такива събития никога не биха могли да се случат в Германия, но сега вече нищо в Англия не можеше да го учуди. Беше ужасен при мисълта, че може да бъде оттеглена поканата към господин Гуревич, и се червеше при мисълта за безсрамието, проявявано от новите му колеги. Макар да беше само гостуващ преподавател, чувстваше, че името му ще бъде опетнено, ако се свързва с институция, в която хората са в състояние да се държат по такъв начин. Но какво би могъл да направи?
	— Разбира се, нещо все пак може да се предприеме — заяви доктор К. А. Д. Уд. — Бихме могли да свикаме извънредно събрание на преподавателското тяло и да изберем нов комитет, като подменим Планк с някой друг. Биха могли да изберат дори мен. Ако се налага, готова съм да поема тези функции. Разбира се, единствено в името на колежа.
	— Но ще имаме нужда от всеки глас — намеси се Хол. — Работата ще виси на косъм. Държа да подчертая, че аз от своя страна съм готов да поема грижата за избата на колежа, но само ако това стане наложително. Никой не отрича, че Старшият отговорник за студентите се справя прилично, макар че прекарва половината си работно време в Бордо.
	— Но ние не искаме да ви принуждаваме — каза доктор К. А. Д. Уд. — Казах си, че ще е добре просто да споменем тези неща пред вас, за да не останете прекадено разочарован, ако лекцията на господин Матю Гуревич бъде отменена. Очевидно се сближихте с него. Видяхме, че разговаряхте оживено и предположихме, че ще бъдете ужасен, ако узнаете за кроежите на Планк.
	— Така е — съгласи се Фон Игелфелд. — Напълно съм ужасен. Мога да ви уверя, че ще гласувам така, както ми кажете.
	— Това е чудесно — каза доктор К. А. Д. Уд и стана рязко от пейката. Доктор Хол също стана, така че нарушаването на равновесието бе избегнато.
	— Събранието ще се проведе утре — каза доктор Хол. — По наши изчисления вашият глас ще бъде решаващ. Ако бяхте отказали да гласувате, позициите щяха да се изравнят. В такива случаи ректорът е длъжен да даде решаващия глас, а той би гласувал в полза на Планк заради фактора „изнудване“.
	— Много се радвам, че решихте да ми се доверите — каза Фон Игелфелд. — По всичко личи, че ще успея да помогна да не се стига до едно ужасно положение.
	— Несъмнено — отвърна доктор К. А. Д. Уд. — А има и още нещо. Щом веднъж успеем да учредим новия комитет, ще ви настаним в жилището на Старшия отговорник за студентите за останалата част от престоя ви тук. Той може да се премести в старото си жилище до кухните. Аз самата няма да имам нужда от апартамента на Старшия отговорник, моето жилище си е много хубаво. Но ако стане така, вие ще заживеете много удобно, при това със собствена баня.
	Фон Игелфелд се усмихна доволно.
	— И тогава може би господин Матю Гуревич ще може да бъде настанен в сегашното ми жилище и ще има достъп до банята, която деля с професор Уотърфийлд.
	— Това би било напълно осъществимо — каза доктор Хол. — И всички тези неща ще станат възможни, щом веднъж успеем да се отървем от Планк.

	* * *

	Вечерта имаше празник на колежа по случай годишнината от обезглавяването на основателя. Това смути доста Фон Игелфелд, който бе прекарал известно време в градината на преподавателите, преди появата на доктор К. А. Д. Уд и доктор Хол, потънал в меланхолични размисли над тъжната съдба на Уилям дьо Курси и питайки се къде ли точно се намираше сега неговата глава. Не беше успял да стигне до категорично заключение — освен че моралният прогрес на човечеството се развива бавно и прекъслечно. На разни места по света все още се случваше хората да губят главите си, но слава Богу, в Западна Европа вече не. Това, разбира се, не беше решение на проблемите на останалия свят, които бяха достатъчни да разплачат човек, ако се замислеше над тях — точно както плачеше ректорът. Може би колежът беше своеобразен микрокосмос, модел на големия свят, и когато ректорът от отчаяние избухваше в сълзи, той плачеше за целия свят. Възможно бе това да е така, но тази аналогия изискваше много по-обстойни размисли, а сега около него се носеше ароматът на лавандулата и го заобикаляха крехките клонки на глицинията.
	Фон Игелфелд установи със задоволство, че мястото му на празненството бе само на два стола разстояние от господин Матю Гуревич, което му позволи да се включи в разговора, който оперният критик водеше с господин Макс Уилкинсън — оказа се, че Уилкинсън, макар и обикновен математик, храни жив интерес към операта и притежава съответстващи на този интерес познания. Той разпитваше господин Гуревич за предстоящото поставяне на цикъла „Пръстенът на нибелунгите“ в Глайндборн, в миниатюра, а господин Гуревич изразяваше сериозни опасения относно миниатюризирането на Вагнер — безпокойства, към които Фон Игелфелд категорично се присъединяваше.
	— Трябва да се внимава — каза Матю Гуревич. — Реалистично погледнато, ако сведем Рейн до фонтанче, в което се къпят птиците, дали дъщерите на Рейн биха се побрали в него?
	— Точно така — съгласи се Фон Игелфелд. — Ами Валхала — какво би станало с Валхала?
	— Може да бъде представена като чакалня на зъболекарски кабинет — отвърна Матю Гуревич. — Не, вие може да се смеете, но аз съм виждал постановка, в която Валхала бе представена именно така. Ще спестя срама на режисьора, и няма да ви кажа името му. Но наистина, можете ли да си го представите?
	— За какво ли боговете биха избрали да обитават чакалня на зъболекарски кабинет? — попита Фон Игелфелд.
	На масата внезапно се възцари мълчание. Въпросът бе зададен в миг на затишие, и отекна из цялата голяма зала. Дори студентите го чуха и спряха да ядат, с вилици и лъжици, застинали на половин път към устите им. После, след като никой от присъстващите не можа да даде задоволителен отговор на въпроса, общият шум от разговорите се понесе отново. Но Фон Игелфелд забеляза как доктор К. А. Д. Уд хвърли поглед към доктор Хол, който й отвърна с някакъв знак.
	— Не биха избрали нищо подобно — отвърна Матю Гуревич и вдигна поглед към сложната плетеница от греди по тавана. — Причината е търсенето на нови и нови ефекти. Но все пак би трябвало да се поставят някакви ограничения. — Той помълча, после добави. — Има и други основания да се възрази срещу постановките в миниатюра. Например размерите на някои изпълнители.
	— Тях поне няма как да смалят — отбеляза господин Уилкинсън.
	— Не — съгласи се Матю Гуревич. — А в операта постоянно възникват проблеми, свързани с размерите. Мими например би трябвало да е крехка и деликатна, а ролята й често се изпълнява от изключително едри дами, които, откровено казано, изобщо не приличат на болни от туберкулоза. Но в такива случаи може поне да пренебрегнем неверието, в рамките на общоприетото. Само че не би трябвало да създаваме допълнителни предизвикателства към способността ни да повярваме.
	— Категорично не — съгласи се Фон Игелфелд.
	Разговорът продължи все в същия приятен дух.
	Матю Гуревич заговори за намесите при поставянето на „Трубадур“, които възнамеряваше да разобличи в лекцията си.
	— Сатиричното отношение към „Трубадур“ засяга единствено повърхността — каза той, — но не е в състояние да докосне митичната сърцевина на операта.
	— Склонен съм да се съглася — каза Фон Игелфелд.
	Матю Гуревич се усмихна.
	— Благодаря ви. За операта „Трубадур“ безспорно е това, което е „Едип цар“ за театъра — разкриване на същността на трагедията в най-чистата й форма. И в двете произведения става дума за разкриване на стари тайни, и в двете невинните загиват заедно с виновните. Но така погледнато, за кого би могло да се твърди, че е невинен?
	Фон Игелфелд хвърли поглед надолу по масата, към Планк, който седеше до някаква жена, която присъства и на снощната вечеря, но Фон Игелфелд не й беше представен. Тя разговаряше с Планк и постави за миг ръка върху неговата, но после бързо я отдръпна. Планк се усмихваше, и за миг Фон Игелфелд почувства как се изпълва с най-искрено морално отвращение. Как бе възможно този човек да седи тук, редом с потенциалната жертва на неговия заговор, и да проявява такова съвършено лицемерие? Никой флорентински художник не би могъл да пресъздаде така точно поведението на Юда по време на Тайната вечеря, както бе представено то тази вечер в плът и кръв, в лицето на доктор Планк — така си мислеше Фон Игелфелд.
	Матю Гуревич, който не осъзнаваше надвисналата над него заплаха, продължаваше да говори:
	— В тази белязана с трагизъм ничия земя, която се намира между разумното и неразумното, най-голямото престъпление е да си се родил, не е ли така?
	— Да — каза Фон Игелфелд, — така е.
	— А при това човек би могъл да отиде в гроба, без да научи кой е всъщност — продължи Матю Гуревич. — И това почти се случва с Едип — почти, но не съвсем.
	На тази тема можеше да се кажат още много неща, и тази вечер те бяха казани. Имаше и тостове, един в чест на ректора — предложен от Старшия отговорник за студентите, който скромно похвали виното, което сам бе избрал, а после чашите бяха вдигнати отново — този път в памет на основателя. Ректорът стана и държа кратка реч.
	— Драги гости на нашия колеж — започна той, — скъпи преподаватели, скъпи студенти, всички вие, събрани тук от нашата фондация! Уилям дьо Курси е бил жестоко обезглавен от личности, които не са били в състояние да разберат, че е напълно допустимо разумни хора да бъдат на различно мнение по важни религиозни и идеологически въпроси. Светът, в който той е живял, тепърва е щял да развива онази толерантност към инакомислещите, която ние приемаме като нещо естествено, но не бива да забравяме, че тя е сравнително скорошен феномен и в никакъв случай не се радва на всеобща подкрепа. Има хора сред нас, които все още са склонни да откажат на другите правото да възприемат по различен начин фундаменталните въпроси на нашето време. Затова, ако се огледаме, все още можем да забележим догми в конфликт с други догми; виждаме представители на една вяра или култура в спор с техните съседи, хора като тях, но застъпници на друга вяра и култура; виждаме мнозина, които са готови да доведат тези различия дотам, че да отрекат на своите противници правото да принадлежат към човешкия род. Готови са да ги избиват, и други невинни хора покрай тях, за да нанесат удар на онези, които приемат за свои врагове, макар че тези така наречени врагове са обикновени човешки същества също като тях, и също като тях имат семейства и близки, които ги обичат, и всеки от тях храни надежди и страхове за своето бъдеще.
	Ако бе възможно по силата на някакъв мисловен експеримент Уилям дьо Курси да посети днешния свят, как ли би коментирал той същите тези конфликти и трагедии, които са помрачавали неговия свят и са го превръщали в толкова опасно място за живеене, което в крайна сметка за него се е оказало дори фатално? Според мен би казал, че много неща не са се променили, и че макар да сме успели да пропъдим много от посредниците на раздора и нетърпимостта, сред нас все още присъстват последиците от техните дела.
	Нека тук, в този дом на науката, да си припомним, че съществува възможността да се противопоставим, макар и по отношение на съвсем дребни неща, на онези разделения, които изправят мъж срещу мъж и жена срещу жена, така че да успяваме да разпознаваме във всеки от нас онази човешка ранимост, която белязва нашия живот и го прави безценен; така че всеки от нас да бъде в състояние да намери щастие в своя живот и в живота на другите. Защото на какво друго бихме могли да се надяваме? Питам ви — на какво?
	Ректорът седна сред пълно мълчание. Никой не проговори, не се покашля, не зашепна, не наруши по какъвто и да било начин пълната тишина в залата. В дъното на помещението портретът на Уилям дьо Курси се озаряваше от светлината на многото свещи, поставени по масите. Изражението му, запечатано от маслените бои, беше спокойно, погледът му бе отправен далеч над преподавателската маса, към действителния и метафоричен мрак отвъд.
	След няколкоминутно мълчание ректорът стана и поведе процесията на професорите вън от залата. Фон Игелфелд бе забелязал сълзи в очите му, но той вече ги беше избърсал. Продължиха да вървят в мълчание, но сега вече се чуваше стъргането на краката на столовете по плочите, когато студентите ставаха, за да изпратят излизащите преподаватели. Те също бяха развълнувани от речта на ректора, и в душите на някои от тях бе настъпила такава промяна, че вече никога нямаше да бъдат същите. В стаята на старшите преподаватели всички се упътиха към обичайните си места около трептящата светлина на големия огън в камината, който според завещанието на Дьо Курси трябваше да бъде осигуряван постоянно, за да „топли сърцата на преподавателите и на бедните студенти, чиято издръжка ще се плаща от фондацията“. Разбира се, бедните студенти не присъстваха, но поне другата част от текста на завещанието беше спазена.
	Фон Игелфелд се озова седнал до доктор К. А. Д. Уд. От другата й страна седеше доктор Хол. Планк седеше между Матю Гуревич и Старшия отговорник за студентите.
	Отпивайки от кафето си, Фон Игелфелд погледна към доктор К. А. Д. Уд. Тя не държеше чаша с кафе и се взираше в пода, сякаш се опитваше да разчете някакво послание, втъкано в килима. След миг-два погледна към доктор Хол, който пък зяпаше мрачно тавана.
	— Не мога да продължа — заговори внезапно доктор К. А. Д. Уд, обръщайки се към Фон Игелфелд. — След това слово на ректора не съм в състояние да проведа докрай нашия план. Искрено се разкайвам, професор Фон Игелфелд. Днес следобед ви подведох. Това, което казах за Планк, не отговаря на истината. Не е имало никакъв план за отменяне на лекцията на господин Гуревич. Планк никога не би направил такова нещо. Той е добър човек, а аз бях изкушена, да, точно така, изкушена от собствената си амбиция да представя погрешно намеренията му. Мога единствено да ви помоля за извинения.
	Фон Игелфелд изслуша внимателно изповедта й. Той също бе силно развълнуван от речта на ректора, но и през ум не му беше минало, че доктор К. А. Д. Уд и доктор Хол са в основата на такъв коварен план.
	Сега заговори доктор Хол, обръщайки се към Фон Игелфелд и впивайки в него скръбния си поглед.
	— Тя казва истината — заяви той. — Постъпихме много лошо. В тази работа са замесени и други, и аз искрено се надявам, че те се чувстват точно толкова зле, колкото се чувстваме ние. Съжалявам, че се наложи да се стигне до обръщане, подобно на онова, състояло се по пътя за Дамаск, за да осъзнаем колко ужасно сме се държали.
	Фон Игелфелд протегна ръка и постави чашата с кафе на масата пред себе си.
	— Аз също се държах ужасно — заяви той. — Аз също съм принуден да подложа на преоценка постъпките си.
	— Така ли? — попита доктор К. А. Д. Уд. — Какво сте направили? Нещо във връзка с Планк ли?
	— Не — отвърна Фон Игелфелд. — По-скоро е свързано с господин Гуревич. — Той помълча, събирайки смелост. — Казах му, че горе при нас няма баня. Обясних му, че ще се наложи да прекосява двора — и всичко това само защото не исках още един човек да споделя банята, която си делим с професор Уотърфийлд. Това не беше точно лъжа, но почти излъгах.
	Доктор Хол поклати глава.
	— Това е проблемът с тези стари сгради — каза той. — Просто няма достатъчно бани.
	— Е, и така да е — каза Фон Игелфелд, — това не извинява постъпката ми. Ще му кажа истината веднага след като си изпием кафето.
	— А ние ще уведомим останалите, че утре няма да има извънредно събрание — каза доктор К. А. Д. Уд. — Аз пък ще кажа няколко добри думи на Планк.
	— Точно така — каза доктор Хол. — Смятам още сега да отида при него и да му кажа, че се справя прекрасно като председател на комитета.
	— Това ще го зарадва — отбеляза доктор К.А. Д. Уд. — Досега никой не му е казвал нищо подобно. Горкият _Haughland_ (произн. Планк)!

	* * *

	След като приключиха с кафето, преподавателите започнаха да се разотиват, а Фон Игелфелд се упъти към Матю Гуревич, който разглеждаше една от картините — беше портрет на бивш ректор на колежа, обезглавен по времето на Кромуел.
	— Господин Гуревич — започна Фон Игелфелд, — дължа ви извинение. Пропуснах да спомена, че горе, на нашата площадка има баня, която можете да ползвате.
	Не беше лесно на Фон Игелфелд да направи такова признание, но поне всичко мина бързо.
	— О, за това ли — каза Матю Гуревич. — Не се притеснявайте, аз я открих, ползвам я от самото начало. И вие ли я ползвате? — Той помълча. — Честно казано, чувствах се малко гузен заради това. Мислех си, че е редно да кажа на останалите.
	Фон Игелфелд се засмя.
	— Това ме изпълва с облекчение — каза той и двамата тръгнаха обратно през вътрешния двор. Сега атмосферата в колежа бе станала някак по-приятна, сякаш някакъв надвиснал над тях облак бе изчезнал.
	— Знаете ли — поде Фон Игелфелд. — Разходката в тази прелестна обстановка ме навежда на мисълта за опера — не е ли така и с вас? Гледката и тези старинни сгради.
	— Несъмнено — отвърна Матю Гуревич. — Може да напиша либрето, в което действието ще се развива в колеж в Кембридж. Може дори да се каже, че се чувствам вдъхновен. Вече започват да ми хрумват идеи.
	— А дали би било възможно и аз да фигурирам в либретото? — попита Фон Игелфелд. — Не държа ролята да е голяма, но ако все пак е възможно…
	— Разбира се — каза Матю Гуревич. — При това ролята ще бъде чудесна. Направо героична.
	Фон Игелфелд не отговори. Ректорът беше прав — този свят беше изпълнен със злочестини, но в него имаше и проблясъци на светлина; не дребни светли частици като кварките и бозоните, издирвани от физиците, а ярки сияния, подобни на лековити слънца.

>	2. Вилата на ограничените възможности

	След завръщането от пребиваването си в Кембридж като гостуващ преподавател — период на забележителни постижения в академичната му кариера — професор доктор Мориц Мария фон Игелфелд, автор на един изключително изчерпателен труд в областта на романските филологии, книгата „Португалски неправилни глаголи“, незабавно се върна към задълженията си в Института. Въпреки че Фон Игелфелд бе във възторг, че се е завърнал в Германия, пребиваването в Кембридж му бе доставило удоволствие, особено след като онази реч на ректора успя радикално да прекрати разделенията и интригите. Лекцията на господин Матю Гуревич бе добре посетена и добре приета, като дори някои от преподавателите я определиха като най-блестящото изложение на каквато и да било тема, което са чували в продължение на много години. Фон Игелфелд непрекъснато си вземаше бележки и впоследствие повдигна няколко въпроса във връзка с интерпретацията на „Трубадур“, на които господин Матю Гуревич отговори напълно удовлетворително. През последвалите седмици Фон Игелфелд се сприятели с няколко души, не само с покаялите се интриганти доктор К. А. Д. Уд и доктор Джървис Хол, но и с жертвата, която си бяха набелязали, доктор Планк.
	Оказа се, че Планк е симпатичен човек, но също и съвестен, и компетентен председател на комитета на преподавателите. Той покани няколко пъти Фон Игелфелд на чай в апартамента си, и дори го заведе в дома си, където го запозна със своята съпруга, добре известната специалистка по керамика Хърмаяни Планк-Харуд. Професор Уотърфийлд също се представи като щедър домакин, и заведе Фон Игелфед на обяд в своя лондонски клуб, „Савил“. Клубът заинтригува Фон Игелфелд — по всичко личеше, че той е създаден без някаква особена цел, поне Фон Игелфелд не можа да открие каква би могла да бъде тя, а и професор Уотърфийлд не можа да даде никакво задоволително обяснение. Фон Игелфелд го попита защо членува в клуба, а професор Уотърфийлд само сви рамене.
	— Просто защото клубът съществува, приятелю — каза той лекомислено. — По същата причина, поради която Малъри* е пожелал да се изкачи на Еверест. Защото върхът съществува. Питам се само дали шерпът Тенсинг е изкачил върха, защото Хилари е бил там.
	[* Джордж Малъри (1886–1924) — английски алпинист, участвал в три британски експедиции до Еверест, загива при първия опит за изкачването на върха. Тялото му е открито едва след седемдесет и пет години и досега не е ясно дали е успял да изкачи върха или не, според някои твърдения именно той е завладял Еверест три десетилетия преди сър Едмънд Хилари]
	— Струва ми се невъзможно да се намери отговор на този въпрос — отвърна Фон Игелфелд. — А и първоначалната позиция е неубедителна. Човек не се катери по планините просто защото те съществуват.
	— Съгласен съм с вас — каза професор Уотърфийлд. — Но това са дословно думите, които Малъри е казал за Еверест. _Ipse dixit._* Аз самият никога не бих тръгнал да се катеря по някоя планина, независимо от това дали съществува или не. Въпреки че бих предпочел да се катеря по някоя, която не съществува, ако разбирате какво имам предвид.
	[* (лат.) Самият той го е казал]
	— Не — заяви Фон Игелфелд. — Не разбирам. И изобщо не разбирам защо някой би се присъединил към даден клуб просто защото той съществува. Нали този клуб би трябвало да се занимава с него.
	— Не е задължително — възрази професор Уотърфийлд. — И изобщо, стари приятелю, ще възразите ли, ако сложим край на тази тема? Такова е едно от правилата тук — разговорът им се провеждаше по време на обяда в „Савил“. — В правилника е казано, че не е позволено да се обсъждат причините за възникването на клуба на територията на самия клуб. Странно правило, но това е положението. Може би защото подобни разговори разстройват членовете. Честно казано, Лондон е пълен с клубове, които нямат никакви основания да съществуват. Съществуванието на някои е по-безсмислено от това на другите. Казвам ви съвсем откровено, така и не съумях да разбера защо съществува „Брукс“, или да вземем например „Атенеум“, където се събират епископи и интелектуални позьори. Е, разбира се, и те трябва да имат къде да отидат, но това надали е основание да се основе клуб.
	Фон Игелфелд си мълчеше. Никога нямаше да успее да разбере някои аспекти на живота в Англия, и това явно беше един от тях. Може би правилният подход би бил да възприема Англия като племенно общество и да се старае да я разбере така, както би се опитал да постъпи един антрополог. Всъщност, колкото повече размишляваше над този въпрос, толкова по-разумно му се виждаше такова обяснение, и когато сподели мисълта си със самия професор Уотърфийлд, той закима ентусиазирано.
	— Но разбира се, това е правилният начин да се възприема тази страна! — каза той. — Би трябвало да изпращат антрополози от Нова Гвинея да живеят сред нас, а после те биха могли да използват разработки за места като този клуб или дори нашия университет, за да пишат докторантурите си в Харвард. — Той помълча. — А дали подобно нещо не може да се каже и за Германия?
	— Разбира се, че не — отвърна рязко Фон Игелфелд; идеята беше абсурдна. Обществото в Германия беше напълно рационално, и представата, че то би могло да бъде анализирано от антропологична гледна точка надали би могла да се възприеме сериозно. Каза си, че това е типично за маниера, по който професор Уотърфийлд водеше разговор — който според Фон Игелфелд се изразяваше в произволно свързани откъслечни фрази и недоказани твърдения. Така става, когато си англосаксонец, а не германец, мислеше си Фон Игелфелд, първите имат _Weltanschauung*_, който е чисто и просто погрешен.
	[* (нем.) светоглед]

	* * *

	Той се върна в Германия в един неделен следобед, което му позволи да посвърши едно-друго, преди да се заеме отново с работата си в понеделник сутринта. Беше се получило дълго писмо от Цимерман, на което трябваше да отговори — това беше задача номер едно — и Фон Игелфелд отговори подробно същата тази неделна вечер. Цимерман искаше да научи новини за Кембридж, и разпитваше за хората, с които се беше сприятелил по време на едногодишния си престой там. Как беше _Haughland_ (Планк)? Дали доктор Моув бе привършил с писането на своя отговор на прегледа, публикуван така неблагоразумно от Нене-Франк в _Revue Comparative de Grammaire Contemporaine_* по-миналата година? Цимерман подчертаваше, че не трябвало да бави много отговора си — погрешните интерпретации можели да бъдат възприети в канона, ако не бъдат отхвърлени своевременно и после било почти невъзможно да бъдат изкоренени. Ами какво ставало с фонда „Хюз-Давит“? Какви били първоначалните изводи на Фон Игелфелд и дали можело да се очаква, че те ще бъдат представени своевременно в специализираното списание? Фон Игелфелд отговори старателно на всеки един от тези въпроси, представяйки на Цимерман голяма част от информацията, която той търсеше.
	[* Сравнителен преглед на съвременната граматика (фр.)]
	На другата сутрин тръгна рано към Института и пристигна дори преди библиотекаря, който обикновено идваше първи, преди всички останали. Библиотекарят го поздрави сърдечно:
	— Професор Фон Игелфелд! — възкликна той. — Толкова е хубаво, че сте отново тук! Знаете ли, леля ми питаше вчера за вас! Сигурно си спомняте, че няколко месеца преди отпътуването ви за Кембридж вие ме помолихте да й предам вашите поздрави. Още следващия път, когато посетих старческия дом, аз незабавно изпълних молбата ви. Тя беше много трогната, когато разбра, че си спомняте за нея и много се обезпокои, когато научи, че се налага да заминете за Кембридж. Каза, че се тревожела, че там нямало да се грижат за вас както трябва, но аз я убедих, че такава опасност не съществува. Странно е, нали, като си помислиш как такива неща будят безпокойство у хора от нейното поколение? Ние с вас не бихме се притеснили, ако се наложи да напуснем Германия и да се отправим към чужди страни, но на тях тези неща не им се нравят. Това трябва да има нещо общо с чувството за несигурност. Струва ми се, че леля ми се измъчва от известна несигурност, защото…
	— Да, да, господин Хубер — прекъсна го Фон Игелфелд. — Това е много вярно. А сега бих искал да узная дали по време на моето отсъствие в Института се е случило нещо по-забележително.
	Библиотекарят доби замислен вид.
	— Зависи какво имате предвид под определението „забележително“. Ако под „забележително“ разбирате „необичайно“, тогава се опасявам, че отговорът е „не“. Не се е случвало нищо необичайно в буквалния смисъл на тази дума. Но ако под „забележително“ разбирате „важно“, което значение бих придал лично аз на тази дума, то, общо взето, на въпроса ви би могъл да бъде даден по-различен отговор. Да, вероятно случаят би бил именно такъв, макар че не бих могъл да заявя, че _ех Germania semper aliquid novi_*, ако ми позволите тази малка шега…
	[* Оригиналният текст на Плиний гласи: „Ех Africa semper aliquid novi“ — От Африка винаги (идва) нещо ново]
	— Много забавно — прекъсна го припряно Фон Игелфелд. — Като изключим това, че би трябвало да се каже _ex Germania_, както знаете, формата _ех_ се употребява пред дума, започваща с гласна, както е в оригиналния текст, _ех Africa_. Но както и да е, това със сигурност е далеч по-забавно от всичко, което имах възможност да чуя в Кембридж. Знаете ли, за съжаление твърдението, че британците са лишени от чувство за хумор като че ли се оказва вярно.
	— Чувал съм да се говори така — съгласи се библиотекарят. — Народ без всякакво чувство за хумор.
	— Но за да се върнем към положението тук — настоя Фон Игелфелд. — _Ех institutione aliquid novi_?
	Библиотекарят се усмихна. Отлично знаеше от какво точно се интересува Фон Игелфелд — а именно дали някой е потърсил в библиотеката „Португалски неправилни глаголи“ в негово отсъствие. В повечето подобни случаи отговорът би бил разочароващо „не“, но този път имаше по-добри новини и библиотекарят отлагаше момента на разкриването им, наслаждавайки се на очакването. Не му се искаше да каже веднага това, което имаше да казва — с известни умели манипулации на въпросите на Фон Игелфелд можеше да задържи сведенията за себе си до времето, когато пиеха кафе, и тогава да ги разкрие в присъствието на всички. Винаги го прекъсваха, когато имаше да съобщи нещо интересно; е, ако днес се опитаха да сторят нещо подобно, щеше да се наложи да се противопоставят на очевидния и много подчертан интерес от страна на Фон Игелфелд.
	О, да, светът е несправедлив, мислеше си библиотекарят. Те — тоест Принцел, Унтерхолцер и Фон Игелфелд (а също и Цимерман, като си помисли човек) — постоянно се забавляваха. Непрекъснато пътуваха, ходеха на всевъзможни конференции и срещи, а той трябваше да стои в библиотеката, всеки ден, по цял ден. Нямаше какво друго да очаква освен вечерното посещение в старческия дом и краткия разговор с медицинските сестри и леля си — тя, разбира се, беше много добре информирана, и проявяваше интерес към всичко, но после му се налагаше да се прибере в празното си жилище и да вечеря съвсем сам. Навремето беше женен, при това считаше, че бракът му е щастлив, докато един ден жена му не го напусна без каквото и да било предупреждение. Беше се запознала с някакъв мъж, който се изкачвал с мотоциклет по Стената на смъртта в едно пътуващо мотошоу, и решила, че предпочита него пред библиотекаря. Беше успял да я проследи до едно място в покрайнините на Франкфурт — пустеещи земи от онези, на които обикновено се разполагат лунапарковете — и беше провел кратък, но емоционален разговор с нея пред Стената на смъртта, докато вътре любовникът й препускаше в кръг с мотоциклета си, без да спира. Беше я умолявал да се върне, но ревът на мотоциклетния мотор и скърцането на пъстробоядисаните дъски, които покриваха фасадата на Стената на смъртта, поглъщаха думите му.
	Такъв беше животът на библиотекаря. Но Фон Игелфелд поне се държеше любезно с него, и затова сега щеше с огромно удоволствие да му съобщи в подходящия момент, че един екземпляр от „Португалски неправилни глаголи“ е бил поръчан и изпратен не на кого да е, а на самия сеньор Габриел Маркалес де Синко Ферментасионес, културно аташе към посолството на Колумбия. Новината беше забележителна, и макар библиотекарят да не бе в състояние да прецени какво точно следваше от нея, тя несъмнено разкриваше интересни възможности.
	— Да — каза той на Фон Игелфелд. — Струва ми се, че има нещо, което ще събуди интереса ви. Ще проуча подробностите — не разполагам с тях в момента — и ще ви уведомя по време на почивката за кафе.

	* * *

	По време на часовете, които го деляха от почивката за кафе, Фон Игелфелд се зае с работа в кабинета си. Преглеждаше циркуляри и всякакви други пратки, които секретарката му бе счела за недостатъчно важни, за да ги препрати в Кембридж. Повечето от тях бяха напълно безинтересни и не изискваха отговор, но имаше едно-две неща, на които трябваше да обърне внимание. Едното беше молбата на един студент от Берлин за разрешение да работи в Института в продължение на два месеца през лятото. Фон Игелфелд не беше много убеден, че трябва да дава съгласието си; студентите обикновено съумяваха да създадат много извънредна работа, и общо взето, се превръщаха в проклятието на живота на много професори. Затова и толкова малко немски професори се срещаха изобщо със студенти; това бе достойно за съжаление, но и необходима мярка, ако човек държеше да опази времето си от недопустими попълзновения. От друга страна, този млад човек можеше да се окаже полезен, а след време можеше да бъде ползван и като асистент. Затова и Фон Игелфелд формулира много предпазливо отговора си и покани студента на предварителен разговор. След като приключи с тази задача, той се зае с далеч по-важна работа, а именно търсенето на доказателства, че Унтерхолцер е ползвал стаята му в негово отсъствие.
	Фон Игелфелд знаеше колко лукав може да бъде Унтерхолцер, особено когато ставаше дума за столове и кабинети. Никога не би допуснал неблагоразумието да постави на вратата табела със собственото си име; нито пък би разместил мебелите. Разбира се, можеше да се провери точното разположение на столовете и да се докаже, че един или два са леко изместени от оригиналната си позиция, но това не би било достатъчно солидно доказателство, тъй като чистачките често разместваха столовете, когато чистеха кабинета. Съществуваха и други потенциални улики: броят на кламерите в кутийката за кламери беше едната възможност, но пък Унтерхолцер вероятно би преценил това и би се постарал да попълни липсите.
	Фон Игелфелд се вгледа внимателно в големия правоъгълен лист попивателна хартия на бюрото му. Той обикновено пишеше върху нея, и ако Унтерхолцер бе постъпвал по същия начин, би могло да се открие доказателствен материал под формата на мастилени отпечатъци на текст, написан с неговия почерк. Фон Игелфелд вдигна попивателната и се зае да я оглежда старателно. Не беше съобразил да постави на бюрото чист лист, преди да замине, а на тази попивателна имаше многобройни отпечатъци от собствените му писания. Трудно бе да се прецени кое какво е, тъй като всички думи се отпечатваха на попивателната наопаки. Фон Игелфелд спря за миг. Досети се, че ако поставеше листа пред огледалото, всичко щеше да може лесно да се разчете.
	Упъти се бързо към мъжката тоалетна, където над умивалниците бе поставено голямо огледало. Включи осветлението в тъмното помещение, вдигна листа попивателна хартия пред огледалото и започна да го разучава. Ето го неговия подпис, или поне част от него, изписан с черното мастило, което той обикновено ползваше: М… М… фон Иге…ф…д. Видя и половин ред от едно писмо, което беше писал на Цимерман преди около шест месеца.
	Присъствието на тези писания беше напълно законно, както и на повечето от останалите отпечатъци, но не на всички. Какво беше това? Очевидно не беше писано с неговия почерк, и, ако Фон Игелфелд не грешеше, ставаше дума за добре познатия му разкрачен почерк на Унтерхолцер. Нещо повече, отпечатъкът беше от зелено мастило, а това означаваше, че няма нужда от търсене на допълнителни доказателства — в целия Институт зелено мастило ползваше единствено Унтерхолцер.
	— Ето го доказателството! — измърмори под нос Фон Игелфелд. — Каква наглост!
	Точно в този миг библиотекарят влезе в тоалетната. Той се спря стъписано на прага, когато видя Фон Игелфелд, вдигнал листа попивателна хартия пред огледалото.
	— Професор Фон Игелфелд! — възкликна той. — Мога ли да ви помогна с нещо?
	Смутен и объркан, Фон Игелфелд бързо отпусна ръката, с която държеше попивателната хартия.
	— Гледах тази попивателна хартия в огледалото — каза той.
	— Забелязах — отвърна библиотекарят.
	В продължение на няколко мига и двамата мълчаха. После Фон Игелфелд продължи:
	— Имам обичая да си записвам някои неща — паметни бележки, нали разбирате, и за съжаление съм загубил една. Сега се опитвам да намеря следи от нея.
	— О! — каза библиотекарят. — Разбирам. Сигурно е много неприятно. А явно горкият професор Унтерхолцер също е изпадал в подобни затруднения. Преди няколко месеца се натъкнах на него, докато правеше точно същото — разглеждаше един лист попивателна хартия в огледалото!
	Фон Игелфелд впери поглед в библиотекаря. Това беше изключително важна информация.
	— Този лист ли четеше? — попита той. — Същия този лист?
	Библиотекарят погледна листа, който Фон Игелфелд му показваше.
	— Не мога да бъда сигурен, че е бил същия лист, но несъмнено приличаше на този.
	Фон Игелфелд присви очи. Положението ставаше още по-сериозно; Унтерхолцер не само бе ползвал кабинета му в негово отсъствие, но се бе опитал и да разчете това, което той, неговият неволен домакин, бе писал. Това беше непоносимо нарушаване на личното пространство; щеше да се наложи той да застане лице в лице с Унтерхолцер и да поиска от него обяснение защо се е ровил в чужда кореспонденция. Разбира се, Унтерхолцер щеше да отрече, но поне щеше да знае, че Фон Игелфелд е наясно, и това несъмнено щеше да му вгорчи удоволствието, което е изпитал, пъхайки си носа в личните дела на Фон Игелфелд.
	Фон Игелфелд се върна в стаята си, кипящ от възмущение. Постави попивателната хартия на бюрото и огледа внимателно стаята. Сега вече се налагаше подробно претърсване, защото можеше да се натъкне на още следи от присъствието на Унтерхолцер. Кой знае, щом той е проявил такава недискретност, та да чете попивателната хартия в тоалетната, може да е оставил и други уличаващи го следи.
	Фон Игелфелд започна да оглежда внимателно книжните лавици. Доколкото можеше да прецени, всичките му книги бяха подредени правилно. Отвори чекмеджето, в което държеше хартията и мастилото; всичко сякаш си беше по местата. И тогава, когато затваряше чекмеджето, погледът му падна върху някакъв дребен предмет на килима — беше копче.
	Фон Игелфелд се наведе и взе копчето. Огледа го внимателно; беше малко, кафяво, и по нищо не личеше откъде може да е паднало. Но Фон Игелфелд вече беше убеден — това беше необходимото му доказателство. Копчето беше в оттенък, много подобен на неприятния кафяв цвят на костюмите, които носеше Унтерхолцер. То несъмнено принадлежеше на Унтерхолцер, и беше паднало от него по време на незаконното му пребиваване в кабинета на Фон Игелфелд. Фон Игелфелд го пъхна в джоба си. Смяташе да го представи, когато се съберяха да пият кафе, така че всички да видят — и да споделят — неудобното положение, в което щеше да изпадне Унтерхолцер.

	* * *

	Когато Фон Игелфелд се появи в стаята, където пиеха кафе, всички останали бяха вече насядали около масата и слушаха някаква история, която Принцел разказваше.
	— Когато бях момче — казваше Принцел, — играехме на една чудесна игра, наричаше се „гърци и турци“. На нея ни научи бавачката ни, гъркиня, която дойде на работа при нас, когато беше шестнайсетгодишна. Доколкото знам, и тя е играела на тази игра на родния си остров Корфу. Според правилата гърците винаги печелеха, и затова всички искахме да сме гърци. Не беше чак толкова приятно да си турчин, но все някой трябваше да изпълнява и техните роли, затова се сменяхме. — Той замълча за миг и се замисли.
	— Колко интересна игра — поде библиотекарят. — Леля ми ми е разказвала, че когато била момиче, си играели с метални обръчи. Търкаляли обръча по земята пред себе си с помощта на пръчка и тичали след него. Момичетата връзвали панделки на пръчките си — момчетата обикновено не го правели. А ако обръчът се търкулнел по нанадолнище, се налагало да тичат наистина доста бързо! Тя ми е казвала, че веднъж едно малко момче, което живеело срещу тях, момче на име Ханс, търкулнало обръча си на трамвайната линия и той полетял към идващия насреща трамвай. Леля ми разказваше, че…
	— Един от пациентите на професор Фройд се е казвал Ханс — прекъсна го Принцел. — Наричали го Малкия Ханс. Страхувал се от товарните коне — мислел, че ще го ухапят. Баща му се консултирал с професор Фройд и професор Фройд описал случая в подробности.
	Библиотекарят изглежда се обиди.
	— Не вярвам да става дума за същото момче. Аз просто разказвах…
	— Жена ми чете Фройд, защото стилът му й доставя неподправено удоволствие — заяви Унтерхолцер. — По време на следването си е учила и малко психология. Самият аз не съм чел Фройд, но е напълно възможно да започна да го чета някой ден. Не изключвам подобна възможност.
	— Та за онова момче с обръча — продължи библиотекарят. — Обръчът бил влязъл в улея на релсата и се търкалял право срещу трамвая. Струва ми се, че това се е случило в Мюнхен, макар че може да е било и в Щутгарт, защото бащата на леля ми, моят прачичо, се преместил от Мюнхен в Щутгарт, когато леля ми била на осем години, или май беше седем? Не, струва ми се все пак, че е била на осем, но не бива да ме цитирате по този въпрос. Може и да греша. Но въпросът е там, че когато обръчът влезе в релса, той може да се движи в една-единствена посока. В това е проблемът. Можете да си представите как бихте се чувствали на мястото на бащата на това момче, ако видехте обръча, заклещен в трамвайната линия. Е, случило се така, че бащата действително бил там и…
	Той замълча, но този път не защото го прекъснаха, а защото бе влязъл Фон Игелфелд. Всички станаха, Принцел протегна ръка, за да стисне ръката на Фон Игелфелд, последван от Унтерхолцер, който се усмихваше радостно, докато се ръкуваха. Фон Игелфелд следеше неотклонно Унтерхолцер; „Такова лицемерие“, мислеше си той, „при това така добре прикривано“. Е, копчето щеше да сложи край на всичко това.
	Отново насядаха, за да се насладят на кафето си.
	— Чудесно е, че сте отново тук — каза Принцел. — Институтът като че ли не е същото място, когато отсъствате.
	„Не, каза си Фон Игелфелд, не би било същото, нали? Защото в моя кабинет е седял друг човек“. Но не си позволи дебелащината да произнесе на глас подобни съмнения, а вместо това отбеляза весело:
	— Не мога да опиша колко се радвам, че съм отново в Германия. Кембридж е приятно място, но нали знаете какъв е проблемът.
	Всички закимаха съчувствено.
	— Четири месеца в една по-посредствена институция могат да бъдат много неприятни — заяви Унтерхолцер. — Предполагам, че ви се е налагало да водите истинска битка, докато успеете да ги принудите да свършат нещо.
	— Да — съгласи се Фон Игелфелд. — В тази страна всичко е толкова ирационално. А и хората, честно казано, са крайно ексцентрични. Налага се да анализираш всяка тяхна дума, за да разбереш какво точно искат да кажат. Ако времето е лошо, най-вероятно ще кажат: „Какво очарователно време!“
	— А при това времето съвсем не е очарователно — каза Унтерхолцер. — Защо тогава казват, че е такова?
	— Защо наистина? — съгласи се Фон Игелфелд. — Много често казват точно обратното на това, което мислят.
	— Това е извънредно странно — заяви библиотекарят. — Всъщност може да се определи дори като патологично.
	— Освен това непрекъснато омаловажават всичко — продължи Фон Игелфелд. — Ако са болни или дори на смъртно легло, най-вероятно ще кажат нещо от рода на „Днес май не се чувствам добре“. Много е странно. Вероятно си спомняте случая с капитан Оутс, когато напускал палатката си насред пустошта на Антарктида. Знаел е, че няма да се върне. И какво, мислите, казал? „Може да се позабавя“. Което всъщност е означавало, че няма да се върне.
	— Но защо тогава не е казал просто, че няма да се върне? — попита Унтерхолцер.
	Фон Игелфелд сви рамене.
	— Ето това никога няма да разбера — каза той. — Не съществува никакво разумно обяснение.
	Принцел се усмихна.
	— Толкова по-добре, че сте намерили начин да се справите с тези хора — капитан Оутс и всички подобни нему — каза той. — Аз бих бил ужасно озадачен.
	— Благодаря — отвърна Фон Игелфелд. — Но въпреки всичко тези преживявания ми доставиха удоволствие. — Той помълча. Всички чакаха. Настъпил бе подходящият момент. — И, разбира се, мисълта, че имам своя кабинет в Института, в който ще мога да се върна, ми вдъхваше голяма увереност.
	Настана абсолютно мълчание. Фон Игелфелд не погледна към Унтерхолцер, но знаеше, че думите му са попаднали право в целта. Смяташе да изчака още няколко секунди, преди да продължи; ако удължеше прекалено паузата, библиотекарят можеше пак да започне да разказва за обръчи и други подобни, а не му се искаше драматичният ефект от откритието му да пострада по някакъв начин.
	Фон Игелфелд си пое дълбоко дъх.
	— Като си говорим за кабинети, тази сутрин открих нещо в моя. Много ме озадачи. — Той бръкна в джоба си — очите на всички бяха приковани в него — измъкна копчето и го вдигна така, че всички да го видят. — Ето това.
	— Копче — установи библиотекарят. — Намерили сте копче.
	— Точно така — съгласи се Фон Игелфелд. — Копче на килима.
	Всички загледаха вторачено копчето.
	— Това копче — поде Принцел. — То… има ли някакво значение или си е просто копче?
	— Би трябвало да отправите въпроса си към човека, който го е изгубил — отговори бавно Фон Игелфелд, подбирайки и произнасяйки внимателно всяка дума, за да постигне максимален ефект. — Това лице, което и да е то, би могло да отговори на въпроса ви. Аз не мога.
	Фон Игелфелд продължаваше да не гледа към Унтерхолцер. Вместо това се взираше през прозореца, към голите клони на дърветата, очакващи идването на пролетта. Измамниците винаги биват разкрити, мислеше си той. Всеки жъне това, което е посял — или изпуснал, както беше в този случай. Мисълта му се стори доста забавна, но не можеше да си позволи да се разсмее точно сега — не биваше дори да се усмихва. Може би щеше да сподели тази своя мисъл по-късно с Принцел, когато останеха насаме; а можеше и да го вметне като новосъздаден афоризъм в следващото си писмо до Цимерман. Цимерман имаше силно развито чувство за хумор и винаги оценяваше както трябва подобни забележки.
	Унтерхолцер остави чашата си.
	— Бихте ли ми подали това копче, господин Фон Игелфелд? — каза той.
	Обикновено обвиняемият не проявява интерес към главната улика, представена от обвинението, притеснява се да я докосне, може би не знае дали ще успее да прикрие факта, че предметът му е познат. Но нямаше как Фон Игелфелд да откаже, затова подаде копчето на предполагаемия му собственик.
	— Да — каза Унтерхолцер. — Точно както предполагах. Копчето е ваше, господин Фон Игелфелд. Ако погледнете левия ръкав на сакото си, ще забележите, че на маншета има само две копчета, докато на десния ви ръкав те са три. Това копче прилича досущ на останалите. Какъв късмет, че е паднало в кабинета ви, а не някъде навън. Можеше да падне на трамвайна линия и да се търкулне по релсите.
	При последната забележка Принцел и Унтерхолцер избухнаха в смях, но библиотекарят, неясно защо, не се засмя. Почувствал се унизен. Фон Игелфелд мълчеше. Не можеше да разбере какво общо имат с тази история трамвайните линии, и наистина беше възмутително, че Унтерхолцер бе успял да се измъкне така ловко от затруднението, в което бе изпаднал. Единствената му утеха бе, че Немезида не забравя, и че ще следва по петите Унтерхолцер, докато някой ден му подложи крак. Беше само въпрос на време.
	Библиотекарят забеляза, че Фон Игелфелд се подразни от начина, по който бе приключен въпросът с копчето, и реши, че е настанал подходящият момент да съобщи за искането, постъпило от посолството на Колумбия. Не му беше приятно да види Фон Игелфелд унизен, особено пък от собствените му колеги. Те можеха понякога да бъдат много груби, прекъсваха постоянно хората, сякаш единствено те имаха право да говорят. Е, сега библиотекарят смяташе да заговори, и този път щяха да го изслушат.
	— Господин Фон Игелфелд — поде той. — Нека оставим копчетата — а и на кой от нас не се е случвало да загуби копче, господин Унтерхолцер? Според мен в това няма нищо срамно. Но както и да е — исках да кажа, че във ваше отсъствие имаше известни развития, за които реших да ви уведомя.
	Всички се вторачиха в библиотекаря, който се наслади на няколкото скъпоценни мига, изпълнени с тяхното недвусмислено очакване. Сега вече нямаше да го прекъсват.
	— Преди около месец при мен постъпи запитване от едно чуждестранно посолство — каза той. — Едно съвсем конкретно запитване.
	Всички бяха притихнали. Унтерхолцер бе издул устни, а Фон Игелфелд забеляза, че ръцете му леко потреперват.
	— О, така ли? — попита Фон Игелфелд окуражаващо. — Вие споменахте нещо подобно и по-рано, господин Хубер. А сега вече разполагате и с подробностите, нали?
	Библиотекарят кимна.
	— Да, така е. — Той отново замълча, но само за миг. — Всъщност запитването постъпи от посолството на Колумбия. Поискаха екземпляр от „Португалски неправилни глаголи“ и аз незабавно им изпратих един. Тогава… — Сега вече напрежението бе станало почти непоносимо. — Тогава ме помолиха да изпратя биографична справка за вас, в която да бъдат включени всички отличия, които сте получавали досега, и да потвърдя правилното изписване на името ви.
	Ефектът от думите му беше точно толкова драматичен, колкото бе очаквал библиотекарят. Трябваше да изминат няколко мига, преди всички да осмислят наученото, и тогава всякакви мисли за копчета и други подобни бяха изместени от едно съвсем реално, почти осезаемо чувство на възбуда. В крайна сметка по-важно от всичко бе доброто име на Института, и добрите новини за един от тях бяха добри новини за всички. Можеше и да съществува дребнава ревност — такива неща са неизбежни между филолози — но възникнеше ли възможност, била тя и най-далечна, за някаква почетна титла, връчвана от чуждестранна инстанция, всякакви подобни мисли отлитаха надалеч. Сега, когато им беше поднесена такава вълнуваща новина, единственото, което имаше значение, бе да разберат час по-скоро какво се криеше всъщност зад тези развития.
	Принцел първи предложи обяснение.
	— Предполагам, че става дума за почетна степен, връчвана от някой университет в Колумбия — каза той. — Има няколко престижни института в Богота. „Росарио“ например е университет, поддържан от частни фондове, много уважаван в Латинска Америка. Предполагам, че точно това е обяснението. Позволете ми първи да ви поднеса своите поздравления, господин Фон Игелфелд!
	Фон Игелфелд вдигна скромно ръка.
	— Поздравленията ви може да се окажат твърде преждевременни, господин Принцел — възрази той. — Не мога да предположа, че става дума за някаква почетна титла. Предполагам, че готвят някакъв кратък материал за някое официозно издание. Надали е нещо повече от това.
	— Глупости — заяви библиотекарят. — Такива сведения биха получили от всяка информационна агенция. За такова нещо не биха имали нужда от книгата.
	— Твърдението на господин Хубер е основателно — каза Унтерхолцер. — В тази работа има нещо много повече от това, което се вижда на пръв поглед.
	— Моля ви! — възрази отново Фон Игелфелд. — Не бих искал да предизвиквам съдбата. Много мило е от ваша страна да изказвате подобни предположения, но ми се струва, че би било сериозна грешка да отделяме повече време на този въпрос. Моля ви, нека поговорим за нещо друго — например за нашето специализирано списание. Как се развива работата по новия брой? Всичко изпратено ли е вече за печат?
	Разбира се, той не беше в състояние да изпълни собствения си съвет да не се занимава повече с това загадъчно запитване от страна на колумбийското посолство. През цялата следваща седмица не беше в състояние да мисли за почти нищо друго; постоянно се ровеше в новопристигналата поща, за да види дали няма писмо от Колумбия или пратка, която би могла да бъде подадена от посолството на Колумбия. Що се отнася до Принцел и Унтерхолцер, те се срещаха насаме и обсъждаха надълго и нашироко този въпрос, питайки се дали не са пропуснали някое друго възможно тълкувание на запитването от посолството. Бяха на мнение, че не са. Бяха прехвърлили всички възможни обяснения, и всяко от тях изглеждаше добре.

	* * *

	Осем дни след съобщението на библиотекаря писмото пристигна. Беше с пощенска марка от Богота и Фон Игелфелд се взира в плика цели десет минути, преди да го отвори с ножа за писма и да разгъне тежкия лист луксозна хартия. Писмото бе написано на испански, език, който Фон Игелфелд владееше почти до съвършенство, и започваше с обичайното за Латинска Америка цветисто обръщение. Президентът на Колумбийската литературна академия поднасяше почитанията си на изтъкнатия учен професор доктор Фон Игелфелд. По-нататък се обясняваше, че от време на време Академията отбелязвала заслугите на някой чуждестранен учен, отличавайки го с престижната титла „член-кореспондент“. Тази титла била най-високата награда, връчвана от академията, и тази година, „в очакване и с искрена надежда за положителен отговор от страна на дълбокоуважаемата Ви личност“, академията решила да я присъди на Фон Игелфелд. Официалната церемония по връчването щяла да се състои в Богота и в писмото се изразяваше надежда, че Фон Игелфелд ще може да присъства.
	Той прочете писмото два пъти, а после стана от бюрото си. Обиколи стаята два пъти, изчаквайки възторгът му да поутихне. Колумбия! Това не беше някаква си белгийска титла, от онези, които се раздаваха безразборно кажи-речи на всеки, който си е направил труда да посети Белгия. Тази титла се връчваше от академията на една влиятелна латиноамериканска държава. Той погледна часовника си. До почивката за кафе имаше цял час, а той просто трябваше да сподели новината с някого. Разбира се, щеше да пише на Цимерман, но междувременно би могъл да разкаже за писмото на библиотекаря, който бе изиграл толкова съществена роля във всичко това. Откри го да седи сам в библиотеката пред куп старомодни каталожни карти. След като му съобщи новината, той допълни, че библиотекарят е първият човек, който я научава.
	— Искате да кажете, че още не сте казали на другите? — попита библиотекарят. — Не сте казали дори на професор доктор доктор Принцел?
	— Не — отвърна Фон Игелфелд. — Съобщавам го първо на вас.
	Библиотекарят не отговори веднага. Стоеше си пред каталога с картите и се взираше в пода. В ежедневието му имаше малко мигове, които придобиваха особена стойност, но този несъмнено беше един от тях. Никой никога не му казваше нищо. Никой не му пишеше, никой не споделяше с него нищо поверително. Дори жена му не си беше направила труда да му съобщи, че смята да го напусне; ако сградата на Института се запалеше, надали щеше да се намери някой, който да го предупреди да я напусне. А ето че сега професор доктор Фон Игелфелд, автор на „Португалски неправилни глаголи“, разказваше на него, първо на него, за личното писмо, което бе получил от Колумбийската литературна академия.
	— Толкова съм горд, господин Фон Игелфелд — каза той. — Толкова съм… — не можа да довърши; не намираше достатъчно силни думи, с които би могъл да изрази чувствата си.
	— Това е триумф за всички нас — каза любезно Фон Игелфелд. — Не бих постигнал всичко това, господин Хубер, ако не беше постоянната подкрепа, която получавах от вас в процеса на работата си. Убеден съм в това, наистина е така.
	— Много сте мил, господин Фон Игелфелд — заекна библиотекарят. — Прекалено добър сте с мен.
	— Точно толкова, колкото заслужавате — заяви Фон Игелфелд. Един член-кореспондент на Колумбийската литературна академия може да си позволи да проявява великодушие и Фон Игелфелд постъпи именно така.

	* * *

	Нямаше нищо чудно в това, че организацията по връчването на почетната титла се оказа изключително сложна. Културното аташе се стараеше с все сили да помогне, но дори с неговата помощ формалностите отнеха много време. Най-сетне, след няколко месеца, изпълнени с почти ежеседмична размяна на писма, датата на церемонията беше уточнена и билетът на Фон Игелфелд за полета до Богота бе запазен. Сеньор Габриел Маркалес де Синко Ферментасионес, културното аташе, предложи да пътува с Фон Игелфелд, тъй като и без това мандатът му беше приключил, и той реши, че ще бъде по-удобно да го придружава, за да може посрещането му да премине безпрепятствено.
	Фон Игелфелд не беше много убеден, че това наистина е необходимо, но това решение се оказа добро за него по две причини. Оказа се, че Синко Ферментасионес е изключително приятен събеседник и удивително добре запознат с всичко, свързано с литературата на Латинска Америка. Дори само затова си струваше да пътуват заедно, но имаше и още нещо. Когато пристигнаха в Богота, не се наложи изобщо да чакат на летището за изпълняването на необходимите формалности; те бяха подминати благодарение на дипломатическия паспорт на културното аташе и на писмото, което той сгъваше и разгъваше под носа на всяко служебно лице, и което явно бе в състояние да им отвори всички врати. Фон Игелфелд не се осмеляваше да попита какво представлява това писмо, но Синко Ферментасионес забеляза, че го гледа с любопитство и сам му даде необходимото обяснение.
	— Написах писмото сам и сам го подписах — каза той с усмивка. — В него пише, че трябва да ми бъде оказвана помощ, да се съобразяват с мен и че всяко мое искане трябва да бъде изпълнявано незабавно. Сложих отдолу печата, който посланикът държи на бюрото си и който сякаш притежава магически способности. _Hola_! Ето че действа!
	Фон Игелфелд бе впечатлен и се запита дали и той да не използва подобна тактика занапред.
	— Ето ви още един образец на латиноамерикански магически реализъм — каза със смях сеньор Габриел Маркалес де Синко Ферментасионес — Едновременно магия и реалност.
	Потеглиха към хотела на Фон Игелфелд, където Синко Ферментасионес пожела да се увери, че гостът се е настанил удобно, и чак след това си тръгна. Писмото отново бе разгънато и представено на управителя на хотела, който кимна почтително и незабавно отдаде чест на Фон Игелфелд. Синко Ферментасионес обеща да дойде да вземе Фон Игелфелд за церемонията, която щеше да се проведе по обяд на другия ден.
	— Междувременно вие си починете от пътуването — каза той. — Този град се намира на много голяма надморска височина, затова не е редно да се преуморявате.
	— Може да изляза да поразгледам града по-късно следобед — каза Фон Игелфелд, оглеждайки интересните сгради по улиците наоколо, построени в испански колониален стил.
	Синко Ферментасионес се намръщи.
	— Не — каза той. — Не бих направил това на ваше място. В никакъв случай.
	Фон Игелфелд се учуди.
	— Ами тези сгради? Не мога ли да ги разгледам поне отвън?
	Синко Ферментасионес поклати глава.
	— Не — каза той. — Не бива да напускате хотела. Налага се заради собствената ви безопасност.
	Фон Игелфелд погледна управителя, който кимна, изразявайки съгласие със Синко Ферментасионес и направи кратък, но изразителен жест, сякаш прерязваше гърлото си.
	— Навън е много опасно — каза тихо управителят. — Навсякъде в страната е много опасно.
	— Не е възможно да е толкова опасно в центъра на града — възрази Фон Игелфелд. — Вижте, навън по улиците има толкова много хора!
	— Да — съгласи се Синко Ферментасионес. — И повечето от тях са изключително опасни. Вярвайте ми, познавам собствената си страна. Дори това писмо — и той размаха всевластния документ, — дори то няма да ви помогне там, навън.
	— Но какви са тези опасни хора? — попита Фон Игелфелд.
	— Бандити, отчаяни престъпници, наркотрафиканти, партизани — започна Синко Ферментасионес. — Рекетьори, убийци, антиправителствени групировки, проправителствени групировки, недоволни военни, корумпирани полицаи, студенти-революционери, студенти с консервативни възгледи, изобщо всякакви студенти, производители на кокаин, протестиращи дребни фермери, селяни, лишени от земите си. А има и още.
	— Има и недоволстващи келнери — намеси се управителят на хотела. — Постоянно получаваме бомбени заплахи от една организация на протестиращи келнери, която организира нападения над хотелите. Много е досадно.
	Фон Игелфелд не каза нищо. Беше чувал, че обществото в Колумбия е нестабилно, но предполагаше, че размириците са ограничени в южните области, където е трудно да се налага спазването на закона. Казаното от Синко Ферментасионес и управителя на хотела остави у него съвсем различно впечатление. Дали изобщо бе възможно някой да е в безопасност в тази страна? Дали самата Литературна академия беше безопасно място, или съществуваха недоволстващи писатели, които също можеха да бъдат добавени към списъка на Синко Ферментасионес? За миг се поколеба дали да не зададе този въпрос, но после реши да премълчи.
	Предвид дадените му недвусмислени съвети, Фон Игелфелд си остана в хотела, осмелявайки се да излезе само в оградената с високи стени градина, където поседя в продължение на час, възхищавайки се на ярките сини и червени цветове на бугенвилиите. През нощта, след леката вечеря в хотелския ресторант, където се нахрани съвсем сам, тъй като други гости явно нямаше, той спа неспокойно, будеше се постоянно и проверяваше дали вратата на стаята е заключена. Откъм коридора долитаха странни звуци — някой кашляше, чуваха се стъпки, а после и тих разговор, като че ли точно пред неговата врата. Но на сутринта, когато слънчевите лъчи вече нахлуваха през прозореца, нощните страхове изчезнаха и той започна да се подготвя за предстоящите събития, обзет от приятно нетърпение.
	Синко Ферментасионес се появи навреме, облечен в елегантен редингот, с карамфил в бутониерата.
	— Надявам се нощта да е преминала спокойно — каза той на Фон Игелфелд.
	— Съвсем спокойно — отвърна Фон Игелфелд. Отговорът му като че ли разочарова Синко Ферментасионес, който посочи вратата зад себе си.
	— Тази страна е непредсказуема — каза той. — Една нощ преминава спокойно, а следващата… Е, ситуацията може да стане критична.
	Фон Игелфелд реши да не допуска тази песимистична оценка да помрачи впечатленията му от Колумбия. Всички в хотела бяха извънредно мили; слънцето също грееше добронамерено, въздухът беше чист и свеж. Синко Ферментасионес можеше да размишлява върху разни политически и социални конфликти, щом искаше; но за разлика от него Фон Игелфелд възнамеряваше да бъде по-скоро оптимист.
	Потеглиха към академията и десет минути по-късно пристигнаха пред една уютна постройка в колониален стил, която се издигаше в стария център на Богота. Самият президент дойде да ги посрещне лично на входа. Беше изискан на вид мъж, наближаващ седемдесетте, с големи мустаци и кръгли очила без рамки. Отведе ги в тържествената зала, където около четиридесет академици, облечени официално в чест на събитието, бяха насядали в редици; всички се извърнаха към новия член-кореспондент с радушни изражения на лицата.
	— Дълбокоуважаеми господа академици — започна президентът, обръщайки се към членовете на академията. — Днес сред нас е един човек, чийто принос към романските филологии остава ненадминат през последните сто години. Когато професор Фон Игелфелд е оставил писалката си, след като е написал последното изречение на своето велико произведение, „Португалски неправилни глаголи“, надали се е замислил над факта, че е дал на света едно истинско научно съкровище, което осветява като пътеводна звезда пътя пред романските филологии към идните години. Но „Португалски неправилни глаголи“ е именно такова произведение, и точно такова е неговото въздействие. Всички ние, в тази зала, дължим много на професор Фон Игелфелд, и като признание за неговия труд аз, благодарение на пълномощията си като президент на тази академия, провъзгласявам за наш член-кореспондент професор доктор Мориц Мария фон Игелфелд от университета в Хайделберг; _Magister Artium_ от университета в Гьотинген, доктор по филология от Свободния университет в Берлин, носител на ордена „Леополд“ трета степен на кралство Белгия.
	Фон Игелфелд изслуша внимателно благозвучния рецитал на списъка на титлите и постиженията си. Съжали, че президентът бе решил да спомене ордена „Леополд“; беше го приел, преди да прецени, че става дума за орден трета степен (нещо, което му стана ясно едва по време на церемонията по връчването), и затова оттогава нататък избягваше да го споменава. Господин Хубер, в качеството си на библиотекар, не пропускаше нито една подробност, затова и не можеше да го вини, че е включил и това сведение в биографичната справка, която му бяха поискали. В крайна сметка, самият господин Хубер нямаше никакви титли, и споменаването дори на един третостепенен белгийски орден вероятно му се бе сторило основателно.
	Фон Игелфелд не проявяваше особен интерес към Белгия. Като начало, той изобщо не беше убеден, че съществуването на тази страна има някакъв смисъл, докато например съществуването на Франция и Германия бе очевидно необходимо. За всички би било най-удобно, ако Белгия си беше останала в границите на Франция, съгласно мъдрите планове на Наполеон, а пък фламандската част би могла да бъде поета от Холандия, по лингвистични съображения. Съществуваше и проблемът с белгийските монарси, и по-специално с Леополд, чието неоправдано с нищо поведение в Белгийско Конго оставяше много да се желае. Така че, общо взето, онзи белгийски орден според него беше нещо, което би предпочел да не се споменава, но от друга страна, възможно бе той да впечатли колумбийците.
	Церемонията по получаването на званието не беше сложна; забодоха на ревера на Фон Игелфелд един медал, президентът го прегърна и го целуна по двете бузи, големите му мустаци погъделичкаха лицето на Фон Игелфелд, и после членовете на академията се заредиха да се ръкуват с новия член-кореспондент. После поднесоха лек обяд, последваха още ръкостискания и академиците започнаха да се разотиват. Фон Игелфелд се беше подготвил за в случай, че го поканят да изнесе лекция, но такава възможност не възникна. Нито председателят, нито академиците не споменаха, че трябва да се прави още нещо; всъщност председателят изчезна, преди Фон Игелфелд да бе успял да му благодари подобаващо, и Фон Игелфелд се озова отново пред сградата на академията, огрян от яркото слънце на Андите, съпровождан само от сеньор Габриел Маркалес де Синко Ферментасионес.
	— Трогателна церемония — каза неговият домакин. — Аз самият не съм член на академията, но си мисля, че би било много подходящо да стана.
	— Съжалявам, че все още не сте приет — каза Фон Игелфелд успокояващо, — но съм убеден, че много скоро някой ще ви предложи за член на академията.
	— Надявам се — каза Синко Ферментасионес. Помълча, после погледна към Фон Игелфелд. — А дали самият вие бихте го направили?
	Фон Игелфелд трепна.
	— Аз ли? — каза той. — Но аз съм само член-кореспондент, при това новоприет. Сигурен съм, че не би било редно аз да поставя кандидатурата на нов член.
	— Ни най-малко — възрази Синко Ферментасионес. — Всъщност за тях би било практически невъзможно да отхвърлят кандидатурата ми, ако предложението дойде от вас. Такъв ход би могъл да се тълкува за съмнение в точността на вашата преценка — той бръкна в джоба си, докато говореше, и измъкна един лист. — Всъщност — продължи той, — ето го и формуляра с предложение за членство, надлежно попълнен. От вас се иска само да го подпишете. Ще ви бъда много задължен.
	Фон Игелфелд се озърна. Сеньор Габриел Маркалес де Синко Ферментасионес го беше поставил в крайно неудобно положение. Ако отхвърлеше молбата му, той би проявил черна неблагодарност към този човек, който най-вероятно бе уредил номинацията му за член-кореспондент. От друга страна, ако представеше кандидатурата му, щеше да постави председателя и членовете на академията в затруднено положение — те щяха да се чувстват задължени да изберат човек, който може и всъщност да не искаха да изберат, Фон Игелфелд нямаше как да разбере.
	— Подпишете ето тук — каза Синко Ферментасионес, подавайки хартията и писалката на Фон Игелфелд.
	Действително нямаше друг изход, затова Фон Игелфелд подписа и върна листа на Синко Ферментасионес, гледайки го яростно. Но другият не забеляза погледа му или просто реши да не му обръща внимание.
	— Много мило от ваша страна — каза Синко Ферментасионес. — Ето, че най-сетне съм вътре.
	После се наведе към Фон Игелфелд и го прегърна, мълвейки думи на благодарност.
	Фон Игелфелд понесе стоически прегръдката и благодарностите. Беше се озовал в латиноамерикански капан, и вероятно трябваше да е разбрал това много по-рано. Но важното бе друго — какъвто и да бе мотивът на Синко Ферментасионес да представи кандидатурата му, сега той беше член-кореспондент на Литературната академия на Колумбия, а такава чест не бе оказвана дори на Цимерман. И дори ако председателят на академията се разгневеше, задето е предложил Синко Ферментасионес за член, Фон Игелфелд надали щеше да го види отново, така че практически не съществуваше опасност да изпадне в неудобно положение.
	Синко Ферментасионес сияеше от задоволство.
	— А сега — поде той, — ние — по-скоро аз — организирахме за вас една няколкодневна почивка извън града, така да се каже, като възнаграждение за това, че се съгласихте да пътувате чак дотук. Една много известна дама, чийто литературен салон е навярно най-изисканият в цяла Латинска Америка, ви отправи специална покана да я посетите в планинската й вила. За вас това ще бъде истинска наслада.
	— Много ви благодаря — каза Фон Игелфелд. Няколко дни извън града, на място, където щяха да се грижат добре за него, биха му се отразили добре. В Германия трябваше да се завърне едва идущата седмица, и той не можеше да си представи по-приятно прекарване на предстоящите дни от това да седи на някоя сенчеста веранда и да слуша песните на ята тропически птици със съзнанието, че в края на деня го очаква хубава вечеря.
	Върнаха се в хотела, където Фон Игелфелд приготви багажа си и помоли да го отнесат в колата на Синко Ферментасионес. После, след като се подкрепи с чаша кафе, потеглиха по осеян с дупки път, през гъсто населени, безкрайни предградия, и накрая се озоваха извън града. Топлината в колата и бръмченето на двигателя подействаха приспивно на Фон Игелфелд. Когато се събуди, колата вече се движеше по някакъв път из частно имение, покрай градини с плодни дръвчета, към голяма жълтеникава къща, издигаща се в подножието на една планина.
	— Това е домът на сеньора Долорес Кинта Баранкила — заяви Синко Ферментасионес. — Нашето пътуване приключи. Пристигнахме във _Вилата на ограничените възможности_.

	* * *

	Един прислужник ги посрещна пред широката входна врата на вилата. Беше дребен човечец с черно сако, което явно не му беше по мярка, и с нечисти бели ръкавици. Той взе куфарите от задната седалка на колата и подкани с жест Синко Ферментасионес и Фон Игелфелд да го последват. Влязоха и се озоваха в къща с високи тавани, чиито прохладни стаи бяха обзаведени със столове и маси от тъмен махагон в испански колониален стил, с рисувани скринове, по които рисунки на плодове и ловни кучета редом с образи на Светата Дева си съперничеха за място с розовобузести херувими. Излязоха в покрита колонада около вътрешен двор — от двете страни на изхода към колонадата се намираха вратите на техните спални.
	Когато остана сам в спалнята си, Фон Игелфелд се зае да разопакова багажа си и забеляза със задоволство просторното писалище, на което бяха подредени изобилни запаси от хартия, шишенца с мастило и писалка. От дясната страна на писалището имаше шкаф с няколко лавици, по които бяха подредени книги. Той огледа заглавията — сборници есета, романи, философски произведения, както и няколко тома със стихове на Пабло Неруда. Взе едно от томчетата на Неруда и забеляза надписа на титулната страница: _На Канта Баранкила от стария му приятел Пабло Неруда. Не съм достоен за твоето приятелство, но го имам и това ме радва_. Фон Игелфелд бе заинтригуван: явно твърденията на Синко Ферментасионес, че салонът на Долорес Кинта Баранкила е много прочут, отговаряха на истината. Той остави книгата и взе друга, която стоеше на лавицата до нея — испански превод на Хемингуей. Фон Игелфелд не беше особено впечатлен от Хемингуей, когото не беше чел и нямаше намерение да прочете. Според него хора, които ловуват и ходят на война, не би трябвало да пишат книги, защото в заниманията им няма нищо, което би представлявало интерес за литературата. Хемингуей беше типичен пример за такъв човек. Никой немски писател не би отишъл да се бори с бикове в Испания или на подводен риболов в Куба, което се доказваше и от почти пълното отсъствие на подобни теми в немската литература. Той върна Хемингуей с неприязън обратно на лавицата и се загледа през прозореца. Посред двора имаше малко фонтанче, в което водата падаше с тих ромон. На една каменна пейка до фонтана седеше Синко Ферментасионес, увлечен в сериозен разговор с някаква жена на средна възраст в червена пола и бяла блуза, която седеше до него. Фон Игелфелд предположи, че това е Долорес Кинта Баранкила. Той отиде по-близо до прозореца и я загледа, удивлявайки се на спокойното й изражение. Такива лица, напомнящи на лика на Мадоната, се срещаха често сред жените от романските народи; беше лице, което би могло да бъде рисувано от Ботичели или Мантеня. Той продължи да я гледа, и докато я гледаше, тя внезапно вдигна очи и срещна погледа му. Фон Игелфелд застина, неспособен да помръдне от прозореца, потънал от срам, задето го бяха заловили да наблюдава тайно домакинята. После сякаш приковалата го на място магия спря да действа, той се отдръпна от прозореца и се скри в сенките на стаята.
	Няколко минути по-късно на вратата се почука и той реши, че това сигурно е Долорес Кинта Баранкила, дошла да поиска обяснение за поведението му. Отвори малко плахо, но се оказа, че е почукал прислужникът със сакото, което не му беше по мярка, за да му съобщи, че напитките ще бъдат поднесени в салона в седем часа, и че сеньората щяла да се радва, ако професор Фон Игелфелд я почете с присъствието си в този час. Фон Игелфелд благодари, а прислужникът кимна и допълни, че ако негово превъзходителство се нуждаел от нещо, трябвало само да позвъни със звънеца, който щял да намери в стаята си; персоналът бил недостатъчен, уви, тъй като нещата не били такива, каквито са били някога, но щели да направят всичко по силите си.

	* * *

	— За нас е голяма чест, професор Фон Игелфелд — каза Долорес Кинта Баранкила. — Нали, Габриел?
	— Несъмнено — каза Синко Ферментасионес.
	— Присъствието на един член на Литературната академия у дома винаги ми е доставяло удовлетворение — продължи Долорес Кинта Баранкила, — но да посрещна един член-кореспондент — това е наистина изключителна чест! Всъщност дори не мога да си спомня кога за последен път се е случвало такова нещо.
	— Преди пет години — каза услужливо Синко Ферментасионес.
	Долорес Кинта Баранкила му благодари за информацията.
	— Пет дълги години! — възкликна тя. — Пет години духовен глад, на който сега се слага край!
	Синко Ферментасионес се усмихна.
	— Действително, тази вечер дори напомня на заседания в Академията.
	Долорес Кинта Баранкила го изгледа недоумяващо, а той продължи:
	— Разбирате ли, скъпа сеньора Долорес, почти може да се каже, че в тази стая има вече двама членове на академията. Аз самият…
	Долорес Кинта Баранкила плесна възторжено с ръце.
	— Приели са ви! Аз съм във възторг, Габриел! Най-сетне тези глупави провинциалисти са започнали да осъзнават…
	— Не съвсем — прекъсна я бързо Синко Ферментасионес. — Моля ви, отбележете, че казах „почти двама членове“. Аз съм само номиниран, всъщност съвсем отскоро, но имам всички основания да вярвам, че ще бъда приет за член на Академията.
	Долорес Кинта Баранкила се обърна към Фон Игелфелд и му отправи топла усмивка.
	— Подозирам, че на вас трябва да благодарим за това — каза тя. — Боя се, че нашият скъп приятел Габриел досега не е получил признанието, което заслужава. Това се дължи на отсъствието му от Колумбия.
	Синко Ферментасионес вдигна ръка в знак на протест.
	— Вие сте прекадено любезна, сеньора Долорес. Моят принос е много скромен.
	— За мен беше чест да представя кандидатурата на сеньор Габриел Маркалес де Синко Ферментасионес — реши да се намеси Фон Игелфелд. — Неговата работа… — той замълча. Настана неловко мълчание. Двамата му събеседници се обърнаха към него и го загледаха. Фон Игелфелд нямаше никаква представа от работата на представения от него кандидат. Може би Синко Ферментасионес бе написал книга? Не беше изключено, но ако беше така, Фон Игелфелд не би могъл да знае каква е тя и дали е добре или зле написана. Разбира се, човек не би могъл да стане културно аташе току-тъй, следователно той все нещо трябваше да е направил, може би дори повече от необходимото, с което да заслужи членство в академията. Фон Игелфелд си пое дъх. — Неговата работа е добре позната във всички нейни аспекти.
	Долорес Кинта Баранкила повдигна едната си вежда.
	— Има хора, които твърдят, че е купил поста си — каза тя и продължи припряно: — Но искам веднага да подчертая, че аз не съм от тях! Толкова много хора в тази страна са разяждани от завист! Има дори такива, които разправят, че съм купила тази вила, представяте ли си?
	— А вие не сте я купили, така ли? — попита Фон Игелфелд.
	— Разбира се, че не — отвърна Долорес Кинта Баранкила. — Всичко, което виждате около нас, принадлежеше на дядо ми по бащина линия, дон Алфонсо Кинта Баранкила. Не съм купувала нищо — съвсем нищичко.
	— Сеньората е прекалено скромна — намеси се с мазен глас Синко Ферментасионес. — Още по времето на дядо й тази вила е била център на интелектуалния живот в Колумбия. Всички видни личности са я посещавали през уикендите и са участвали в дискусиите, състояли се в същата тази стая, в която се намираме ние сега. Всички до един. А в по-ново време, когато вилата минала във владение на баща й, Неруда започнал да идва тук, когато посещавал страната. Прекарвал е тук цели седмици. Написал е много стихотворения в същата тази стая.
	— Аз съм голям почитател на неговото творчество — заяви Фон Игелфелд. — Езикът му е изключителен.
	— Имам чувството, че той е все още сред нас — каза Долорес Кинта Баранкила замечтано. — Не изпитваш ли и ти същото, Габриел? Не чувстваш ли присъствието на Пабло?
	— Изпитвам — каза Синко Ферментасионес. — Чувствам, че той е с нас сега, в този момент.
	— Както и всички останали — продължи Долорес Кинта Баранкила. — Маркес. Валдерама. Песоа. Да, Песоа, скъпи ми професор Фон Игелфелд. Когато баща ми беше жив, той пристигнал от Бразилия и прекарал тук няколко седмици. Разговаряли непрестанно, така ми разказваше той. Баща ми владееше португалски до съвършенство. Двамата с Песоа седели тук, в тази стая, и разговаряли по цели нощи.
	Фон Игелфелд се озърна. Можеше да си представи Песоа, седнал тук, поставил голямата си шапка на масичката до прозореца, а може би на коляното си; обстановката тук беше наистина извънредно приятна, а и домакинята беше неизказано очарователна с този свой мелодичен глас и дълбокото разбиране, което проявяваше по отношение на литературата. Самият той имаше чувството, че е в състояние да прекара нощта в разговори, а можеше да стане така и в действителност.
	Приятният разговор продължи около час, а после отидоха да вечерят. Вечерята беше поднесена в една съседна стая, прислужваше готвачът, човек на средна възраст с престилка. Фон Игелфелд очакваше богата трапеза, но порциите се оказаха оскъдни, а виното беше тъничко. Разбира се, разговорите бяха предостатъчно обезщетение за тези недостатъци, но той установи, че започва да размишлява над името на вилата и оскъдността на вечерята. Тези размисли го потиснаха: имаше нещо неизразимо тъжно в това излиняло великолепие. Някога в тази къща може и да е имало литературен салон, но какво бе останало от него сега? По всичко личеше, че са останали само спомени.

	* * *
	Фон Игелфелд спа непробудно. Вечерта го бе въодушевила, беше изслушал с внимание коментарите на домакинята на всевъзможни теми. Всички нейни забележки му се сториха разумни и проницателни, благодарение на което вечерта премина в атмосфера на рядко срещано единомислие. Сега, на другата сутрин, той стоеше край прозореца и гледаше към вътрешния двор с фонтанчето, каменната пейка и декоративните храсти, обсипани с ярки цветове. Беше прекрасно утро и Фон Игелфелд реши да се поразходи из овощните градини още преди да поднесат закуската.
	Нахлупи купената наскоро панамена шапка, прекоси вътрешния двор и се упъти към външната врата. Докато преминаваше през един от салоните, забеляза неколцина зле облечени мъже, които се навъртаха наоколо. Те го изгледаха с подозрение и не отговориха, когато Фон Игелфелд се обърна любезно към тях с „_Buenos Dias_“. Може би бяха работници от плантацията, каза си той, а те поначало са мълчаливи. Но когато стигна входната врата, един от мъжете пристъпи напред и се изпречи пред него.
	— Кой сте вие? — попита той грубо.
	Фон Игелфелд огледа човека пред себе си. Носеше тъмни панталони и червена риза, и беше небръснат. Поведението му можеше да бъде определено единствено като нагло, и Фон Игелфелд реши, че колкото и да е неприятно да се оплакваш на домакинята си, този случай действително налага да се оплаче. Кой бил той, така ли? Той беше авторът на „Португалски неправилни глаголи“, ето кой беше, и много му се искаше да отговори точно така на този въпрос. Но вместо това каза просто:
	— Аз съм професор доктор Мориц Мария фон Игелфелд. Ето кой съм, а кой сте вие?
	Мъжът, който се беше облегнал на рамката на вратата, се изправи и пристъпи заплашително към Фон Игелфелд.
	— Аз ли? Аз? — каза той с недвусмислено враждебен тон. — Аз съм Педро. Това съм аз. Педро, предводителят на _Movimiento Veintitres_*.
	[* Движение „Двадесет и три“]
	— _Movimiento Veintitres_ ли? — повтори Фон Игелфелд. Стараеше се да говори невъзмутимо, но внезапно го обзе лека тревога. Припомни си предупрежденията, които Синко Ферментасионес му бе отправил в хотела в Богота. Дали въпросното _Movimiento Veintitres_ фигурираше в списъка на опасните групировки? Не можеше да си спомни, но като гледаше Педро, застанал пред него с ръце в джобовете и опасен блясък в очите, си каза, че може и да е така.
	Фон Игелфелд преглътна.
	— Приятно ми е, сеньор Педро — каза той.
	Педро не отвърна на поздрава. След малко обаче извърна глава и плю на пода.
	— О! — каза Фон Игелфелд. — Надявам се, че се чувствате добре.
	Педро плю отново.
	— Ние превзехме тази къща и земите около нея — заяви той. — Сега вие сте пленник на колумбийския народ, същото се отнася и до така наречените сеньора Баранкила и сеньор Габриел. Ще бъдете изправени пред революционния съд на _Movimiento Veintitres_.
	Фон Игелфелд застина.
	— Аз ли съм пленник? — заекна той. — Аз?
	Педро кимна.
	— Арестуван сте. Но ще бъдете съден по всички правила, преди да ви разстрелят. Давам ви думата си.
	Фон Игелфелд гледаше недоумяващо Педро. Може би не беше чул правилно. Може би му бяха скроили някакъв много сложен номер, и ако беше така, това бе проява на крайно лош вкус.
	— Ха! — възкликна той и направи опит да се усмихне. — Това е много забавно. Много забавно.
	— Не, не е — отвърна Педро. — Няма нищо забавно. Много е тъжно — за вас, искам да кажа.
	— Но аз съм гост тук — каза Фон Игелфелд. — Нямам нищо общо с тукашните събития. Не разбирам дори за какво говорите.
	— Е, ще разберете достатъчно скоро — каза Педро. — А междувременно ще се присъедините към останалите. Те са в онази стая там. Те ще ви обяснят положението.
	Фон Игелфелд тръгна към вратата, която му посочи Педро.
	— Хайде де! — каза присмехулно Педро. — Те са там, вътре. Влезте и се присъединете към тях, сеньор германецо. Вашите разглезени приятелчета са там и ви очакват.
	Фон Игелфелд влезе в стаята. В средата й имаше диван, на който седяха сеньора Долорес Кинта Баранкила и Синко Ферментасионес. Когато той отвори вратата, те вдигнаха обнадеждено очи.
	— Сеньор Габриел Маркалес де Синко Ферментасионес — поде Фон Игелфелд, — мога ли да попитам какво означава всичко това? Ще бъдете ли така добър да ми обясните?
	Синко Ферментасионес въздъхна.
	— Попаднахме в ръцете на партизани — заяви той. — Това е.
	— Това е краят за всички нас — каза Долорес Кинта Баранкила и поклати тъжно глава. — _Movimiento Veintitres_! Те са най-лошите.
	— По-лоши от най-лошите — уточни Синко Ферментасионес. — Боя се, че няма надежда. Никаква надежда.
	Фон Игелфелд стоеше напълно неподвижно. Възприе това, което казваха приятелите му, но му беше трудно да повярва на чутото. На професорите по филология не се случваха подобни неща — да бъдат пленявани от партизани; и все пак Педро беше съвсем истински, както беше истински и страхът, който той бе породил у домакините му. О, ако само бе проявил достатъчно здрав разум да откаже да дойде тук! Така ставаше, когато човек хукне да преследва слава и почести; вечно бдителната Немезида наказваше самонадеяните, а Фон Игелфелд беше успял да се превърне в отличен прицел за ударите й. Сега вече беше много късно. Всички те щяха да бъдат разстреляни — поне Педро твърдеше, че ще стане така — и това щеше да бъде краят. Опита се за миг да си представи как ще реагират колегите му, седнали да пият кафе, когато научеха новината. Библиотекарят сигурно щеше да се просълзи, Принцел щеше да остане безмълвен от скръб, а Унтерхолцер… Унтерхолцер също щеше да скърби за него, несъмнено, но същевременно веднага щеше да започне да крои планове как да се нанесе окончателно в кабинета му. Нали точно така бе станало, когато мислеха, че е изчезнал безследно по време на пътуването му по море?
	Долорес Кинта Баранкила прекъсна размишленията му.
	— Искрено съжалявам, професор Фон Игелфелд — каза тя. — Не е редно една страна да посреща по такъв начин именитите си гости. Да застреляш гост е връх на невъзпитанието — наистина е върхът.
	— Несъмнено — съгласи се Синко Ферментасионес. — Това буди и у мен искрено съжаление.
	Фон Игелфелд им благодари за загрижеността.
	— Може пък да размислят — каза той. — Може дори някой да ни спаси.
	— Изключено — заяви Синко Ферментасионес. — Войската не върши никаква работа, а освен това те най-вероятно нямат представа, че вилата е окупирана от тези… от тези разбойници.
	Той вдигна поглед към тавана, докато произнасяше последните думи. На вратата се беше появил Педро и надничаше вътре, очевидно наслаждавайки се на тревогите на своите пленници.
	— Можете да се поразтъпчете насам-натам — каза той. — Порадвайте се на чистия въздух. На небето. Слушайте как пеят птичките. Наслаждавайте се и поразсъждавайте над всичко това, докато все още сте в състояние да го правите.
	Той се разсмя и излезе.
	— Какъв жесток и отблъскващ човек — отбеляза Фон Игелфелд.
	— Те всички са такива — каза Синко Ферментасионес. — Нямат сърце.
	Долорес Кинта Баранкила се беше замислила дълбоко.
	— Никой не може да бъде изцяло лош — каза тя. — Дори тези, които са лоши до мозъка на костите си.
	Фон Игелфелд и Синко Ферментасионес я зяпнаха неразбиращо, но тя като че ли нямаше желание да обясни загадъчните си думи. Стана, обяви, че смята да се поразходи и да седне някъде да порисува, и допълни, че ще очаква да ги види на вечеря.

	* * *

	В процеса на деня Фон Игелфелд забеляза, че партизаните постоянно влизаха и излизаха от къщата, но не им обърна особено внимание. Към обяд излезе на кратка разходка, но присъствието на един млад партизанин, който го следваше неотлъчно, го притесняваше, и той се върна във вилата след десетина минути. Беше ясно, че макар Педро да им позволяваше да се разхождат около вилата, той нямаше никакво намерение да им позволи да избягат.
	След като чете цял следобед в стаята си, Фон Игелфелд се зае методично с обличането си за вечеря. Каквото и да му готвеше несигурното бъдеще, колкото и кратко да бе това бъдеще, той нямаше да занижи изискванията към собствената си личност. Облечен в елегантния бял костюм, който бе купил за пътуването, той прекоси вътрешния двор и влезе в салона, където Синко Ферментасионес и Долорес Кинта Баранкила вече отпиваха вино от чашите си. Но те не бяха единствените; тук беше и Педро, който сега беше облякъл черно сако и добре изгладени червени панталони; ботушите му бяха лъснати до блясък и той стоеше до другите двама с чаша в ръка, погълнат от разговора.
	— Това е много интересно — каза той, коментирайки нещо, което Долорес Кинта Баранкила бе казала точно преди Фон Игелфелд да влезе в стаята. — Искате да кажете, че самият Адолфо Биой Касарес е бил тук, в тази стая?
	— Несъмнено — отвърна Долорес Кинта Баранкила. — Прекарваше тук часове, увлечен в разговор с моя баща. Аз, разбира се, бях съвсем младо момиче, но си го спомням съвсем ясно. Пишеше ни дълги писма от Буенос Айрес. Аз също му пишех и го разпитвах за първия му разказ, „Ирис и Маргарита“.
	— Забележително — каза Педро.
	— Спомням си как разказвах всичко това на Че — продължи Долорес Кинта Баранкила. — Беше много заинтригуван.
	Педро трепна.
	— На Че ли?
	— Гевара — поясни невъзмутимо Долорес Кинта Баранкила. — Че Гевара. Идвал е тук няколко пъти. Много дискретно, разбира се. Но ние с баща ми винаги сме се разбирали отлично с него. Ужасно ми липсва.
	— Бил е в тази къща? — попита Педро.
	— Разбира се — каза Долорес Кинта Баранкила. — Толкова мил човек.
	Педро кимна.
	— Той липсва много на всички нас.
	— Но нали сега имаме вас! — възкликна Долорес Кинта Баранкила. — Може би някой ден ще бъдете също толкова прочут, колкото и скъпият Че. Кой знае?
	Педро се усмихна скромно и отпи от виното си.
	— Не ми се вярва.
	— Прекалено сте скромен — каза Фон Игелфелд. — Човек никога не знае. Навремето и аз бяха неизвестен, а сега името ми е сравнително добре познато.
	— Така е — каза Синко Ферментасионес. — А сега професор Фон Игелфелд е вече и член-кореспондент на нашата литературна академия.
	— Наистина ли? — възкликна Педро. — Поднасям ви своите поздравления. — Той сякаш видя Фон Игелфелд с нови очи. — А мислите ли… — поде той. — Дали би било възможно…
	Фон Игелфелд не се нуждаеше от допълнително подканване.
	— За мен ще бъде чест да представя кандидатурата ви за членство в академията. Бих казал дори, че ще е удоволствие за мен.
	— А пък аз ще подкрепя номинацията ви — намеси се Синко Ферментасионес. — Практически вече съм член на академията и мога да разчитам, че ще стана и действителен член, ако… ако доживея този момент.
	— Разбира се, че ще го доживеете — разсмя се Педро. — Какво ви накара да мислите обратното?
	— Нещо, което казахте вие — отвърна Синко Ферментасионес. — Помислих си, че…
	— О, това ли — каза небрежно Педро. — Аз постоянно се заканвам на хората, че ще ги застрелям. Не ми обръщайте внимание.
	— Искате да кажете, че никога не изпълнявате заканите си? — попита Фон Игелфелд.
	Педро като че ли се смути.
	— Понякога ги изпълнявам — каза той. — Зависи дали историческата необходимост налага да разстрелям някого или не. Във вашия случай вече не е исторически необходимо да ви разстрелям.
	— Приятно ми е да го узная — заяви Фон Игелфелд.
	— Чудесно — каза Долорес Кинта Баранкила. — Е, тогава значи всичко е уговорено. Да отиваме на вечеря. След вас, Педрисимо!
	Педро се засмя.
	— Хубаво име! Хората ми ще ме уважават повече, ако ме наричат Педрисимо. Давате ми чудесна идея!
	— Винаги помагам с удоволствие на _Movimiento Veintidos_* — каза Долорес Кинта Баранкила.
	[* Движение „Двадесет и две“]
	— _Movimiento Veintitres_ — поправи я Педро; Фон Игелфелд си каза, че думите му прозвучаха почти педантично, при всички положения доста по-педантично, отколкото би могло да се очаква от предводител на партизани.
	— Точно така — каза Долорес Кинта Баранкила, заемайки мястото си начело на масата. — А сега, професор Фон Игелфелд, вие седнете тук, а вие, Габриел, ще седите ето там. Това място от дясната ми страна е запазено за вас, скъпи мой Педрисимо.
	Долорес Кинта Баранкила беше дала инструкции в кухнята да положат извънредни усилия, и персоналът се бе постарал да посрещне достойно предизвикателството. Бяха стигнали до дълбините на избата, за да намерят малкото останали хубави вина (положени там преди двайсет години от дон Кинта Баранкила, който надали е можел да си представи каква компания е съдено да ги изпие един ден). Вината бяха поднасяни направо с бутилките, за да не избледнее букетът при декантирането. Те бяха оценени по достойнство, особено от Педро, който ставаше все по-дружелюбен с напредването на вечерта. Вероятно щеше да бъде невъзможно той да отиде в Богота, за да бъде приет официално за член на академията, тъй като правителството бе обявило награда за главата му („Такива глупави провинциалисти!“, бе възкликнала Долорес Кинта Баранкила); все пак той се надяваше това да стане в близкото бъдеше, при една по-справедлива конституция.
	Вечерта завърши с тостове. Педро вдигна тост в чест на Фон Игелфелд и изрази надежда, че остатъкът от престоя му в Колумбия ще бъде приятен; Долорес Кинта Баранкила предложи тост за Педро и изрази надежда, че той ще бъде приет скоро в академията; а пък Синко Ферментасионес пи за скорошния успех на _Movimiento Veintidos_, поправяйки се припряно на _Veintitres_ след погледа, който му хвърли Долорес Кинта Баранкила. Накрая Фон Игелфелд рецитира стихотворението на Мьорике _Auf ein altes Bild_*, а Педро го помоли да го запише и да го преведе на испански, когато има възможност.
	[* (нем.) Към една стара картина]
	Натежали след отличната вечеря, всички се оттеглиха и спаха дълбоко до следващата сутрин, когато за свой ужас Фон Игелфелд се събуди от изстрели. Той скочи от леглото, навлече халата си и надникна през прозореца. Около трийсет или четирийсет от хората на Педро се бяха събрали във вътрешния двор около отворен сандък, от който вадеха и раздаваха пушки. Долорес Кинта Баранкила беше с тях и помагаше при раздаването на пушки на партизаните. Фон Игелфелд ахна. Снощи двамата с Педро започнаха да се разбират отлично, явно всяка от страните бе подложила на преоценка възгледите си за другата, но на Фон Игелфелд и през ум не му бе минавало, че ще стигнат дотам, че да се присъединят към Педро в неговата борба. И все пак — ето я Долорес Кинта Баранкила, която, запретнала ръкави, организираше партизаните, а нима това там на покрива не беше Синко Ферментасионес, застанал нащрек с пушка в ръка?
	Фон Игелфелд се облече и зачака в стаята си. Няколко минути по-късно на вратата се почука и когато отвори, той видя Долорес Кинта Баранкила, която стоеше на прага с по една пушка в двете си ръце.
	— Тази е ваша — каза тя и му връчи едната пушка. — Амуниции има ей там.
	Фон Игелфелд не можа да прикрие стъписването си.
	— Не искам това нещо — заяви той и й подаде обратно пушката.
	Долорес Кинта Баранкила погледна през рамо.
	— Трябва да я вземете — зашепна тя. — Ако не я вземете, той ще ви застреля. А ако той не ви застреля, ще ви застрелят войниците, когато отнемат това място от партизаните. Командирът на тукашната войскова част има ужасна слава, говорят, че не вземал пленници. Така че всъщност нямате никакъв избор — тя натика пушката обратно в ръцете на Фон Игелфелд и му направи знак да я последва.
	— Ще ви намеря безопасна позиция — каза тя. — Можете да застанете до прозореца на моя кабинет. Той е много малък, а оттам се вижда чудесно входната алея. Ако видите войници да идват по алеята, ще имате достатъчно време да ги вземете на прицел, без да се излагате на опасност. Това е най-подходящото място, откъдето човек може да защитава вилата без особена опасност за себе си.
	Фон Игелфелд я последва безмълвно до избраната за него позиция и клекна край нея до прозореца.
	— Нали виждате — каза Долорес Кинта Баранкила. — Имате изглед, удобен за прицел. Случвало ли ви се е някога да стреляте?
	— Разбира се, че не — каза Фон Игелфелд. — Що за идея!
	— Ох, Божичко! — каза Долорес Кинта Баранкила. — Е, просто трябва да погледнете през мерника и мушката и да се опитате да ги изравните така, че да виждате през тях някой войник, който ще бъде вашата мишена. После натискате това тук — то е спусъкът. Така стават тези неща.
	Фон Игелфелд кимна унило. Задоволството от снощната отмяна на присъдата беше опорочено. В никакъв случай не би могъл да стреля по войници, ако те се появяха по алеята, но какво друго би могъл да предприеме? Винаги съществуваше възможността да се предаде, когато войската наближеше вилата. Би могъл да върже парче бял плат на дулото на пушката и да го размаха през прозореца, но това надали щеше да има някакъв ефект, ако хората на Педро продължаха да стрелят от техните позиции. Всичко това беше много обезпокоително.
	Долорес Кинта Баранкила го остави в кабинета си и отиде да раздава амуниции на партизаните, заели различни позиции из къщата. Фон Игелфелд придърпа един стол към прозореца и седна. Загледа се към алеята, в редиците дървета, които очертаваха пътя към входа, и в гледката, която се откриваше отвъд тях. Пейзажът излъчваше такъв покой, а при това дори сега, докато той се взираше в него, из храсталаците вероятно се промъкваха войници, търсеха си удобни позиции за стрелба, готвеха се да щурмуват вилата. Стрелбата, която бе чул по-рано сутринта, сега беше утихнала и цареше странна, почти неестествена тишина, сякаш самата природа бе притаила дъх.
	Фон Игелфелд размишляваше за живота си и за това, което бе направил с него. Казваше си, че се е старал да постигне най-доброто, на което бе способен, макар да имаше още много неща, които би желал да постигне. Ако денят се развиеше така, както би могло да се очаква, той поне щеше да остави нещо след себе си. Оставяше „Португалски неправилни глаголи“ — цели двеста страници, а това си беше постижение. Със сигурност бе повече, отколкото Унтерхолцер би… но не, той си наложи да спре. Това несъмнено не беше подходяща насока за мислите му. Не беше редно да напуска този свят с недобри мисли в главата си; по-добре би било да прекара последните си часове — а може би дори минути — в мисли, достойни за автора на „Португалски неправилни глаголи“. А именно… Сега, като си го постави за цел, не му идваха на ум никакви достойни мисли.
	Отекна изстрел и Фон Игелфелд сграбчи пушката си, която досега стоеше подпряна на бюрото на Долорес Кинта Баранкила. Погледна през прозореца. Над овощните градини се рееше малко облаче дим, а после се чу експлозия — достатъчно силна, та да накара стъклата на прозорците в кабинета да задрънчат. Някакъв човек изкрещя нещо неразбираемо — и после всичко отново притихна. Фон Игелфелд повдигна много бавно прозореца и започна да промушва навън дулото на пушката. Беше все още тук, жив, а отвън като че ли нищо не помръдваше. Това е войната, каза си той; неразборията на бойното поле. А всичко изглежда толкова спокойно.
	Погледна към оградената с дървета алея. Дали не бе забелязал някакво движение? Напрегна очи, опитвайки се да разбере дали силуетът под едно портокалово дръвче принадлежеше на човек, на чувал или на купчина пръст. Насочи пушката и погледна през мерника. Видя нещо с формата на буквата V и една малка метална издатина на края на дулото. Долорес Кинта Баранкила му беше казала как да стреля, но сега, когато се налагаше да го направи, той не беше в състояние да си припомни какво точно трябваше да направи. Пръстът му докосна спусъка, опипа несръчно предпазителя и намери точното място.
	Фон Игелфелд натисна спусъка. Разнесе се силен изстрел, който го накара да залитне назад, встрани от прозореца, а отвън някой изкрещя. Той затвори очи, после пак ги отвори, а сърцето се блъскаше в гърдите му. Очевидно бе съумял да даде изстрел и нещо се бе случило отвън. Нима бе застрелял някого? Тази мисъл го изпълни с ужас. Нямаше ни най-малко желание да причини зло на когото и да било, включително и на военнослужещите от колумбийската армия. Това беше ужасно — да дойдеш в една страна, защото си избран за член-кореспондент на местната литературна академия, а после да стреляш по войската на същата страна. Все пак, мислеше си Фон Игелфелд, той не бе искал да дойде във Вилата на ограничените възможности, не беше молил да го пленяват партизани, и с абсолютна сигурност не бе изявявал желание да стои край този прозорец с пушка в ръце.
	Отвън се понесоха нови крясъци, но сега вече им отговори вик откъм самата вила. След малко настана тишина, после се чу нов вик. И тогава, за учудване на Фон Игелфелд, иззад едно дърво на около двеста ярда от вилата излезе един човек с вдигнати ръце. Той се обърна, извика нещо, и изведнъж цяла тълпа наизлиза иззад дърветата в овощната градина — всички викаха, палеха цигари, а някои дори хвърляха оръжията си на земята. Човекът, който се появи първи, продължаваше да им крещи и идваше все по-близо до вилата. Докато той наближаваше, на вратата се появи Педро, излезе и тръгна забързано към него. Двамата се ръкуваха, а после Педро потупа другия мъж по гърба и те тръгнаха обратно към входната врата. Когато наближи вратата, Педро се обърна към прозореца, на който стоеше Фон Игелфелд, и му махна весело, а после направи някакъв окуражаващ жест.
	— Другари! — провикна се Педро към голямата група партизани, които се бяха струпали в двора и пиеха червено вино от картонени чаши. — Спечелихме голяма победа. Тази сутрин местният щаб на армията предаде цялата провинция в наши ръце. Вие сами видяхте как стана това. Видяхте как полковникът се предаде — ето го тук. Умен човек е той! Сега вече е с нас, ще се сражава с нас, и води със себе си бронирани коли и хеликоптери.
	Думите му бяха посрещнати със силни приветствени викове и в знак на възторг във въздуха полетяха няколко картонени чаши. Педро, стъпил на един стол, се усмихна на хората си.
	— Но има един човек, благодарение на когото се случи всичко това — изрецитира той. — Има един човек (като изключим мен самия, разбира се), който има по-голяма заслуга от който и да било друг за тази велика победа. Това е човекът, дал изстрела, който наклони везните в наша полза и накара войската да се вразуми. Този човек, драги мои бойни другари, стои ето там, в сенките. Този човек е професор _el Coronet_ Фон Игелфелд (исп. полковник)!
	За миг Фон Игелфелд беше прекалено стъписан, за да каже или направи каквото и да било. Но това не беше и необходимо — партизаните се бяха обърнали и гледаха към него, застанал на малката веранда пред кабинета на Долорес Кинта Баранкила.
	— Е… — започна той, — не съм убеден… Просто си седях и предполагам, че…
	Никой не чу думите му, тъй като партизаните, към които междувременно се бяха присъединили петдесет-шейсет души в униформата на колумбийската армия, зареваха възторжено.
	— _Viva!_ — крещяха те. — _Viva el Coronet von Igelfeld! Viva!_
	Фон Игелфелд се изчерви. Поведението им му се стори извънредно странно, но в края на краищата те бяха колумбийци, а се знаеше, че латиноамериканците са лесно възбудими. Докато виковете _Viva!_ още отекваха из двора, той вдигна колебливо ръка и помаха на мъжете. Това предизвика нови възторжени викове.
	— _Viva Pedrissimo!_ — завика накрая и Фон Игелфелд. — _Viva el Movimiento! Viva el pueblo Colombiano*!_
	[* (исп.) Да живее колумбийският народ!]
	Чувствата му бяха съвсем уместни, а думите, с които ги изрази — добре подбрани. Това накара партизаните, които продължаваха да пият вино, да продължават с възторжените възгласи, а Фон Игелфелд отново им помаха, този път вече по-уверено. После се върна в кабинета, а виковете _Viva!_ отекваха в ушите му. Беше забелязал една много интересна книга в библиотеката на Долорес Кинта Баранкила и смяташе да започне да я чете, докато Педро и новите му приятели продължаваха с делата на революцията. Всъщност цялата тази история беше много досадна и бойните действия му бяха дошли до гуша. Беше изпитал задоволство, когато партизаните го приветстваха така, но си каза, че това задоволство беше някак кухо и несъмнено далеч не можеше да се сравнява с удовлетворението, доставяно от мисълта, че си избран за член-кореспондент на една академия.

	* * *

	Фон Игелфелд седя в кабинета до обяд и чете книгата, която беше открил. Във вилата цареше голяма суматоха, няколко бронирани коли и камиони пристигнаха още преди обяд. Фон Игелфелд се чудеше дали да не се оплаче на Педро заради шума, тъй като му беше много трудно да чете, докато се случваше всичко това, но накрая реши, че на тази революция той е гост и би било невъзпитано да се оплаква от шума, който вдигат домакините му. Не би се поколебал да се оплаче при подобни обстоятелства в Германия, но в Колумбия се налагаше да прояви разбиране.
	Малко преди да поднесат обяда, се появи и хеликоптер. Фон Игелфелд го наблюдаваше с раздразнение през прозореца. Запита се дали пък не е италиански хеликоптер, произведен във фабриката на граф Аугуста край Болоня. Реши да попита по време на обяда — не че очакваше да открие някой, който да е наясно, но все пак можеше да попита. От хеликоптера слязоха няколко мъже в униформа, понесоха се нови викове Viva!, после отново настана суматоха. Фон Игелфелд се зае отново с книгата си.
	На обяд го повика Долорес Кинта Баранкила. Сутринта не се беше мяркала много-много пред очите му, но сега се появи с нов тоалет, на шията й беше завързано очарователно червено шалче, прикрепено с голяма брошка с изумруди.
	— Надявам се да не се отегчавате прекалено много — каза тя безгрижно. — Ние с Педро бяхме наистина много заети. Военният, който пристигна с хеликоптера, е генерал. Той каза, че столицата почти се е предала — тези никому ненужни провинциалисти — и че правителството всеки момент ще капитулира пред Движението. Разбира се, такива неща са се случвали и преди, и реално погледнато, след време се вижда, че нищо не се е променило.
	— Но нали казахте, че тези хора са безмилостни партизани — каза Фон Игелфелд, отбелязвайки с разделител страницата, до която бе стигнал. — Намекнахте, че били по-лоши от всички останали. Чух ви как го казвате. Вие го казахте.
	Долорес Кинта Баранкила сви рамене.
	— Обстоятелствата се променят. Погледнете дори самия Педро. Той всъщност е доста образован. Знае как да се държи в общество. Не виждам защо да не влезе в състава на едно правителство. Така или иначе никой не е в състояние да управлява тази страна, следователно няма причина Педро и приятелите му да не са тези, които не я управляват.
	Фон Игелфелд обмисли за миг думите й.
	— Питах се кога мога да си тръгна, сеньора Долорес Кинта Баранкила — каза той. — Държа да кажа, че престоят във вилата ми достави голямо удоволствие, но се налага да се прибера у дома, нали разбирате.
	— Естествено — отвърна Долорес Кинта Баранкила. — Няма да има никакъв проблем. Вие несъмнено ще ни липсвате, скъпи професор Фон Игелфелд. Ще поговоря с Педро. Сигурно ще можете да заминете за Богота с хеликоптер, когато градът най-сетне се предаде. Предполагам, че няма да се наложи да чакате дълго.
	— Това би било крайно удовлетворително — каза Фон Игелфелд. — Стигат ми толкова исторически събития за един ден.
	— Ще поговоря със скъпия Педро за тези неща — каза Долорес Кинта Баранкила. — Той е много разбран човек, знаете ли. Единственото, което иска, е да помага на хората. Разбирате ли, наистина съществуват такива хора. Не са много, естествено. Но ги има.
	Кухненският персонал, който бе надминал себе си предната вечер, отново се показа достоен за специалния случай. В избата бяха открити още прашни бутилки, а готвачът, който беше по-голям брат на прислужника, измъкна от килера най-ценните продукти, включително манатарки, съхранявани още от времето на бащата на Долорес Кинта Баранкила, чийто аромат бе достигнал най-фините си нотки, консервиран грах и сушена риба от Картахена. Фон Игелфелд бе огладнял от сутрешните вълнения, и напълно се съгласи със забележката на Синко Ферментасионес, че битките изострят апетита. Каза си, че не бива да забравя да спомене това в следващото си писмо до Цимерман, който нямаше как да възрази на това твърдение и сигурно щеше да бъде много впечатлен. Всъщност в кръга на познатите на Фон Игелфелд имаше извънредно малко хора, които биха могли да направят подобно изявление — мисъл, която го изпълни със задоволство.
	На масата за обяд имаше двама нови гости. Фон Игелфелд седеше до полковника, който се беше предал — стори му се очарователен човек, с подчертан интерес към историята на йезуитския орден в Латинска Америка. От другата му страна пък седеше генералът, който пристигна с хеликоптера. Беше едър мъж в тъмнозелена униформа, по която бяха окачени многобройни военни отличия. Той първоначално наблюдаваше Педро с недоверие, но след поднасянето на първото ястие двамата поведоха продължителна дискусия на политически теми, която като че ли ги сближи. Фон Игелфелд забеляза, че генералът пи повече вино, отколкото бе необходимо, и се надяваше той да се справи с управлението на хеликоптера, ако щяха да се връщат в Богота днес следобед.
	Полковникът бе уведомен за ключовата роля на Фон Игелфелд в сутрешното сражение, и сипеше похвали за смелостта му и за умението му да борави с оръжие.
	— Незабавно разбрах, че силите са неравни — каза той. — Вашият изстрел прониза шапката ми — ето така. Разбрах, че след като сте в състояние да стреляте толкова точно, ние нямаме никакви шансове.
	— Радвам се, че избегнахме кръвопролитие — отвърна скромно Фон Игелфелд.
	— Иска ми се и у нас професорите да бяха толкова смели — отбеляза полковникът. — Не ми се вярва те да могат да свършат някаква работа в подобни обстоятелства. Но вие вероятно не познавате много от тях.
	— О, напротив — каза Фон Игелфелд. — Имаше много професори на заседанието в Академията, на което присъствах наскоро.
	Полковникът остави приборите си и се извърна към Фон Игелфелд.
	— Академията ли? В Богота? Вие сте неин член?
	— Аз съм член-кореспондент — уточни Фон Игелфелд.
	— Досега съм присъствал само на едно заседание.
	Полковникът доби замислен вид.
	— А дали в качеството си на член-кореспондент — поде той, — имате право да поставяте кандидатурата на нови членове? Дали това е възможно, как мислите?
	Фон Игелфелд се взираше в чинията си. Беше започнал да привиква към южноамериканските нрави, а вероятно нямаше и смисъл да възразява. Ако това беше начинът, по който функционираше тази страна, сигурно и той трябваше да го приеме. Една личност не може да промени нравите на цяла нация.
	— За мен ще бъде удоволствие да поставя вашата кандидатура, господин полковник — каза той. — Уверен съм, че научните ви постижения ви правят достоен за членство.
	— О, благодаря ви, благодаря! — полковникът изпадна във възторг. — Академията! Много съм ви благодарен!
	— Няма защо — каза Фон Игелфелд. — Когато се върнем в Богота, ще можем да вземем бланките за кандидатурата, а аз ще ги подпиша незабавно.
	— Вие сте чудесен човек — заяви полковникът. — А бихте ли желали още една чаша вино? Сеньората поддържа чудесна изба, не мислите ли?
	Разговорът им бе прекъснат от Педро, който се изправи с чаша в ръка. Преди това в стаята беше влязъл някакъв човек и му бе съобщил нещо шепнешком. След като го отпрати, Педро направи знак на генерала, който кимна.
	— Сеньора, господа — започна тържествено Педро. — Служител на моето разузнаване току-що ми предаде новината. Правителството в Богота вече не съществува. Президентът на републиката побягнал за Маями, а инструментите на властта са в наши ръце. Пътят за нас е свободен, можем да се върнем в столицата и да заемем полагаемото ни място в управлението. А сега ви моля да се присъедините към мен и да пием за новото правителство!
	Всички станаха на крака.
	— За правителството! — извика генералът. — За правителството и за _La Рatria*_!
	[* (исп.) Отечеството]
	— И за нашия скъп Педрисимо! — додаде Долорес Кинта Баранкила. — Колко щастлив бе онзи ден — като си помисля, това се случи едва вчера — когато вие се появихте във Вилата на ограничените възможности!
	— Благодаря, скъпи приятели — каза Педро. — Вярвайте ми, очакват ни велики дела. Но ние ще успеем да се справим с тяхното изпълнение и ще поведем страната към нова епоха на просперитет и напредък. Убеден съм в това. Такава ще бъде политиката на новото правителство.
	— Отлична философия — прошепна генералът на Фон Игелфелд. — Точно същата позиция като тази на досегашното правителство, а и на правителството преди него.
	— А постигнаха ли това, което имаха намерение да постигнат? — попита Фон Игелфелд.
	— Боже мили, разбира се, че не — отвърна полковникът. — Но пък и правителствата не управляват тази страна. Страната се управлява от наркотрафиканти и тям подобни. По тези места правителствата са просто фасада.
	— Трудно ми е да повярвам в такова нещо — възрази Фон Игелфелд. — Не ми се вярва една държава да бъде управлявана от престъпници. Такова нещо несъмнено би било неосъществимо.
	— _Au contraire_* — каза полковникът, посягайки към клечките за зъби. — Положението е точно такова, а нашият приятел Педро и хората му са напълно наясно с това. Само почакайте. Почакайте и ще се убедите.
	[* (фр.) напротив]
	Когато обядът приключи, им казаха да се приготвят за пътуването до Богота. Долорес Кинта Баранкила бе решила да остане във вилата, макар че поканиха и нея да отиде в Богота и да участва в правителството. Тя обясни, че носела отговорност за вилата, но щяла да покани целия кабинет на литературен уикенд — възможно най-скоро. Педро реши, че идеята е добра, и извади един бележник, за да провери ангажиментите си. И така, Долорес Кинта Баранкила оставаше, а Синко Ферментасионес, Фон Игелфелд, Педро, генералът и полковникът щяха да отпътуват заедно за Богота с хеликоптера.
	Фон Игелфелд приготви куфара си и тръгна към хеликоптера. Когато се качи, установи с облекчение, че генералът нямаше намерение да пилотира — в кокпита бе заел мястото си мустакат пилот с тъмни очила. Скоро всички бяха поставили предпазните си колани, перката силно засвистя, хеликоптерът се откъсна от земята и се издигна в следобедното небе. Долу, на земята, придържайки шапката си, за да не я отвее въздушната струя, Долорес Кинта Баранкила гледаше към тях и им махаше. Фон Игелфелд й помаха в отговор. Каза си, че тя беше добра домакиня, а се оказа и смела; надяваше се да се срещнат отново в близкото бъдеще. И тогава в главата му изплува една мисъл. _Трябва да се ожениш за нея_. Той се усмихна. Беше невъзможно. Не, няма как да стане.
	Хеликоптерът се задържа за миг над вилата, сякаш за да приемат приветствията на партизаните и войниците долу. После се откъсна с широк завой от планинския склон зад вилата и те потеглиха към Богота и политическото бъдеще, което ги очакваше. Фон Игелфелд притвори очи. Скоро щеше да се завърне в Германия, щеше да бъде отново в Института. Щеше да разговаря на чаша кафе с господин Хубер. Щеше да проверява кабинета си за признаци на интервенция от страна на Унтерхолцер. Щеше да предава на Принцел материали за списанието, които подлежаха на проверка. Южна Америка и нейните революции щяха да бъдат отдалечени на много мили от него, да останат само като смътен спомен от един живот, който бе имал възможността да види за миг, и който го бе увлякъл така стремително в криволиченията си. Сега, като погледнеше назад, изпитваше задоволство, че всичко това се беше случило, че се бе проявил като човек на действието, че бе преминал през изпитанията и останал жив. Сега вече имаше още по-малко основания да чете Хемингуей. Сигурно описанията щяха да му се сторят прекалено безцветни и нереалистични.

	* * *

	Фон Игелфелд прекара нощта в дома на Синко Ферментасионес в центъра на Богота. Беше много шумно, хората бяха наизлезли по улиците, за да приветстват новото правителство. Изстрелваха се фойерверки, разнасяха се песни, но независимо от това Фон Игелфелд успя да спи добре. На другата сутрин, на закуска, той каза на Синко Ферментасионес, че иска да намери някоя туристическа агенция, за да си запази място за обратния полет.
	— Това не ми се струва разумно — каза домакинът му.
	Фон Игелфелд повдигна едната си вежда.
	— Защо да не е разумно?
	— Защото Педро очаква от вас да останете — заяви Синко Ферментасионес. — Обади ми се по телефона снощи, след като вие вече си бяхте легнали. И двамата трябва да участваме в правителството.
	— Това е напълно неприемливо — каза рязко Фон Игелфелд. — Аз имам много други задължения.
	— Няма да ви отнеме толкова много време — отбеляза Синко Ферментасионес. — Тези правителства не се задържат много. Осем-девет месеца може би. Най-много една година.
	— Въпреки това не искам — каза Фон Игелфелд.
	Синко Ферментасионес въздъхна.
	— В такъв случай за мен всичко е свършено.
	— Не разбирам какво искате да кажете — каза Фон Игелфелд. — Какво общо има това с вашето бъдеще?
	— Ако вие не влезете в правителството, и аз няма да вляза — обясни Синко Ферментасионес. — А ако не съм член на правителството, враговете ми ще ме убият. Като заявявате, че не приемате да участвате в правителството, вие все едно че подписвате смъртната ми присъда. Ще трябва да се погрижа за завещанието си.
	Фон Игелфелд се стресна.
	— Но моля ви — каза той, — съвсем не бих искал да се случи нещо подобно.
	Той замълча. Може би щеше да съумее да остане в правителството за кратко време и после да си подаде оставката. Това би могло да спаси Синко Ферментасионес от тежката участ. Изрази намерението си пред Синко Ферментасионес и той се съгласи, че това би бил приемлив компромис.
	— Останете около месец — каза той. — После ще можете да подадете оставка. Дотогава аз вече ще съм успял да се окопая добре. Или, което е за предпочитане, ще съм успял да си осигуря място на посланик в Париж или на някое друго приятно място.
	Фон Игелфелд се съгласи — макар и, разбира се, с нежелание, и съгласието му ободри Синко Ферментасионес, който дотогава изглеждаше много потиснат. После, когато приключиха със закуската, двамата излязоха от къщата и се качиха на голямата черна лимузина, която Педро бе изпратил за тях. Колата премина по улиците на стария град и ги отведе в правителствената резиденция, където Педро, вече облечен с хубава тъмнозелена униформа, подобна на тази на генерала, но с няколко допълнителни златни нашивки, ги посрещна на стълбите.
	Същата сутрин членовете на новия кабинет положиха клетва и заседаваха за първи път. Фон Игелфелд не говореше много, но забеляза, че много от членовете на правителството се обръщат към него, когато се обсъждаха по-трудни въпроси; той кимаше или въртеше отрицателно глава — всъщност безразборно, но затова пък така категорично, че успяваше да впечатли останалите министри. Прекъснаха заседанието и отидоха на обяд, на който им бяха поднесени големи количества от най-хубавите вина в страната. На масата цареше дружеска атмосфера, членовете на кабинета си сменяха местата, докато им поднасяха различните ястия, така че всички имаха възможност да разговарят помежду си. По време на една поредна смяна на местата Фон Игелфелд се озова до Педро.
	— Нямам думи, за да изразя благодарността си към вас, професор Фон Игелфелд — каза той. — Ако не бяхте вие, можеше да започне ужасна битка, и не е сигурно, че ние бихме я спечелили.
	Фон Игелфелд махна небрежно с ръка.
	— Не беше нищо особено — каза той. — Само един изстрел.
	— Един изстрел — повтори Педро, — но този изстрел бе достатъчен, за да свали едно корумпирано правителство.
	— Е…
	— Именно затова — продължи Педро, — реших, че е редно да ви помоля да поемете една по-специална длъжност. Надявам се, че тя няма да ви обремени прекалено много, но наистина е нещо особено.
	— Аз съм на вашите услуги — заяви Фон Игелфелд. Вероятно искането щеше да бъде свързано по някакъв начин с литературната академия. Може би сега генералът искаше да бъде приет в академията, или може би ставаше дума за някой братовчед на Педро.
	Педро постави ръка на рамото му.
	— Искам — ние всички искаме вие да станете президент на републиката.
	Фон Игелфелд го загледа удивено.
	— Президент ли?
	— Да — каза Педро. — По изражението ви съдя, че приемате. Благодаря ви! Благодаря ви!
	Обръщайки гръб на Фон Игелфелд, Педро се качи на един стол с чаша в ръка.
	— Колеги министри! — извика той. — Моля за малко тишина! Искам да станете на крака и да пиете за здравето на новия президент на република Колумбия — президентът полковник професор Фон Игелфелд! _Viva! Viva! Viva!_
	Фон Игелфелд не знаеше какво да прави. Чуваше около себе си викове _Viva!_, неколцина министри дойдоха да го потупат възторжено по гърба. После някой нахлузи през раменете му широк червен шарф, а на фона засвири оркестър. Той загледа чинията си. Питаше се колко ли е часът сега в Германия. Колко ли беше часът там далеч, в света, управляван от разума?

	* * *

	Следващите две седмици бяха извънредно досадни за Фон Игелфелд. Настаниха го да живее в президентския дворец, дадоха му много удобен кабинет и цял екип от адютанти и секретари. Но всъщност нямаше кой знае какво да върши, освен да подписва различни декрети, които бяха поднасяни напълно готови на бюрото му. От време на време го посещаваха разни хора, но той скоро установи, че те не очакват от него да прави каквото и да било, затова просто си седеше зад бюрото и се бореше със скуката и раздразнението, докато посетителите рецитираха заучени фрази. Понякога се случваше да прочете указите, които му поднасяха, а един-два пъти дори отказа да подпише предложения указ, връщайки го на секретарите със строга забележка.
	В един от тези случаи, когато му връчиха за подпис някакъв много обемист документ и поставиха писалката в ръката му, той направи знак на секретаря да почака малко и започна да чете текста. Кол кого повече четеше, толкова по-голям страх го обземаше.
	— Какво е това? — каза той накрая. — Според този документ ние обявяваме война на Еквадор! Какво означава това?
	Секретарят се засмя смутено.
	— Не е толкова важно, сеньор президент. Съветвам ви да подпишете. Документът е без всякакво значение.
	— Обявяването на война е без всякакво значение, така ли? — изфуча Фон Игелфелд. — В това ли се опитвате да ме убедите?
	— Ами това не е сериозно обявяване на война — отвърна секретарят. — В Южна Америка обявяването на война не означава съвсем същото като на други места. Разбирате ли, тези документи са по-скоро заявяване на позиция.
	— Така че в резултат на този документ между нас и Еквадор няма да избухне война, така ли? — попита Фон Игелфелд. — Това ли искате да кажете?
	— Е, не точно това — продължи с мазен глас секретарят. — Чисто технически ние ще бъдем във война с Еквадор, на страната на Перу. Вероятно си спомняте, че между Перу и Еквадор има дългогодишен спор за земите по поречието на Амазонка. Не е нещо сериозно, разбира се, но от време на време между тях избухват въоръжени конфликти. Ако и ние се присъединим, това би означавало, че от време на време ще навлизаме в еквадорска територия, може да взривим някой и друг мост. Нищо повече от това.
	— Но защо изобщо да се набъркваме в този конфликт? — попита Фон Игелфелд. — Какъв е смисълът?
	Служителят се усмихна.
	— _El Presidente_ сигурно е забелязал, че нашите военновъздушни сили не са в най-добрата си форма. Всъщност нито един от самолетите ни не е в движение — нито един. Перу ни предлага четири нови бойни самолета МИГ — цели четири! — ако застанем на тяхна страна във войната срещу Еквадор. Отлична сделка.
	Фон Игелфелд изду устни.
	— Не мога да дам съгласие за такова нещо — заяви той кисело. — Махнете този документ.
	Секретарят кимна. Не се беше надявал особено на одобрение на декларацията, но все пак си беше струвало да опита. Обзе го раздразнение и изпита желание да позлорадства над Фон Игелфелд.
	— Е, ще трябва да помоля следващия президент — каза той. — Предполагам, че той скоро ще заеме мястото ви.
	— Така ли? — попита Фон Игелфелд. — И кога ще бъде това?
	— След две-три седмици — каза служителят. — След като наркотрафикантите си разчистят сметките с ваше превъзходителство.
	Фон Игелфелд го изгледа.
	— Когато си разчистят сметките с мен ли?
	Секретарят го изгледа съчувствено.
	— Вие сте смел мъж, ваше превъзходителство — каза той тихо. — Но може би никой досега не ви е казал защо сеньор Педро избра вас за тази длъжност. Той е човекът, който управлява страната зад кулисите, а ваше превъзходителство е само — как да се изразя по-деликатно? — фигурант. Сеньор Педро е наясно, че наркотрафикантите ще убият онзи, който заема президентския пост, затова и постави на него ваше превъзходителство. — Той помълча, проследявайки ефекта от думите си върху Фон Игелфелд. — Мислех си, че ваше превъзходителство знае това.
	— Разбира се, че знам — отвърна рязко Фон Игелфелд. — И последният глупак би го разбрал. А сега ме оставете сам, моля ви. Трябва да се обадя на посланика на Германия, за да уговоря посещение на високо ниво за идущата седмица.

	* * *

	Усещането да се завръща в Германия като президент на Колумбия беше много странно. Посланикът на Германия прояви голямо желание да му помогне и подчерта пред министерството на външните работи, че президентът не желае да бъде посрещан с излишна тържественост, но все пак някои условности трябваше да бъдат спазени, така че се наложи Фон Игелфелд да прави преглед на почетната гвардия и да стои мирно няколко минути, изслушвайки изпълнението на националните химни на двете страни. После, след кратък разговор с един от немските министри, който много упорито се опитваше да му продаде един атомен реактор, Фон Игелфелд настоя да бъде откаран в Института. Всички там бяха предупредени, разбира се, и го очакваха строени на стълбите, когато той пристигна. „Никога не са го правили, когато не бях президент“, помисли си той с горчивина, но в крайна сметка такава беше човешката природа.
	Заобиколен от колумбийски официални лица и адютанти, Фон Игелфелд изпи чаша кафе в стаята за почивка заедно с някогашните си колеги.
	— Леля ми никога няма да повярва — каза библиотекарят. — Когато й казах, че сте станали президент на Колумбия, тя за съжаление като че ли някак се обърка. Всъщност лекарят ми се поразсърди, че съм й казал това — не трябвало да я подлагам на излишни вълнения.
	— Да, да — каза Фон Игелфелд. — Това е напълно вярно.
	Но като че ли в мислите си беше далеч от разказа на библиотекаря, и всъщност беше точно така. Беше взел решение и сега смяташе да предприеме необходимото, за да го осъществи. Настъпил беше мигът.
	— Искам да произнеса реч — обърна се той към своя колумбийски екип. — Постарайте се някой да записва това, което ще кажа.
	— Разбира се, сеньор президент — отвърна личният му секретар. — Ще изпълним нареждането ви.
	— Добре тогава — каза Фон Игелфелд и се покашля. — Скъпи колеги, уважаеми официални лица, дипломати, полковници, военни аташета и така нататък, и така нататък. В израз на високата оценка на приятелството, свързващо република Германия и република Колумбия, за мен е удоволствие днес да връча на уважаемите домакини заслужените от тях държавни отличия на Колумбия. Професор Флорианус Принцел, с настоящето ви провъзгласявам за кавалер на Ордена на Андите, първа степен. Орденът ви се дава за вашия принос към науката и за високото ниво на вашите трудове.
	Принцел се усмихна и се поклони на Фон Игелфелд, който кимна, приемайки поздрава, и продължи:
	— На библиотекаря господин Хубер присъждам с радост титлата почетен библиотекар-кореспондент на колумбийската литературна академия.
	Господин Хубер беше толкова развълнуван, че не бе в състояние да направи каквото и да било, но благодарността му бе очевидна и Фон Игелфелд се зае с третата си задача.
	— А сега, на професор Детлев Амадеус Унтерхолцер, в признание на заслугите му към науката, връчвам Ордена на Андите… — за миг се възцари пълно мълчание, и в този миг Фон Игелфелд се изправи пред едно от най-големите морални изкушения през живота си, много по-сериозно от всички затруднения, в които бе изпадал по време на революцията в Колумбия. Би било лесно, о, толкова лесно да произнесе думите „Трета степен“, също както ги бяха казали на самия него белгийците. Така би могъл да даде урок на Унтерхолцер. Щеше да му върне тъпкано, задето ползваше кабинета му без разрешение; но не — вместо това той произнесе със замах „Първа степен“, и Унтерхолцер, замаян от вълнение, пристъпи напред, пое ръката му и я стисна.
	На Фон Игелфелд му оставаше само да подаде оставка от президентския пост — той така и направи, след като приключи с тези свои последни великодушни прояви. Речта, с която обяви, че подава оставка, беше кратка и изпълнена с достойнство.
	— Служих на Колумбия според силите си — каза той, — но сега огънят трябва да бъде предаден другиму. Затова обявявам скъпия сеньор Педро за свой наследник, с което той поема от мен цялата власт и всички привилегии, съпътстващи този пост. Пожелавам му да изпълнява задълженията си честно и почтено, и да не забравя, че дори в една зле управлявана страна — моля да се отбележи, аз не твърдя, че Колумбия е такава страна — има обикновени хора, които разчитат на онези, които заемат високи постове, да не забравят техните надежди и страдания. Моето място е тук. Това е мястото, където съм призван да служа. _Viva el Presidente Pedro! Viva la Patria!_
	Той седна на мястото си. Разбира се, сред колумбийските официални лица настана леко объркване, но те скоро възстановиха душевното си равновесие и отидоха да обядват в един ресторант, който им препоръча господин Хубер. А после Фон Игелфелд отиде в кабинета си и се зае да преглежда пощата. Бяха се натрупали много писма за четене и щеше да му се наложи да им отговаря цял следобед, а вероятно и на другия ден.
	Той се озърна. Имаше ли някакви следи, които да доказват, че Унтерхолцер пак е окупирал стаята му? Стори му се, че някои от книгите са разместени, но не можеше да бъде сигурен. Той си наложи да не мисли за това. Припомни си как стоеше до онзи прозорец, взираше се в оградената от дървета алея и очакваше появата на войската. Спомни си Долорес Кинта Баранкила, застанала под издигащия се хеликоптер, която им махаше, докато перките на хеликоптера режеха разредения въздух на Андите. Чу отново виковете _Viva!_ и видя неподправеното облекчение, което се изписа по лицата на партизаните и войниците, когато осъзнаха, че в края на краищата никой няма да иска от тях да дадат живота си. И осъзна, че има много по-важни неща, за които си струва да се тревожиш, и че трябва да обичаме хората, с които живеем и работим, да ги обичаме и заради всички техни недостатъци, колкото и многобройни и очевидни да са те.
