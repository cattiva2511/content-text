	[* В това адаптирано издание погрешно е указан като автор Майн Рид, но истинският автор е: George Catlin (1861). Life Among the Indians. London: Gall and Inglis (en.wikipedia.org).]

>	Глава I
>	Общо описание

	Племената, които са населявали Америка по времето на нейното откриване и които съществуват и до днес из обширните й пространства, били наречени индианци, както се наричат и досега, поради погрешното разбиране на испанските и португалски мореплаватели, които смятали Америка за продължение на Индия. Обаче, макар това название и да е погрешно, то е утвърдено от вековете. Колкото се отнася до другото, прилагателното _див_, което им се прибавя, това означава всъщност — непросветен човек.
	Преди три столетия това племе — което наброява милиони човешки същества, събрани в няколкостотин племена и което говори на толкова многочислени наречия — е имало, както и другите, свое историческо минало, но то е изчезнало поради отсъствието на книги и летописи. Намалено поне с три четвърти чрез огнестрелни оръжия, разврат и болести, които се появили едновременно с цивилизованите народи, това племе сега угасва и неговите злочести остатъци имат само злокобната перспектива да изчезнат съвършено в най-близко бъдеще.
	Те положително не знаят хитрините на цивилизацията, а в отношенията си с образованите хора те са като сираци. Правителствата, които са ги завладели, им натрапват своето настойничество и ги наричат _червени деца_, а те в своята детинска природа наричат всеки, който им е назначен за чиновник _баща_, а президента на Щатите — _дядо_. Винаги, когато се ръкуват с момченце или момиченце от бяло племе, те не ги наричат иначе, освен _брат_ и _сестра_.
	Разпръснати по всички кътчета на Южна, Северна и Централна Америка, дето живеят в своите груби хижи или „вигвами“, тия племена наброяват около четири милиона, макар и да е несъмнено, че по времето на Колумб те са достигали до дванадесет или четиринадесет милиона, обаче произходът им остава твърде неясен, понеже никакви исторически следи не показват откъде са дошли техните прадеди.
	Въобще се предполага, че населението на Америка е дошло от изтока на Стария свят, през Беринговия пролив. Тази хипотеза се основава на много и силни доказателства, но има и такива, свидетелствуващи против тази вероятност. Този въпрос ме е занимавал от много години, докато най-подир се реших да предприема едно колкото уморително, толкова и скъпо пътешествие из Източен Сибир — в страната на _коряките_, _камчадалите_ и _алеутите_; по островите, лежащи между двата материка и из туземците на противоположния американски бряг. От всичко, което можах да узная в това пътешествие, излиза, че между двата континента е имало чести контакти през пролива, което твърде добре се доказва както със сходството на наречията, тъй и с чертите на физиономиите; но аз оставям този въпрос, за да го разгледам по-подробно в друго, посветено само на него съчинение.
	Тия народи в своето първобитно състояние са бодри, умерени и достатъчно облечени, според климата, в който живеят. Сиромашията, както и другите несгоди за тях всъщност започват от онова време, когато се простира над тях завистливата и недобросъвестна ръка на белия човек.
	За да може да си състави човек ясна представа за характера на индианците, не трябва никога да забравя, че тия клети хорица имат за най-близки цивилизовани съседи една част от най-грубото, безпринципно бяло общество и че тия _бели лица_, снабдени със спиртни напитки и огнестрелни оръжия, злоупотребяват със своите преимущества там, където не ги ловят никакви закони и между хора, които не разполагат с никакви средства да заявят гласно своите оплаквания.
	Не трябва тъй също да се забравя, че индианското общество се дели сега на две съвършено отделни части, които се определят по разстоянието, което ги дели от европейските колонии. Ония от тях, които се намират по-близо до колониите, са се променили от влиянието на цивилизацията, осиромашели са и са се развратили от злоупотребата с пробудените у тях пороци.
	Туристът стъпва най-напред в местностите, които те населяват. В тях много лесно се прониква и ония, които се боят да отидат по-нататък, често се задоволяват с това, което са видели, а то е, в повечето случаи, именно току-що споменатата полуцивилизация и полуразвалени нрави на тия диваци, които туристите вземат за истински бит и нрави на американските индианци: по този начин те клеветят характера на целия народ и лъжат читателя с неверни сведения.
	Аз започнах своите изследвания оттатък крайните предели на цивилизацията и както съм се надявал винаги, никога не съм бивал толкова в безопасност, колкото между индианското общество в неговото истинско и първобитно състояние. Там именно аз видях на този свят истински бит на индианци.
	Американските индианци съставляват голямо семейство, което рязко се отличава със своята външност и типичен характер от всички други племена на земното кълбо. Обаче, ако се различават по език, изражение на лицето и цвета на кожата, то те обладават в своята първобитна простота и други черти, които биха направили чест на всяко племе. За доказателство на това ще послужат следващите страници.
	Няма хора по-предани към своите приятели и по-състрадателни към бедните. Ала както всички диваци, те справедливо са наречени _жестоки_; но кой народ не е жесток? Жестокостта на диваците си има своята причина — тя е една необходимост в техния живот — а каква социална група може да ни представи по-смекчаващо обстоятелство?
	В индианското общество се спазват личните права без помощта на писани закони. Затова всекиму се позволява да отмъсти за нанесеното му оскърбление; и ако той не отмъсти жестоко, то не би съществувала безопасност нито за хората, нито за собствеността. Като упражнява това си право, индианецът не само се ползува с преимущества, но изпълнява това, което го принуждава племето под угрозата на срама, който той не би могъл да преживее. Така че тази жестокост в едно и също време е и право, и дълг — такъв е законът в индианската земя.
	Много се е говорело тъй също и за варварството и коварството на индианците във военно време; но в това отношение индианците много си приличат с цивилизованите народи.
	Създателят е надарил североамериканските индианци с високо нравствено и религиозно чувство, а така също и с ум, човечност, юначество, искреност и други качества, с каквито е надарил и другите народи.
	Те обожават Великия Дух и инстинктивно вярват в съществуването на душата в задгробния живот.
	Най-сетне, те не се отдават нито на идолопоклонство, нито на канибализъм (човекоядство), независимо от всичко, което се пише относно тия техни въображаеми прегрешения.
	Подир тия предварителни бележки читателят може да ме следва през сцените и произшествията, чрез които искам да го запозная с живота, идеалите и действията на този интересен народ.
	Аз вече ви казах, че индианците са деца, че сами се наричат така, и че ако вие се озовете между тях, то те ще протегнат към вас ръце като братя и сестри. Струва ми се, че с това аз достатъчно ви подготвих да съдите за характера и действията им и се надявам, че вие не ще им откажете съчувствието си, което природата е вложила във всяко добро сърце — съчувствие към хората, които, макар и угнетени, невежи и слаби, все пак постъпват дотолкова хуманно, колкото им позволява средата, в която живеят.


>	Глава II
>	Убийства в Уайоминг. — Долината Ок-ка-го. — Старата воденица. — Соленият извор. — Еленът. — Индианецът. — Циганите. — Джони О’Нийл. — Златният котел.

	Аз съм роден в красивата и известна долина Уайоминг, при реката Саскуехана, в щата Пенсилвания. Скоро след като свърши кървавата революционна война в тази страна, белите се заселиха в тази плодородна долина, макар изгонените оттам индиански племена напразно да им оспорваха правото да се поселят там.
	Подложени на страшни жестокости индианските племена, които от време на време се вдигаха да очистват страната, се събирали на многочислени чети в планините, въоръжени и готови да нападнат колонистите. Заселниците навреме узнават това и веднага около пет-шестстотин души се въоръжават и отиват във вътрешността на долината да търсят неприятеля, като оставят жени, деца и старци в твърде слабо защитено място.
	Индианците, които следели движението на белите от височините, се спущат в долината и се нареждат в пусия от двете страни на пътя в едни доста удобни теснини, през които трябвало да минат белите. Когато белите дошли на това място, индианците изскачат от местата си, като надават бойни викове, хвърлят се с всичката си ярост върху тях и ги изтребват почти всичките, с изключение на малцина, които успели да преплуват реката и да се отърват от смъртта.
	В числото на последните се намирал и моят дядо по майка, който често ми разказваше подробностите на това ужасно събитие, известно в историята под името „Убийствата в Уайоминг“. Други наричаха това събитие вероломство; но аз мисля, че ще бъде по-справедливо да се нарече — стратегическо действие.
	Подир тази победа индианците навлизат във вътрешността на долината и завладяват колониите на белите с оставените там жени и деца, при които вече нито мъжете, нито бащите можели да се върнат. В числото на пленените се намирала и моята баба, а заедно с нея и майка ми, тогава още млада — шестнайсетгодишно момиче.
	Макар че тези няколкостотин пленници се намирали в ръцете на хиляди свирепи и диви индианци, те не били подхвърлени на никакви изтезания, а само се намирали в плен, докато дойдат белите да пропъдят индианците и да ги отърват. През цялото време, което прекарали в плен жените и децата на белите, индианците ги хранели със своя лов, намазали им лицата с червена боя, наричали ги _сестри_ и _деца_, отнасяли се с тях учтиво и пазели приличие. Това е потвърдено от пленените, както от единия, така и от другия пол и доказва честността на индианския характер.
	Тия събития, станали твърде отдавна, преди моето идване на бял свят, и хиляди още други, преминали в преданията, бяха достатъчни, за да разпалят моето въображение.
	Баща ми се преселил по-нататък в прекрасната долина на река Саскуехана в щата Ню Йорк, дето си купил много хубави нивя и решил да посвети остатъка от дните си на земеделие. Индианското име на тази долина е Ок-ка-го.
	Сега ние се намирахме най-близо до останалите индианци — _мохоки_ и _онейда_, които се оттеглили след своето поражение при Уайоминг.
	Плуговете на баща ми всеки ден изравяха в нивята черепи, стъклени гривни, каменни върхове от стрели и всичко това ми се донасяше от нашите работници и от съседите и аз си бях направил от тия старини един малък музей.
	На деветата или десетата си година аз вече отлично владеех едноцевната пушка, която ми беше подарил баща ми и убивах с нея толкова много патици, пъдпъдъци, фазани и белки, че бях зачудил всички ловци в окръга.
	Техните похвали силно възбудиха у мен желанието да убия елен, за което ми трябваше карабината на един от по-големите ми братя; от това оръжие аз можех да се възползувам само когато те се намират на училище в далечния град.
	Аз често посещавах развалините на старата воденица на _Биг Крийк_, дето отивах да ловя риба; там случайно забелязах много следи от рогачи (елени) и смятах това място за театър на бъдещите си действия. Там наблизо, в един дълбок дол, горист и тайнствен, се намираше соленият _извор_, който привличаше много тревопасни животни.
	Възбуден от забелязаните следи, а така също и от разказите на ловците за някакъв скорошен лов близо до воденицата, аз реших да си опитам късмета. Но както вече казах, в този случай беше необходима карабина, а пък баща ми беше забранил да пипам оръжията на братята си. Обаче ловджийската страст надделява над много неща и аз някак измъкнах скришом от къщи карабината на един от братята си. Снабден с такова оръжие и ловни принадлежности, аз се вмъкнах в дола при старата воденица и с трепет намерих _соления извор_, близо до който се разположих в гъстака.
	Но тук ми дойдоха на ум много от страшните ловджийски разкази за срещи с мечки и пантери и признавам си, че никак не гледах равнодушно на своята усамотеност. Най-подир реших да не пренощувам в това опасно място, даже и ако трябва да се откажа от драгоценния лов, за какъвто мечтаех толкова време.
	Всичките ми очаквания бяха напусто; вечерта настъпваше и бях започнал да мисля, че трябва вече да се върна. Но почти в същия миг дочух стъпки и видях отсреща огромен елен. Животното слизаше предпазливо от хълма и се приближаваше към извора, но се спираше от време на време, като че искаше да се запознае с местността.
	Кръвта ми закипя и почувствувах тръпки по цялото си тяло. А еленът все повече се приближаваше. Той дойде при извора и почна да пие — при мисълта, че настана минутата да действувам, необяснимо вълнение ме овладя всецяло. Пълната карабина лежеше при мен на камъка. Най-подир, след много безполезни опити, аз се прицелих, но преди да дръпна спусъка, тръпките отново ме овладяха. Като съзнавах, че не е възможно да действувам в такова състояние, аз реших да почакам, докато се поуспокоя. В тази минута ми хрумна една мисъл, от която усетих нови тръпки. Дотогава аз бях употребил моята пушка стотици пъти безопасно, но с карабина никога не бях стрелял. „Може би тя е много пълна — мислех си аз — и ще ритне силно, а твърде е възможно и да се пръсне! Но какво от това — трябва да се реша най-подир.“ И аз почнах да нагласявам карабината, но изведнъж неволно ме овладя трепет, което отново ме накара пак да се спра.
	В това време еленът се напи, възви се и изчезна в гъстака. „О, каква несполука! — си помислих аз — колко съм глупав и страхлив! Обаче да беше почакал още минута и щях да го убия, понеже сега никак не треперя.“
	Но ето еленът отново се появи при извора и сега много по-близо, отколкото преди. Този път се въоръжих с всичката си храброст и се готвех да се прицеля хубавичко, когато изведнъж — бум! — разнесе се гърмеж вляво от мен, и еленът, като подскочи, се простря мъртъв на земята…
	Аз отпуснах карабината и в същия миг — страшна изненада: появи се из близкия гъсталак грациозната фигура на един красив индианец. Той държеше в едната си ръка карабина, а с другата вадеше голям нож и бързо отиваше към убития елен. Като промуши изведнъж гръкляна на животното, извади тутакси ножа и издигна лова нагоре за краката, за да изтече кръвта. „О, ужас! — помислих си аз — Какво ще стане сега с мен!“
	Струва ми се, че през целия ми живот не ще се изличи от паметта ми впечатлението от тази необикновена и ненадейна сцена. Индианецът очисти кръвта от ножа с мъх, седна на един пън, запали си лулата и остана няколко минути така неподвижен.
	Не мога сега да си дам сметка какви чудни мисли минаваха в тая минута през главата ми. За пръв път в живота ми пред мен стоеше живата фигура на червенокож индианец. „Ако той ме види, аз съм изгубен — си мислех, — ще ме одере и изяде и моята майчица никога не ще узнае какво е станало с мен.“ При това аз вече не треперех — страхът беше отлетял от моята детинска душа и спокойно мислех за смъртта.
	Аз можех преспокойно да се прицеля, когато поискам. Като гледах голите рамене и шия на този човек, обърнат с лице към мен, тази мисъл блесна в мен като светкавица. „Стига само да дръпна спусъка и куршумът ще разпръсне целия ми страх.“ Обаче тази мисъл се смени с друга, по-добронамерена, когато той погледна със своите черни и проницателни очи към камъка, върху който седях аз. Хрисимото изражение на неговото лице покори моята детска душа и аз промених ужасното си намерение.
	Индианецът си изпуши лулата, събра и свърза четирите крака на елена, метна го на рамото си, взе си карабината и спокойно си замина през гъстака. Аз поседях още малко и си тръгнах за дома, но не по-предишния път, а направо през гората, изкатерих се по скалите и бързах да си отида, докато не се е стъмнило. Бледен и изплашен, като прекрачвах прага на нашата къща, можах само да извикам:
	— Аз видях индианец! Аз видях индианец!
	Понеже от много години насам никой не е видял нито един туземец по тия места, то и никой не повярва на моите думи и когато започнах да разправям подробно своето премеждие, моите слушатели свиваха рамене и си казваха:
	— Побъркало се е детето.
	Това много ме огорчи и аз си легнах разплакан. Но моята добра майчица дойде при мен и ме утеши.
	— Мило мое чедо — рече ми тя, — аз ти вярвам, вярвам, че си видял индианец.
	Нощта прекарах във вълнение и безсъница; едва призори заспах; но когато се събудих, Джони О’Нийл, верният наш слуга, разказа, че е видял при голямата ни ръжена нива как са се разположили някакви чергари — цигани.
	Не повярваха и на него, сиромаха.
	— Това прилича на басня — рече баща ми, — защото тъдява няма никакви цигани.
	— Аз видях тъй също и една голяма пантера — прибави Джони.
	— Вероятно това са индианци от Джорджия — заключи баща ми. При тия думи той стана, взе си шапката, взе и мен за ръка, повика и Джони и ние потеглихме към нашата голяма ръжена нива. Там видях моя индианец, който седеше на меча кожа с подвити под себе си крака и си пушеше лулата. Зад него стояха жена му и дъщеря му, около десетгодишна, украсени с нанизи от мъниста около шиите и увити в одеяла. Четири забити в земята кола, покрити отгоре със зверски кожи, съставляваха жилището на това семейство, което ги пазеше от слънцето, а пред шатрата гореше малък огън, над който се печеше дивеч.
	— Ето циганите — рече Джони.
	— Ето индианеца, тате! — извиках аз.
	Баща ми, който в младините си много време е живял близо до индианците и разбираше малко езика им, отговори:
	— Да, Джордж, ти си прав — това са индианци.
	— Това е той, същият човек, когото видях — добавих аз.
	Индианецът си пушеше лулата и втренчено гледаше към нас; при все че аз бях започнал вече да усещам вчерашния страх, когато видях как баща ми направо се приближи до него и му подаде ръката си и те си размениха кратките поздравления, и сетне индианецът ми стисна ръката — аз съвършено се успокоих.
	Индианецът говореше малко английски и свободно ни обясни, че той е от племето _Онейда_, живее близо до езерото _Каюга_, на около сто и петдесет мили от нас, и че се нарича _Он-о-гонг-уай_ (Великия юнак). Той ни покани да седнем при него, очука си лулата, напълни я отново с тютюн, запали я и подаде на баща ми, а сетне и на мен: това, както научих по-сетне, било знак за приятелство.
	Баща ми му разправи вчерашното ми премеждие при соления извор. Като свърши разказът, индианецът ме хвана за двете ръце и повтори няколко пъти: „Добър, добър, ловец!“ След това той си остави лулата, скри се за минута в гората и донесе оттам едно хубаво парче дивеч, което сложи до мен и като ме хвана за главата, рече:
	— На вас половината — много хубав.
	Той искаше да каже с това, че аз съм бил много добър ловец и че затова на мен се пада половината от елена. Този подарък още повече ме предразположи към индианеца. _Он-о-гонг-уай_ разказа на баща ми своята история и няколко приключения и аз разбрах причините, които са го накарали да пропътува няколкостотин мили из тия гористи страни, населени отчасти с опасни ловджийски банди, непримирими врагове на „диваците“, които те безжалостно убиват при всяка среща, ходейки за лов.
	Неговият баща се намирал между воините, участвували в боя при Уайоминг, които сетне, бидейки изгонени и преследвани от белите, се оттеглили при бреговете на _Саскуехана_, дето сега се намира остатъкът от племето им, населено между езерата _Онейда_ и _Каюга_.
	Когато те бягали нататък, _Он-о-гонг-уай_ бил на моите години и баща му оставил на него да носи много работи, ограбени от белите — между които и един много скъп и тежък предмет — _златен котел_.
	— Какво! — извика баща ми. — Наистина ли златен котел?
	— Да — отговори индианецът, — но слушайте сега. Белите войници вървяха по тия теснини — той посочи с ръка при тия думи — и по тия същите полета стана кръвопролитното сражение. Много бойци бяха паднали вече и от двете страни, когато едно ново отделение от бледолики войски се появи откъм север и стъпи в тази долина. Тогава на бедните индианци оставаше само едно средство за спасение — да оставят реката и всичките си лодки и да преминат през високите планини, дето се издигаха зад нас. От там ние се упътихме на тълпи за _Каюга_ и трябваше да вървим все по брега на тази река, която виждате. На този бряг нашите индианци закопаха много неща, които не можеха да носят със себе си, и аз видях как около това място, само че на отвъдната страна, моите родители закопаха в земята _златния котел_ и други предмети. Когато баща ми остаря и изнемощя, аз трябваше да ходя на лов и заради него и да го прехранвам, вследствие на което не ми оставаше време да дойда насам; но откакто той отиде при своите прадеди, аз се впуснах да пътешествувам и преминах този дълъг път дотук, за да потърся и изровя _златния котел_. Но аз виждам сега, че няма никаква възможност да го намеря, и това много ме огорчава… Ние закопахме златния котел до корена на един голям бор, при самия бряг, но всичките тогавашни дървета са изчезнали и на тяхно място расте гъста трева: де да търся аз сега? Много години пазих тази тайна, но сега сам виждам, че няма защо да я крия по-нататък, и това е твърде скръбно за мен… Аз извървях дълъг път, и този, който ми предстои, за да се върна, зная — пълен е с безбройни врагове. Тия зелени полета бяха тогава покрити с високи и красиви дървета — моите прадеди, тогава силни и многочислени, излизали тъдява на лов. Но ние сме сега малко, живеем твърде далеко от тука и сега сме ваши деца.
	Баща ми му зададе няколко въпроса относно _златния котел_. Индианецът ни показа с ръце приблизително неговата големина.
	— Ето толкова беше голям — рече той — и навярно струваше много скъпо.
	Баща ми се позамисли малко, после се обърна към мен и ми рече:
	— Джордж, я иди бързо у дома и поискай от майка си _малкия котел от жълта мед_ и го донеси тука, но по-скоро!
	Признавам си, че никога в живота си не съм изпълнявал тъй бързо, както този път, поръчките на когото и да било.
	Моят баща си припомнил, че преди няколко години един от нашите работници изровил от почвата с плуга един такъв меден котел при самия бряг на реката, на същото онова място, дето показваше индианецът, и този котел, който се намираше оттогава в нашата кухня, аз донесох и го сложих пред индианеца.
	Докато той го въртеше в ръцете си и разглеждаше от всички страни, баща ми разправи при какви обстоятелства е бил намерен котелът и че той не е златен, а меден, т.е. от един метал, който е по-малко твърд и много по-евтин. Индианецът, след като помълча няколко минути, въздъхна дълбоко, също като че позна изгубената му отдавна драгоценност; опита с ножа си съда няколко пъти по края и го сложи на земята; сетне, като дръпна от лулата си малко дим, рече на баща ми, че по всяка вероятност котелът трябва да е същият, само че две обстоятелства го смущават малко — първо, че котелът му се вижда по-малък, и второ — че той не е златен. Но той скоро се сети и каза, че бидейки тогава още малък, възможно е да му се е сторил котелът голям, а относно златото — той не знае неговите свойства, а видял само, че то е жълто и му казали, че е много скъпо. Той беше много наскърбен от резултата на несполучливото си пътешествие.
	Баща ми и мнозина от нашите съседи често посещаваха шатрата на индианците, а пък аз прекарвах там почти цялото си свободно време. Индианецът ме беше обикнал и ми показваше как се употребява стрелата и бойната секира.
	Честността на тия клетници скоро им спечели много приятели в околността; но не ще и дума, че те имаха и жестоки врагове, които под булото на лицемерието и уж да им услужват, обикаляха около тяхното временно жилище. Баща ми им подари едно друго, а пък аз всеки ден им носех разни лакомства и други припаси за ядене, които измолвах от майка си.
	Моят добър баща особено се грижеше за тяхната безопасност и мислеше по какъв начин да им помогне, за да се върнат в родните си места по съвсем друг път, когато ненадейно една утрин ни казаха, че никакъв дим не се издига вече в края на голямата наша ръжена нива, и в същото време в един кът от нашия двор намериха чудесен дивеч, в който беше втъкнато едно от ония пера, дето украсяваха главата на _Он-о-гонг-уай_.
	Бедният, заминал си по опасния дълъг път и в знак на приятелство и благодарност ни оставил подарък, а като не знаеше да си напише името — оставил ни едно от най-хубавите си украшения.
	— Индианците заминали! Индианците заминали! — се чуваше както у нас вкъщи, тъй и по съседите.
	Джони о’Нийл, като гледаше дивеча, украсен с орловото перо, рече:
	— Кълна се в честта си, господарю, че това не е циганин, а истински джентълмен!
	Подир няколко дена ние с дълбоко прискърбие научихме, че в _Рандолфската_ долина било намерено тялото на горкия _Он-о-гонг-уай_, пронизано с два куршума, в едно пусто и опасно място, не по-далеч от осем мили от нашата къща, през което той вероятно се бе упътил да се върне назад.
	Съдбата на жена му и дъщеря му завинаги остана неизвестна. Баща ми предполагаше, че те са в плен, и че като повод на това гнусно престъпление ще да е послужил слухът за _златния котел_. Не можаха да се намерят и никакви следи от нещастниците, макар че ги търсиха дълго време.


>	Глава III
>	Индианските племена. — Жилища, домакинство, облекло.

	В предишната глава аз разправих как се оформиха първите ми впечатления относно характера на индианците. Сега ще разкажа за своите скитания между тия народи и надявам се читателят основно ще се запознае с бита, нравите и обичаите на тия туземци.
	Голямата долина Мисисипи и Мисури, с всичките свои обширни полета, планини и езера съставлява почти половината на Северна Америка. На нейното изучаване аз посветих цели пет или шест години от живота си. През това време посетих много племена и между тях няколко от най-добрите в Америка, а може би и в целия свят. Най-главните от тях, най-многочислени и най-интересни, според мен, са: _сиуксите_, _чернокраките_, _кроу_, _манданите_, _поуните_, _оджибве_, _команчите_, _осейджите_ и _чокто_. В по-нататъшните ми пътешествия на запад от Скалистите планини ще посоча _флатхед (плоскоглавите)_, _апачите_, _шошоните_ и _арапахо_. Най-сетне на юг и Централна Америка видях _караибите_, _араваките_, _чаймасите_, _макушите_, _ботокудите_, _конибите_, _чикитите_, _мохосите_ и др.
	Сега ще поканя читателя да се пренесе заедно с мен в центъра на великата американска пустош, където хората и животните все още бродят в естествената си красота и първобитна независимост по обширните равнини на горна Мисури.
	_Сиукси_ (_дакота_) е едно от най-многочислените и най-могъщи племена на Северна Америка, което наброява около 25 000 души, разделени на 40 групи, всяка от които си има свой вожд, които пък се подчиняват на един общ главен вожд. Съветът на вождовете съставлява правителство. Такъв е обичаят почти у всичките племена.
	Няма индианци, които се обличат по-добре от тъй наречените _сиукси_, които живеят в по-добри жилища и имат по-добри коне. Те хващат дивите коне, които често минават по полята в многочислени стада, опитомяват ги и с тях отиват на война и на лов.
	Сиуксите, или повечето от тях, живеят по равнините и много лесно се снабдяват с бизонови кожи, покриват с тях своите жилища, които издигат във форма на палатки. Тия жилища за тях са по-удобни от грубите дървени хижи, по-лесно се правят, а главното е, че по-лесно се пренасят при минаване от една местност в друга.
	Има села от това племе, които се състоят от около четиристотин такива палатки, построени по този начин: поставят петнадесет или двадесет върлини конусообразно и ги покриват със също толкова бизонови кожи, съшити заедно, боядисани и украсени отгоре с разни шевици, което представлява доста оригинално, но приятно зрелище.
	В центъра на палатката е огнището; димът излиза от нарочно оставеното отверстие на върха; семейството спи нощно време на бизонови кожи, с крака към огнището. За да се влезе в такава колиба, наистина човек трябва да се наведе доста ниско, ала като влезе веднъж, освен че може свободно да се изправи, над него остава още цели двадесет фута* свободно пространство. Когато влезете вътре, никой от семейството не ще ви поздрави, колкото и важно да е вашето значение; всички ви гледат в краката, вместо да ви гледат в лицето, и ви канят да седнете. Постилат някоя дреха или рогозка за гостенина, но понеже столове не се намират у тях, то белият посетител някак се стеснява. Никак не ви е удобно да седнете на земята, а и когато седнете, то просто не знаете къде да си денете краката. За индианците този въпрос е много лесен — те обикновено сядат твърде леко и грациозно, като си подвият краката под себе си.
	[* Фут — британска мерна единица; равен на 30,48 см. — Б.ел.кор.]
	Мебелите в тия палатки са твърде скромни, но много любопитни. Щом влезете вътре, първото нещо, което ще привлече вниманието ви, са половин дузина твърде неучтиви псета, които лаят към вас озъбени и настръхнали, а зад тях надничат почти толкова деца, които при вашето влизане, странно и необичайно за тях, пищят от ужас.
	След като утихне тази врява, вие виждате вече други предмети: щитове, колчани, копия, седла, целебни торбички (амулети), патронташи, куки, люлки, бизонови маски за танц и много други предмети, закачени на ремъци по върлините.
	Обикновено се казва, че индианката е робиня на мъжа си, и че върху нея лежи цялата домашна работа. Относно първото мнение аз не съм съгласен, а що се отнася до второто, то не ще съмнение, че на нея й се налага да върши много работи, понеже винаги е вкъщи.
	Да хвърлим един бърз поглед върху архитектурата и на другите племена.
	_Кроу_, _чернокраките_, _омаха_, _команчите_ и другите племена, които живеят около пасбищата на бизоните, имат също такива шатри, каквито са у племето _сиукси_ и живеят почти като тях. Основният материал на всичките им сгради са кожите.
	_Поуните_ е голямо племе, което живее покрай притоците на _Червена река_ в западен Тексас. Това племе пък прави своите колиби от дълги полски треви, които трупат върху върлини, забити в земята и наведени горе; те много приличат на сламени бордеи (земници). Такива също са колибите и на _кайовите_ и _уичита_.
	_Манданите_ в горна Мисури, _минатарите_ и _арикара_ са единствените, които правят своите жилища от глина, и почти всичките по еднакъв начин и еднотипно.
	В противоположност на _сиуксите_ и на другите чергарски племена, които живеят в кожени палатки, те живеят в постоянни села и строят своите жилища по-солидни; освен това, те имат обичай и да укрепват против неприятелите своите села, като ги правят винаги покрай реките и ги заграждат наоколо с плет.
	В някои големи села на _манданите_ аз съм измервал техните жилища и най-малките от тях имаха четиридесет и пет фута в диаметър; а по-големите достигат и до шейсет фута. Огнището, както и в палатките на _сиуксите_, винаги се намира посред хижата и димът излиза навън през оставеното на върха отверстие.


>	Глава IV
>	Индиански воини. — Оръжие, облекло и военно украшение. — Окадяване на щита. — Сигнали и военнопленници. — Скалп. — Калюмета на мира.

	Сега ще опиша индианските _воини_. С това звание се удостоява само онзи, който е сполучил да се снабди със скалп.
	Всяко индианско племе е и отделна община, заобиколена от други племена, с които тя постоянно е на бойна нога, вследствие на много причини, които не съществуват до такава степен у цивилизованите народи.
	Местностите, в които те отиват на лов, нямат определени граници — и това обстоятелство ги излага на нападения от страна на враговете им. Друга по-главна, по-могъща причина за война е — желанието им да се отличат, да се прославят, на което желание се покоряват всички индиански воини, понеже за да може да заслужи отличие един индиански воин между съплеменниците си, необходими са славни военни подвизи.
	Всяко племе има свой граждански и военен вожд и всички младежи са воини или герои. Във време на война вождът поема командуването и води своите войски в сражение; цялата му войска се състои от доброволци, които всяка минута са свободни да го напуснат, ако не беше страхът от безчестието след завръщането.
	Бойните дрехи и украса са много характерни. Нито един воин от всички индиански племена на Америка не отива на война без своя боен костюм и без _бойна украса_. Бойното им облекло е такова, което всеки смята за по-удобно, да може с него по-лесно да владее оръжията си и да му позволява свободно движение. Украсата пък се състои в най-предпочитаните от тях фантастични шарки с различен цвят, изрисувани по тялото им.
	Всеки воин си има свои особени, специални шарки, по които другарите му го познават от такова голямо разстояние, от което не биха го познали по естествените му признаци — толкова си приличат те един с друг, когато се сражават голи.
	Оръжието им се състои от лъкове, стрели, копия и секири, а лявата си страна те прикриват с щит, който държат в ръка. Щита си правят от бизонова кожа, одрана от шията на животното, дето тя е най-дебела. Той ги запазва от стрелите, даже и от куршуми, най-вече, когато го държат в наклонено положение — способ, в който те са много изкусни. Щитовете си индианците украсяват и шарят по хиляди различни начини, даже често пъти набождат по тях орлови пера и рисуват изображенията на целебните си торбички.
	_Окадяването на щита!_ Чувал ли си, читателю, някога такава дума? Разбира се — не. Обаче това е една от най-важните церемонии у индианците.
	Всеки млад индианец, когато достигне на шестнадесет или осемнадесет годишна възраст, трябва да отиде на война и за това има нужда от щит — _трябва да има такъв_, понеже без него не може да участвува в сражение. Разбира се, че той може и да си го купи, _но добитият по такъв начин щит, не би могъл да го опази_: така че той трябва сам да си го направи. За тази цел младият индианец е длъжен да убие със собствената си ръка един бизон или някой стар див бик — но с пушка ли мислите? — Не, понеже това може да го направи и едно дете! Той трябва да го убие със стрела, да му одере кожата и _от нея да си направи щит_!
	През 1836 година аз бях поканен веднъж на такава церемония в едно голямо село на _команчи_. В единия край на селото се беше събрала тълпа от индианци, които образуваха голям кръг от сто крачки в диаметър около една окръжност, начертана на земята. В средата на този кръг един млад индианец се въртеше около яма, изкопана в земята, в която гореше огън, и опъваше над нея на колове къс бизонова кожа. От тази кожа той трябваше да си направи щит. Върху нагорещената кожа младият индианец ръсеше желатин, изваден от копитата на животното; желатинът се употребяваше в случая, за да придаде на кожата нужната твърдост.
	При тази церемония присъствуваха всичките воини на селото в пълно бойно облекло и украса. Докосвайки се един друг с щитовете си, те образуваха нещо като верига и така танцуваха около _новобранеца_. Всеки от тях, като минаваше, разклащаше секирата, тоягата и щита си, като при това хвалеше чудесните свойства на своя щит и призоваваше _духа на огъня_ да придаде достатъчна якост и сила на новоокадения щит, за да пази новобранеца от неприятелските оръжия.
	Индианците обикновено се бият на малки отреди, под командата на своя вожд, с цел да отмъстят за някоя несправедливост или жестокост на неприятеля. Те често пъти се задоволяват от победата си с няколко кичура косми, откъснати с кожата от неприятелските глави, и сетне се връщат да празнуват танца на „скалпа“ и други церемонии в присъствието на цялото село.
	Поради многочислеността на индианските племена и естеството на оръжията им военните хитрости у тях имат по-голямо значение, отколкото у белите; и в това те показват изумително умение и изобретателност.
	При сблъскване с редовни войски хитростта на индианската стратегия често е наричана _измяна_, защото те предпочитат да се спотайват из удобните места в засада или да направят някое внезапно нападение, отколкото да се впущат в сражение на открито поле, т.е. да се наредят пред оръдията на белите, за да ги изтребят като мухи!
	Това обвинение е неоснователно: неравенството на оръжията достатъчно оправдава способа им, по който те си водят войната.
	В целия свят няма по-храбри хора от американските индианци, когато те знаят, че се сражават с еднакви оръжия. Тяхната извънредна опитност да причакат, да издебнат неприятеля или да избегнат преследването в случай на нужда — са непостижими за разбиране от ония, които не познават техния живот.
	По време на война те употребяват много остроумни и интересни сигнали. Известният почти на всички _боен вик_ на индианците се употребява от всяко племе както в Северна, така и в Южна Америка. Това е остър и пронизителен звук, бързите вибрации на който зависят от действието на дланта или пръстите над устата. В звука сам по себе няма нищо страшно, но той се чува на далечно разстояние даже и при най-оглушителния шум на сражението. В мирно време никому не се позволява да издава такъв вик — освен при военния танц и други церемонии, в присъствието на вождовете. Това е установено поради страха, да не би да се повтори от караулите, които пазят по околните височини, или от другарите им, излезли на лов, и да предизвика някоя безполезна, а често пъти и опасна тревога.
	_Бойното изсвирване_ пък е друг любопитен сигнал. У всеки вожд, когато отива на война, има по една малка пищялка, направена от бедрената кост на дива пуйка. Тази пищялка издава от двата си края съвършено различни звуци, толкова остри и пронизителни и толкова неприличащи на бойния вик, щото човек може да ги различи от много далечно разстояние: с единия край на пищялката се дава сигнал за нападение, а с другия — за отстъпление. Всеки воин е длъжен непременно да знае тия сигнали.
	Те употребяват така също и знаци. У всички племена белият цвят служи за знак на примирие, на мир, а червеният — на война. Белият знак се уважава от тях като светиня и прикритият с него неприятел се ползува с безопасност посред най-разпалената сеч.
	Но може би някои ще кажат, че те употребяват _жестокостта на скалпа_! Аз не виждам в това някаква особена жестокост. Какво нещо е скалп? То е един къс кожа, одрана от черепа на убит човек. Жестокостта се състои в убийството, обаче ние, макар и да сме християни, често пъти убиваме хиляди подобни нам човешки същества в едно сражение. Да се одере едно късче кожа от главата на мъртъв човек е повече отвратително, отколкото жестоко. У индианците това представлява военен трофей: _скалпът_ трябва да се одере от главата на убития враг от собствената ръка на оногова, който носи този трофей. Що се отнася до поведението им с пленените, то наистина диваците са се отнасяли с тях жестоко, но това е било в отдавна миналите времена, а сега те си разменят пленените тъй, както и цивилизованите народи.
	Когато ще се сключи мир, вождовете и бойците се събират под бялото знаме. Представителите от двата лагера сядат в два полукръга, лице срещу лице; техните глави са украсени с по две орлови пера, едното бяло, другото пък потопено в кръв — символи, които означават, че те са готови еднакво както за война, тъй и за мир. При тия договори се употребява _калюмет_ или лулата на мира. _Калюмет_ всъщност значи свещена лула, която има и съвършено особена, свойствена й форма. Тя е обществена принадлежност, пази се, изважда се и се употребява само при тия тържествени случаи.
	Посред кръга, образуван от вождовете и бойците, събрани да водят преговори, калюметът, пълен с тютюн, лежи на две пръчици и чака да се сключи мира. Подир мира, първо вождовете, а след тях и бойците от двете племена, пушат от свещената лула в знак на тържествено съгласие с предложения мир. Договорите им са словесни, разбира се, понеже инак не може и да бъде при отсъствието на всяка писменост, и като запушат от свещената лула е все едно, че са _подписали договора_, който се и счита ненарушим.


>	Глава V
>	Лечители и лекове. — Личности, които докарват и спират дъжда.

	Животът на индианците има много различни прояви, но ние ще опишем само най-интересните.
	Американските индианци повече или по малко са суеверен народ; те имат своите лечители, които знаят свойството на тревите, корените и минералите. Те тъй също се ползуват с правото да практикуват и чудодейни лечения посредством _магии_, до които прибягват, когато церовете им не могат да излекуват болния.
	Лечителят — изпълнител на различни тайнства, обикновено не отива на война, а остава дома при жените и децата и печели лаври сред домашните блага. Той често, без всякакъв риск за живота си, добива по-голямо влияние от самия вожд, стига само да притежава известна похватност в своите фокуси, които толкова лесно се изпълняват пред суеверните и лековерни хора; те вземат за чиста истина неговите чудеса — впрочем те и не ги оспорват никога.
	Когато служих в едно американско търговско дружество в горна Мисури, имах случай да се запозная с практиката на един такъв доктор от _чернокраките_. Облечен в кожа от сива мечка, той упражняваше своето изкуство над умиращ индианец, като при това правеше всевъзможни треперливи движения, и издаваше страшен, ужасен рев. Той обръщаше издъхващия, прострян на земята и подскачаше около него на четири крака като мечка.
	Едва ли има нещо, до което не биха прибягнали тия доктори. В случай на несполука те не се стесняват ни най-малко пред такива суеверни хора, каквито са техните клиенти, и отдават несполуката си ту на лошия час, ту на годишните времена, а най-често на самия болен, когото обвиняват в недостатъчна вяра, което попречило на излекуването му.
	Всеки от тия лечители се натруфя по най-ужасен начин, за да изпълни своите длъжности. На него вие ще видите кожи от различни животни: и влечуги, и птици, и копито на антилопа, нокти и клюнове, сухи жаби, прилепи и много още други такива, с които той допълня своя безкраен, но страшен накит. Притурете при това и ужасния шум, който произвежда този страшен лечител като се върти, подскача и танцува около умиращия. Но трябва да се каже и това, че лечителят облича своя страшен костюм само при последното посещение на болния и когато го видят, че минава с такъв накит през селото, жителите вече знаят в какво състояние се намира болният, и от съчувствие, тъй също и по навик те се събират около него в гъста тълпа и издават сърцераздирателни вопли.
	Нито един индианец не умира без тази страшна врява и клетви, щом има наблизо лечител. Но тия шарлатани, както аз се убедих впоследствие, много пъти умеят да преобръщат тази печална церемония в тържество за себе си. Те като забележат, че болният почне да оздравява, веднага свикват населението да присъствува при възкръсването на болния.
	Такъв успех пред очите на цялото население е достатъчен, за да получи лечителят не само големи подаръци, които му обезпечават съществуванието, но и да си създаде широка известност. Ако ли пък болният умре, което се случва най-често, то лечителят се счита длъжен да утешава роднините на покойния, като ги уверява, че Великият Дух, по неведоми за смъртните причини, повикал последния при себе си и че поради това всичките церове са останали безсилни.
	Тия магьосници се срещат у всички племена и без изключение изпълняват своята определена служба — да _предсказват_, _магьосват_ и _свещенодействуват_. Те изпълняват всичките религиозни церемонии, които са твърде многочислени; те имат и право да заседават с вождовете в племенния съвет. Поради това тяхното влияние е много голямо и за един пътешественик е твърде важно да спечели разположението на такива личности, което е равносилно на най-редовния паспорт в европейските държави.
	Мъките, които претърпяват тия личности, за да получат докторска диплома, са тъй също разнообразни и чудни, в което всеки ще се убеди от следващите два примера.
	В едно голямо село при горна Мисури, имах случай да видя една многочислена тълпа, събрана около един човек, който се мъчеше да убеди събраното население в своите докторски способности. Операцията, на която се излагаше той с тази цел, беше тъй нареченото — _гледане на слънцето_.
	Този досущ гол човек лежеше над земята върху дебели върви, които бяха прекарани под гръдните му мускули, вързани за въжета, а те — за върлини, забити здраво в земята, които се огъваха под тежестта на бъдещия „доктор“. Той лежеше на гърба си и цялото му тяло едва докосваше земята. В едната си ръка държеше колчан, а в другата — лък и стрела и в това положение се мъчеше да гледа в слънцето от изгрев до залез, следейки внимателно неговото движение, като си обръщаше подир него лицето постепенно посред окръжаващата го тълпа. Приятелите му в това време го възхваляваха с песни; те възпяваха геройските му подвизи през живота, добродетелите му, биеха тъпани и го обсипваха с подаръци, за да ободрят и оживят отслабналите му сили; а в същото време пък неприятелите и неверующите му се присмиваха и се стараеха с всички средства да го обезкуражат и му причинят несполука. Обаче той все пак надви всички мъчнотии и не си сне погледа от слънцето до вечерта, без да отслабне и без да мигне и по този начин доказа с извънредна упоритост, че _Великият Дух го е поддържал_ и че той е велик лечител. Но ако той по каквато и да е причина отпадне физически и не издържи това самоизтезание, даже в минутата, когато почти си е достигнал целта, би получил в награда подсвирквания, подигравки и въобще би се изложил на всевъзможни унижения не само тогава, но и резките на гърдите му биха служили като неизгладим печат за неговата дързост и несполука.
	Както вижда читателят, това самоизтезание е доста опасно, поради което и малко кандидати се излагат на подобен изпит.
	А ето и другият, по-лек способ и разбира се — еднакво ефикасен с първия по своите резултати. Аз имах случай да видя и този способ у индианците _понка_ в горна Мисури.
	_Хонгс-кай-де_, млад храбър воин, син на вожд, намислил да се ожени за четири жени в един ден. Бащата казал на сина си, че той вече е пълнолетен, и даже нещо повече — подарил му девет коня, един хубав вигвам (шатра) и други предмети. Аз и майор Санфорд, агент на нашето правителство, бяхме щастливи да присъствуваме на една забавна сцена над един хълм в края на селото, дето _Хонгс-кай-де_ беше събрал своето племе.
	Най-напред той отишъл при един от второстепенните вождове, баща на едно хубавичко момиче, и поискал ръката на дъщеря му в замяна на два коня и други предмети. Подир това те се споразумели за деня, часа и мястото за сключването на брака.
	_Хонгс-кай-де_ отишъл при друг вожд, сетне при трети и четвърти, всеки от които имал също така хубавичка дъщеря, и се споразумял с тях по същия начин, както с първия, като им назначил среща в същия час и на същото място.
	В определеното време той покани всичките си съселяни на сватба, която трябваше да стане тъкмо по обяд. Хълмът, буквално покрит със зрители, представляваше интересно зрелище. Вождовете седяха на земята и така образуваха един тесен кръг, посред който трябваше да се извърши предстоящата церемония.
	В определения час героят на деня — _Хонгс-кай-де_, наскоро произведен във вожд от баща си — който се бе отказал от това звание в полза на сина си, — се яви украсен с разкошни пера и се спря величествено посред кръга на вождовете; след това той се обърна към онзи от тях, с когото се бе условил най-напред и който беше довел дъщеря си в специална премяна, и му рече:
	— Приятелю, ти ми обеща ръката на дъщеря си днес, а пък аз трябва да ти дам в замяна два коня. Тъй ли е?
	— Да — отговори вождът.
	— Конете са тук — заповядай да си ги вземеш; а сега дай ми дъщеря си, която обеща.
	Вождът стана, поведе дъщеря си и тури ръката й в ръката на зетя, когото тълпата поздравяваше с гръмогласни викове. Подир това всички искаха да се разотидат, но зетят с едно движение на ръката си ги спря и им каза:
	— Приятели мои, потърпете още малко!
	И като се обърна към втория вожд, с когото се бе споразумял, рече му:
	— Любезни приятелю, ти се съгласи да ми дадеш днес своята хубава дъщеря за съпруга, а пък аз обещах да ти дам в замяна два коня. Тъй ли е?
	— Да — отговори вождът.
	— В такъв случай аз очаквам да си изпълниш обещанието — искам твоята прелестна дъщеря.
	Вождът стана, поведе дъщеря си, както първият, и сложи ръката й в ръката на зетя. Последният се обърна по същия начин към останалите двама вождове и последователно получи още две млади момичета. Тогава той, хванал във всяка ръка по две младички и хубавички девойчета — свои съпруги — извика:
	— Прави ли ме днешният ден достоен за лечител? Мигар аз не заслужавам това звание? Моят баща днес ме провъзгласи и за вожд на _понките_. Нима аз не съм вече _лечител вожд_?
	— Хау! Хау! (Вярно! Вярно!)
	_Хонгс-кай-де_ слезе от тържествения хълм и поведе към селото четирите си хубавички жени, които просто блестяха със своята младост и разкошен накит, последван от всичките зрители. Той скоро стигна до своята шатра, дето остана да се весели със своите младички съпруги.
	Аз вече казах, че лечителите се залавят за всичко, даже и за най-невъзможното. Така аз научих у племето _мандани_, че те имали много изкусни хора, които докарвали и спирали дъжда. Едни от тях даже сполучили да станат лечители по този начин, т.е. като докарвали дъжд всред най-голяма суша; други пък го спирали, когато той им причинявал вече вреда със своята продължителност.
	Когато периодът на необикновената суша застрашава техните посеви (кукуруз и др. стопански растения), то лечителите се събират в _докторския_ дом — една голяма шатра, предназначена за действията на лечителите, за заседания и прочее и като седнат около огъня, пушат _калюмета_ и молят Великия Дух да им изпрати небесната вода, а в същото време няколко младежи си предлагат услугите да се опитат да предизвикат дъжд.
	Всеки от тия младежи, повикани един подир друг по жребий, се възкачва над шатрата при изгрев-слънце и с лък и стрела в ръце, зад прикритието на щита, се обръща към облаците и иска от тях дъжд, като ги ругае и заплашва със своя лък, в случай че не го послушат. И онзи, който през целия ден безплодно се е подвизавал по този начин горе над шатрата, в присъствието на събраната около него тълпа, и вечерта слезе оттам, без всякакъв успех — се награждава от страна на зрителите с освиркване и подигравки. Освен това той повече не може да претендира за лечителско звание, понеже става явно, че _неговите знания са безсилни_.
	Подир многодневни безполезни опити при ясно време, най-сетне случва се някой новак да започне своите ругатни и клетви когато гъсти облаци се издигат на небосклона. И ето че из цялото село се мълви как неговите _знания са благотворни_. Цялото племе се събира около него да го гледа как той гордо си опъва лъка срещу облаците, като при това им заповядва да излеят своите води. Когато най-подир той види, че някъде наблизо завали, тогава с едно пъргаво движение показва, като че пуща стрелата, която майсторски сполучва да скрие, и казва, като посочва с ръка нататък:
	— Е, мои съселяни, вие видяхте къде хвръкна моята стрела; сега вече облакът е пробит и вие ще имате дъжд колкото искате.
	И действително дъждът започва да се лее, учудената тълпа се крие във вигвамите си, но щастливият дебютант остава на покрива, продължава да пронизва въздуха със стрели, като заповядва на дъжда да се лее, докато се измокри съвсем и докато съплеменниците му се преситят на дъжд. Когато слезе от покрива, той е вече „лечител“. Предишните „лечители“ го поканват да се веселят заедно и му дават името ши-ши-куан, т.е. докторско звание. Тук трябва да се каже, че лицата, които са сполучили веднъж да „докарат дъжда“, не се наемат повече да повторят този подвиг.
	— Цялото село — казват те — видя как ние докарахме дъжда, с което доказахме какво сме в състояние да направим; а сега трябва да предоставяме такива случаи на други млади хора.
	Една от най-важните и твърде оригинална необходимост в индианския живот представлява _амулета_ или целебната торбичка (нещо като муска). Тази любопитна принадлежност не е преимущество само на лечителите, а всеки има право да притежава такава — от най-стария до най-младия. Всеки младеж, като стигне петнадесетгодишна възраст, напуща за много дни бащината си стряха, без да причини с това ни най-малко безпокойство някому. Всички предполагат, че той е отишъл да търси своя идол, и това е достатъчно, за да ги успокои. През това време той пости, лишенията изострят въображението му, и първото животно, било то четириного, влечуго или птица, което се появи в съзнанието му, младият индианец избира за свой мистичен пазител, за тайнствен покровител през целия му живот, като си въобразява, че тази мисъл му е внушена от Великия Дух.
	Най-подир той се връща у дома си и разправя на домашните си своето прозрение, а родителите му дават угощение в негова чест: всички роднини и негови приятели, които той сам си избира, се поканват на празника и те го поздравяват с успеха му. След като свърши угощението, той се впуща да търси определеното животно, улавя го с примка или по какъвто и да е друг начин, одира му кожата и от нея си приготвя целебната торбичка. Подир това през целия си живот той вече не я сваля от себе си като светиня, която го покровителствува при всички опасности и на която той приписва и щастието, и успехите си. Той даже вярва, че неговата светиня ще го придружава и в отвъдното и там също ще го покровителствува.
	Ако някой отиде на война без своята светиня, своята целебна торбичка, той предварително е убеден в своето поражение. Да я изгуби в боя и да се върне без нея — е безчестно за всеки воин, докато не се снабди с друга, пак във време на бой, и то трябва да присвои непременно светинята на своя противник, когото е убил със собствената си ръка. Обаче онзи, който има нещастието да изгуби тази своя светиня не във война, а в обикновено време, някъде другаде, то за него няма никаква възможност вече да се снабди с друга по никакъв начин.
	_Целебната торбичка_ на индианеца не се купува с пари.


>	Глава VI
>	Истинският цвят на индианците. — Дивите коне и бизони. — Прерията.

	Цветът на индианците, който често изглежда червен, жълт, а най-често бронзов, не отговаря досущ нито на едно от тия цветове; по-скоро той може да се сравни с цвета на канелата. Телосложението им въобще е пропорционално и формите съвършено правилни. Те в това отношение значително превъзхождат цивилизованите племена и това свое превъзходство индианците постигат с постоянно упражнение на своите голи крайници на открито и отчасти с отсъствието на дебели дрехи, от които винаги отслабват мускулите. За това много спомага тъй също и общоприетия у североамериканските индианци способ за първоначалното отглеждане на децата, през първите шест месеца или по-вярно — през първата година на съществуването им. Те си държат децата в люлка, дето гръбнакът и крайниците на детето лежат опънати, без да вземат такова положение, което би ги загрозило — обезобразило.
	На почти всички американски индианци косата е черна и въпреки разпространеното мнение, може да се каже, у всички е тънка и мека като коприна. Очите им, макар наглед и да са черни, по-скоро са тъмнокестеняви; а необикновено равните им зъби си остават бели и здрави даже в преклонна възраст. Червенокожи са ги нарекли вероятно затова, че употребяват жълтата и червена бои (охра* и киновар**) — с които си шарят лицето и тялото. Този обичай е присъщ на всички племена. Боите си те размесват с меча мас и с помощта на едно малко огледалце изрисуват тялото си, като за целта употребяват пръстите си, вместо четка. Това рисуване се смята у тях като част от облеклото им и рядко се среща индианец, който да излезе сутрин, без да употреби цял час и даже повече време за личния си тоалет. Те биха счели за неприлично да се покаже някой ненамазан, с незагладена прическа и с ненашарено лице и крайници.
	[* Охра — цвят, който обикновено е описван като златистожълт или бледо жълто-кафяв. — Б.ел.кор.]
	[** Цинобър (наричан също киновар) — минерал с червен цвят, съдържащ живачен сулфид. — Б.ел.кор.]
	Може би мнозина ще кажат, че тия грижи им отнемат много време; та те в същност нямат и кой знае каква работа. Те живеят в местности, пълни с бизони и диви коне, и ловът на тия животни заедно с войните съставляват най-главното занятие в техния живот.
	Дивите коне, които без съмнение са били закарани в Америка от испанците при завоюването на Мексико, се развъдили из полята до петдесет и един градуса северна ширина. Индианците ги хващат, опитомяват ги и посредством тях много лесно убиват бизони — а тъй също и друг дивеч; те ги употребяват още и на война, а най-доброто е, че тия животни, като им осигуряват приятни и здравословни упражнения из обширните полета, способствуват да се развият силите и мъжествената красота на индианското племе.
	Бизонът означава всичко за индианците; той им служи за храна и облекло, а от кожата му си правят жилища — с една дума — те извличат от него средства не само за най-насъщните си потребности в живота, но и за известен комфорт. Езикът и шията на това животно се считат за най-вкусни, а другите месести части са равностойни на най-хубавото говеждо месо. От жилите на това животно те правят и много хубави тетива за лъковете си; плещните кости пък се употребяват за основи на индианските седла; от костите му изкарват чудесно масло; от копитата пък много силен клей, който употребяват при изработването на великолепните си лъкове и други оръжия.
	Тия толкова полезни животни се скитат из неизмеримите поля, винаги покрити със сочна и вкусна паша, дето тъй също пасат и дивите коне, често пъти в стада от няколко хиляди добитъка. Не е трудно да се разбере как тази страна има всичко необходимо за удобния и независим живот на индианците и навярно тази ще да е причината, дето по тия места най-много се срещат здрави и красиви племена в Америка, а може би и в целия свят.
	Сега, като се запознахме вече донякъде с бита, нравите и обичаите на индианците, да се вдълбочим и в американската прерия.
	Като се качим на парахода отнякъде в горна Мисури, ние слизаме малко надолу и спираме на брега. Там стъпваме на сушата, упътваме се нагоре по стръмнините, изпъстрени с множество цветя, и вървим така между жълти, сини и червени лилии, без да обръщаме внимание на миризливите теменуги и зрелите малини, които хрущят под краката ни. Като стигнем върха на гористия бряг, хвърляме един поглед на обширното зелено море, което се разстила пред нас. Погледът ви се губи в безкрайните зелени вълни, изпъстрени с най-разнообразни цветя, които се простират до синкавите предели на небосклона. Оттам ние се качваме на конете и летим на запад или на изток. Ето че един глухар хвръква изпод краката ни; ето я там и бързата антилопа; изплашеният елен пък издава своето леговище; по-нататък огромният вълк, сърдит и грозен, се облизва от глад, козината му настръхва по гърба, когато се спира да ни гледа и почва да души и върви по следите ни. Но ако продължим да вървим нататък, ще видим северния елен — това благородно животно, което, щом ви усети или види, че наближавате, спуща се да бяга през глава и изчезва надалеч, клатейки огромните си рога. Тук се чува лаят на малките прерийни кучета, там чудовищната и страшна гърмяща змия се е свила на колело, готова да се хвърли върху човека. Ние продължаваме пътя си, а стадо от диви коне поглеждат към нас със своите огнени очи и летят като светкавици нататък с вирнати нагоре опашки и гриви. Отиваме още по-нататък, и ето че там много далеко една тясна черна ивица покрива целия небосклон, а отдясно над земята се издига сив облак. „Дали това не е пожар?“ — се питаме ние. Не. Тясната черна ивица — това са гривите на стадо бизони, а облакът е праха, който те вдигат с краката си, като бягат вкупом от преследването на индианците. Възчерната ивица се изгубва, но облакът все още се вдига и издава посоката, по която бягат бизоните. Най-подир ние виждаме нещо като петна, които идат към нас от разни посоки и които очевидно ни приближават; скоро след това виждаме и зелената повърхност на едно поле, което изглежда като да е разкопано; преследваното стадо е минало оттук и на много места се търкалят черни тела, при които се спират конници и скачат на земята. Те са повече от сто човека, весели и радостни от сполучливия лов. На конете им няма нито седла, нито стремена; въоръжени са само с лъкове и копия. Те всички приятелски ни подават ръцете си, но нашите коне се плашат от техните и ние побързваме да слезем, за да не ни хвърлят на земята. Слизат и индианците от конете си и ние се поздравяваме и прегръщаме. Подир това всички сядаме на земята, лулата задимява и минава от ръка на ръка поред. Ние приятелски се впущаме в мирен разговор с племето _сиукси_. Скоро в далечината се показва една неопределена пъстра тълпа; тя наближава и ние виждаме, че това са няколкостотин жени и деца, подир които вървят два пъти повече кучета; всички те идат да приберат бизоните, да им одерат кожата и да ги пренесат във вигвамите си. Мъжете — ловци като си отпочиват малко, стават и ни поканват в своето село. Ние възсядаме конете си и отиваме подир тях, а жените, децата и псетата остават там да си гледат работата.
	Селото се състои от вигвами — шатри, покрити с кожи. Посреща ни вождът, с когото сядаме на меки кожи или рогозки и пушим лулата; възрадваните пък ловци имат грижата да ни нагостят. За конете си ние никак не мислим — за тях се грижат синовете и роднините на вожда. Но къде сме ние? Целият път, който сме извървели, не ни е отнел повече от едно денонощие; а можем да пътуваме така цели седмици, цели месеци, без да видим края на това поле…


>	Глава VII
>	Лов, хващането и опитомяването на дивите коне. — Лов на бизони.

	Дивите коне са едни от най-страхливите животни; те се движат, както вече казах, из полята на големи стада. За тях се знае, че усещат приближаването на човека от една миля, _даже без да духа вятърът откъм него_, когато елена можем да наближим до половин миля, а бизона и елена често пъти до стотина разкрача*. Затова не малко усилия употребяват индианците докато ги уловят със своята примка, която хвърлят на дивото животно (коня), щом го наближат с конете си. Тяхната примка е направена от яко ремъчно въже, което обикновено мятат върху шията на животното. Щом индианецът прекара примката, тя стяга шията на дивия кон, а той почва полека-лека да поспира своя, и така събаря задушения пленник. Тогава дивият кон се намира напълно в ръцете на своя победител, който още там пристъпва към неговото усмиряване. Преди всичко той тутакси свързва предните му крака и едва успяло животното да си отвори устата, за да си отдъхне по-свободно — човекът му надява юздата. Индианецът постепенно разхлабва примката, при което дивият кон усеща, че е в състояние да се вдигне, но неговият победител държи здраво в ръцете си юздата. Тук започва борбата, в която бедното животно сполучва само да се вдигне на предните си крака, които са здраво свързани, и е принудено да остане тъй — седешком. За да може се изправи и на задните си крака, то трябва да си издигне главата много нагоре, но не може да направи това, понеже индианецът увисва с всичката си тежест на юздата… След кратка борба дивият кон не може да измени положението си — да се изправи и на задните си крака, а индианецът се приближава полека-лека към него и със страшни, оглушителни крясъци плаши дивото животно. Когато най-подир той се доближи съвсем до него, започва да милва ноздрите му, после изведнъж му покрива очите с ръце, докато най-сетне главите им се докосват, и индианецът започва да духа в ноздрите на коня. Щом те така си разменят диханието, изведнъж страхът на дивия кон намалява и той започва да усеща към победителя си един вид благоразположение. Индианецът може да му глади вече гривата и да го гали, а подир петнадесет или двадесет минути, той вече смело го възсяда. Клетото животно като че изпитва желание да избяга, но се привързва към своя господар и усеща диханието му, което му действува по непреодолим начин.
	[* Разкрач (_остар._) — разстоянието между двата крака по дължината на едно пристъпване напред, което обикновено служи за мярка. — Б.ел.кор.]
	Аз много пъти съм бил зрител на тия сцени и те винаги са ме учудвали. Преди всичко се изискват необикновени усилия, за да се хване дивия кон, сетне настъпва страшната борба, която прави на човека толкова тежко впечатление; но скоро настъпва приятното зрелище, в което упорството се побеждава от благото отнасяне и изведнъж възниква тайнствена връзка между двама доскоро непримирими врагове.
	Но още по-интересни са _шайените_, професионални укротители на диви коне, когато те залавят жертвата си с песни. Ето как започват те своя лов. Най-напред индианецът се вмъква с коня си посред стадо от диви коне, отцепва от стадото някое уплашено животно, принуждава го да се отдалечи на ляво или на дясно, тогава слиза от своя кон, връзва му юздата някъде или го оставя на приятеля си да го пази, и тръгва пеша подир отлъчилия се кон. Той е почти гол, на лявата му ръка виси примка, а в дясната си държи камшик; за себе си носи малко сушена месна храна, от която си похапва като върви: така индианецът може цял ден да преследва животното, което бяга от него с все сили. Отделен от стадото и принуден да бяга непрестанно цял ден в разни посоки, клетият кон най-подир се уморява. Отначало той бързо се досеща къде се намира противникът му, който така неотстъпно го преследва, и препуска с все сили; на разстояние половин миля той се спира и гледа неприятеля, който постоянно напредва със своя равномерен вървеж. Конят с голям страх отново се спуща да бяга с неимоверна бързина, сетне пак се спира, и пак хуква наново; това се повтаря много пъти — все на по-късо и по-късо разстояние, силите почват да му изменят вече, той се усеща много уморен, докато изкусният му преследвач със своето неизменно хладнокръвие неусетно преодолява разстоянията. Всички индианци знаят, че дивите коне, еленът, лосът и други животни по необяснима причина никога не бягат в права посока, а винаги описват крива линия и то обикновено наляво. Като вижда в коя посока се отклонява животното, индианецът преценява мястото, дето то ще се спре и отива там по права линия и стига почти едновременно с него — конят е пробягал една миля, а пешият индианец не повече от три четвърти на това разстояние. Животното отново бяга нататък уплашено и така от страх и умора то най-подир съвсем изнемощява привечер, цялото покрито с пяна; кривите линии, които описва, като бяга, вече не са по-дълги от няколко разтега*, докато неуморимия ловец, без да се пресилва, идва достатъчно близо, за да му метне примката на шията. Милванията и кроткото отнасяне на индианеца през цялата нощ с дивия кон довършват останалото и на другия ден заранта индианецът се явява в селото възседнал нов прекрасен кон, а предишния си води за юздата.
	[* Разтег (_остар._) — мярка за дължина, равна на разстоянието между двете протегнати настрани ръце. — Б.ел.кор.]
	Аз казах, че много от дивите животни почти винаги се отклоняват наляво. Но защо те образуват елипси, когато бягат? Това зависи от обстоятелството, че всички животни си имат обичайно място с що-годе определени граници, в което те постоянно прекарват, и гледат да не се отдалечават оттам. Но защо те винаги се стремят да завият наляво?
	Това аз не се наемам да обясня, защото и мен никой досега не е могъл да ме осветли по това.
	Преди няколко години параходът, с който ние плавахме нагоре по Мисури, заседна на пясъка и нямаше никаква надежда да се освободи оттам, докато не придойдат водите; това пък не можеше да стане по-рано от няколко седмици. Много ми се дощя да свърна по този случай в едно село на племето _сиукси_, което отстоеше на около сто мили от това място, дето бяхме спрели; в това село аз мислех да нарисувам нещо. Речено-сторено. Слязох от парахода с моя водач и с карабина в ръка и папка за рисуване на гръб потеглих на път пеша. Първия ден извървяхме около тридесет мили по едно равно, гладко поле. Вторият ден, беше навъсен и облачен, а ние нямахме компас и затова трябваше да вървим в произволна посока, без да се ръководим от нещо. На третия ден вечерта се озовахме пак на същото място, дето бяхме пренощували предната вечер. Явно бяхме завили наляво и сме пътували цял ден в кръг.
	Като пристигнахме в селото, индианците много се смяха на нашето заблуждение и всичките вождове ме уверяваха, че онзи, който се заблуди в полето, винаги върви в кръг и постоянно се отбива вляво. По-късно много такива опити ме убедиха в този необясним факт.
	Индианците отиват на лов с лъкове, които изработват много изкусно и стрелят с тях отлично; те отиват така също и с копия, които са много по-гибелни за лова, защото индианците, като изкусни ездачи, се приближават съвсем до дивото животно и го поразяват с копието си.
	Сега аз вече ще оставя конете и ще позанимая читателя с бизоните, но по-напред моля позволение да кажа няколко думи за себе си и за своите подвизи с тия полски четириноги.
	Читателят вярвам помни, че аз още от детинство имах голяма страст към ловджийството, която през целия ми живот никак не е отслабнала.
	За пръв път се срещнах с бизоните в Мисурийските полета. Аз служих тогава в главната американска търговска кантора за кожи при устието на Жълто-Каменната река*, покрай бреговете на Мисури, около три хиляди мили нагоре от Сейнт Луис. Една утрин ни известиха, че се появило голямо стадо бизони на отсрещния бряг, на не повече от три мили оттук. Началникът на кантората Макензи искаше да си набави дивеч и ме покани да отидем на лов. Ние взехме пет-шест души, най-добрите стрелци, да ни придружават; командата на това отделение пое самият Макензи, който тръгна само с едноцевна ловджийска пушка.
	[* Жълто-Каменна река — река Йелоустоун. — Б.ел.кор.]
	На мен дадоха един грамаден кон на име Шуто, рядко добър за лов. Мнозина от служещите към нашата кантора трябваше да дойдат подир нас с едноконни каруци, на които да натоварят дивеча; и тъй ние потеглихме почти цял керван.
	Когато наближихме на половин миля стадото от бизони, които не проявяваха още никакъв страх, Макензи спря кервана, за да решим как по-добре да стане нападението; след кратко съвещание ни казаха да се спуснем изведнъж върху стадото, щом забележим, че то започва да се плаши. В един миг се издигна цял облак прах и ние се озовахме всред бизоните.
	Макензи и неговите двама приятели, майор Санфорд и Шардон, бяха най-опитни от всички и затова действуваха най-сполучливо. Посред разскачалото се черно стадо аз много добре разпознавах непрестанните изстрели. Тяхна милост бяха излезли на лов с цел, както казах, да си набавят колкото е възможно повече месо и затова избираха най-тлъстите бизони с лъскава вълна. Аз пък имах съвсем друга цел: посред другите забелязах гърба и рогата на един грамаден бизон, който се издигаше много по-високо от всички около него — и на няколко пъти се опитах да доближа със своя кон този исполин, но страшната вълна от грамадни изплашени животни ме изтикваше отпреде си и аз се излагах на голяма опасност: дивите черни исполини напираха отзад със стотици и биха ме стъпкали в един миг, само да изгубех равновесие. Най-подир съзрях напред разчистено място и отчаяно се спуснах от дясната страна на колоса, за да мога по-удобно да го нападна. В ръцете ми имаше двуцевно оръжие; прицелих се и изгърмях веднъж, но като че първият куршум не произведе никакво въздействие на гиганта; обаче вторият куршум го накара да падне на колене и стадото в същия миг го остави назад. Аз напълних отново пушката си и наближих ранения си противник. Той се повдигна и търти да бяга, но силно куцаше на три крака: куршумът беше го ранил в една от предните плешки. Бизонът изправи гривата си и с блестящи, разярени очи се мъчеше да се хвърли върху мен, но падаше на всяка крачка.
	Това беше точно сюжет за рисуване и аз не можах да устоя на желанието си да го нарисувам. Наместих се добре на коня, отворих албума си и почнах да рисувам великана. Не е възможно за човешката ръка да схване и предаде онова страшно изражение в очите на разяреното животно, което, макар и в предсмъртна агония, се мъчеше да скочи върху мен.
	Когато довършвах рисунката си, дойдоха при мен Макензи и Санфорд да ми се смеят, че съм убил такъв стар бик, за който не биха си сторили труда даже и гладните вълци. Обаче аз все пак се радвах на своята победа, понеже тя беше първа за мен. Ала за жалост показа се и другата страна на медала, която аз забелязах едва когато Санфорд ме попита — защо главата на моя кон е обляна с кръв. Тази подробност аз не бях съзрял, но другарите ми забелязали, че едното ухо на стария Шуто е пронизано в корена, от което се разбра, че първият ми куршум минал през него!
	Аз свърших рисунката си, довърших бизона с още един куршум и се присъединих към своите другари, всеки от които търсеше своя лов по куршума на пушката си. Подир малко аз останах смаян от поразителния успех на Макензи: с едноцевна пушка той сполучил да убие, и то право в сърцето, шест тлъсти крави на едно пространство от половин миля, като успял да си напълни пушката тъкмо пет пъти!
	Дойдоха нашите каруци и натовариха лова, а така също и моите трофеи — главата и рогата на стария бик.
	Аз споменах по-горе, че за да разгледаме хубаво полето, ще трябва да се върнем по друг път. Затова сега ще оставим конете и ще плаваме надолу по реката с кану.


>	Глава VIII
>	Надолу по Мисури. — Опитоменият орел. — На гости у мечките гризли.

	При устието на Жълто-Каменната река, срещу пристанището на американското търговско дружество, ние тримата — Батист, Богард и аз — се качихме на едно кану и заплавахме надолу по течението, като се простихме с Макензи и неговата малка колония. Целта на нашето пътуване сега беше Сейнт Луис — 3200 мили, все по течението на Мисури. По бреговете на тази река няма никакви други жилища, освен индиански селца, твърде нарядко нахвърляни, нито пък други живи същества, освен някои диваци и скитници — зверове.
	Жан Батист беше французин, а пък Ейбрахам Богард — американец, роден край бреговете на Мисисипи; и единият и другият бяха служили на същото търговско дружество по десет години, като се занимаваха с лов — убиваха бобри и други зверове с хубава кожа по полите на Скалистите планини или из дивите им гъстаци. Те сега и двамата си бяха дали оставките и се връщаха в Сейнт Луис. Що се отнася до мен — засега нямам какво повече да кажа за себе си.
	Всеки от другарите ми имаше по една хубава пушка, с които си служеха отлично. А моите оръжия бяха цял арсенал: аз носех със себе си една ловджийска двуцевна пушка за патици, гъски и прерийни кокошки; една хубава далекострелна карабина и още два пищова, затъкнати на пояса ми, за по-близко действие. Единият от спътниците ми седеше в предната част на кануто, другият на средата, а пък аз се разположих най-отзад и управлявах кормилото, макар и често да излагах кануто на опасности, като го закарвах ту в някой пясъчен нанос, ту го блъсках о някоя плаваща греда. Батист и Богард теглеха веслата; понякога и аз им помагах в тази работа. Имахме си всичко достатъчно за лов: патрони, барут, куршуми, сачми и пр.; не ни липсваха и риболовни принадлежности; имахме също и добри завивки. Освен това имахме си и самовар, кафениче, тенекиена печка и потребното количество чай, кафе, захар и сол; за ножове, вилици, паници, лъжици, чаши, разбира се — и дума не може да става. И въпреки че нямахме нито хляб, нито масло, читателят се досеща, че разполагахме с всички средства, за да се снабдяваме с храна.
	Но аз забравих да спомена за четвъртия ни спътник. На тръгване Макензи ми подари един голям опитомен орел — една от ония благородни птици, които индианците уважават както за тяхната забележителна смелост, тъй и за хубавите им пера, които те толкова ценят за украса на главите на вождовете и воините. Аз заковах в носа на кануто една върлина от два аршина и красивата птица кацна на върха й, дето спокойно седеше по цял ден, оглеждайки всичко, покрай което минавахме.
	През другия ден ние все още се любувахме на околността; погледът ни се наслаждаваше на ред конусообразни зелени хълмове, издигащи се на групи, които отдалеч изглеждаха като че са покрити със зелен атлаз; по много от тях се виждаха стада бизони; те пасяха по склоновете им, готови да избягат при първия изстрел.
	Песъчливите крайбрежни широки ивици отдалеко приличаха на снежни полета — тъй гъсто бяха покрити с пеликани и лебеди. Белите вълци, които ни гледаха от брега, често се запознаваха с нашия куршум; много пъти ние поздравявахме с верните си пушки и страшните мечки гризли, които слизаха на брега за умрели риби или бизони, полузаровени в пясъка.
	Всяка вечер, преди да залезе слънцето, ние се спирахме и излизахме на сушата, дето можехме да намерим сухи дърва, необходими за да си сготвим. Подир вечеря ние продължавахме пак да плаваме докато се стъмни. Тогава спирахме пак, излизахме на брега, постилахме бизоновите кожи на тревата и си лягахме да спим, без да знаем, дали нямаме някои нежелани съседи. Ние постъпвахме така нарочно — за да не запалваме нощно време огън и с това да привлечем някои скитници — диваци, които биха ни нападнали, когато спим, като ни помислят погрешно за врагове или звероловци — от каквито индианците отдавна имаха основание да се оплакват; и така за техните несправедливи постъпки бихме платили ние.
	На следващия ден рано призори се събуждахме, качвахме се в кануто си и пак плавахме надолу; към девет часа се спирахме и излизахме на сушата, за да позакусим.
	Ние пътувахме така няколко дена; веднъж, щом се наобядвахме, моите спътници ненадейно забелязаха едно стадо бизони, които пасяха близо до нас, и тутакси грабнаха пушките си и отидоха на лов. Аз останах при огъня да рисувам един много хубав пейзаж, който се откриваше пред очите ми на това място. Като останах самичък, прищя ми се да си пийна още едно кафенце и турих кафеничето на огъня. Другарите ми почнаха да гърмят, от което разбрах, че ще имаме богат дивеч, защото те не обичаха да си хабят барута на вятъра; бизоните минаха покрай мен, като бягаха надолу по ръта. Аз взех пушката и се спуснах към близкия дълбок дол, през който без друго трябваше да мине стадото, и като се сниших в сухото поройно корито зад няколко върби, чаках бизоните; те с извънредно голям шум се хвърлиха в реката, за да преплуват на другия бряг. В това време аз от удобната си пусия почнах непрестанно да стрелям и убих до петнадесет от тия клети животни, които се търкаляха по земята, като че бяха поразени от гръм.
	За това изтребление на тия невинни животни аз често пъти се разкайвах впоследствие; то не ми струваше почти никакъв труд, но за това пък беше жестоко и безполезно, понеже Батист и Богард бяха убили повече бизони, отколкото ни трябваха за няколко дена. Ние даже не одрахме и кожите на нещастните си жертви, нито пък им отрязахме поне езиците и гърбиците, а просто ги оставихме изцяло на вълците. Когато се върнах при огъня, моето кафениче не само че беше напълно извряло, но се беше и съвсем разлепило. Дали това не служеше за начало на моето наказание? Аз убивах безжалостно и то не от необходимост за храна или защита… От този ден насетне аз повече не посегнах върху живота на никое невинно животно от едно-едничко удоволствие — да убивам. Само нашият любимец, великолепният орел, се възползува от това изтребление без всяко угризение на съвестта. Ние го хранехме с прясно месо, а често пъти и с риба. Като се озърташе със своите остри зъркалца* наоколо, това наше галено дете приличаше като да е началник на нашата експедиция или господар на кануто. Той пръв си заемаше поста сутрин и когато по някое време през деня положението му на върлината му омръзнеше, разтваряше своите грамадни криле и летейки на няколко фута над нашите глави цели мили подир всички лавирания на кануто ни, постоянно гледаше към нас и понякога ни запазваше от слънцето. Всички видове птици, които хвърчаха на брега, често привличаха вниманието му. Ако той забележеше в облаците някой от своите събратя да пори въздуха с могъщите си криле, завързваше с него разговор на своя език, без разбира се да го блазнят небесните висоти към другия, а оставаше философски на своята върлина, дето всеки ден получаваше изобилна храна.
	[* Зъркалца (_остар._) — умалително от _зъркала_ — очи. — Б.ел.кор.]
	Веднъж, когато минавахме между два високи скалисти бряга, нашият благороден орел се издигна по-високо от всеки друг път и като се върна малко назад, се понесе по въздуха.
	— Ето че избяга — и то безвъзвратно! — извиках аз.
	Но орелът се завъртя още два-три пъти във високия простор и изведнъж се спусна връз една скала, отдето полетя към нас, държащ в клюна си една грамадна змия, която се превиваше в предсмъртна агония.
	— Гърмяща змия! — взе да вика Батист, над чиято глава се извиваше страшното влечуго, докато орелът се настаняваше на своята върлина.
	За щастие змията не беше гърмяща, а една от най-безвредните, която орелът навярно много добре познаваше. Вероятно той я бе съзрял с острия си поглед, докато тя лениво се е излежавала на слънцето, и я грабна оттам, за да се нагости богато, като има удоволствието и да я разкъса над главата на бедния Батист. Обаче Батист скоро се убеди в своята безопасност.
	Преследвани неотстъпно от комарите, които свирепствуват по бреговете на Мисури, ние обикновено си избирахме място за пренощуване на някоя гола пясъчна ивица или песъчлив бряг, понеже тия крилати варвари не посещават такива места, а пълнят храсталака и треволяка. Така една вечер ние издърпахме кануто на брега, както всеки път, увихме се в завивките си и спокойно се предадохме в обятията на Морфей*. Призори слушам, Батист се развикал:
	[* Морфей (_от старогръцки: μορφη — форма, фигура_) — в древногръцката митология е бог на сънищата. — Б.ел.кор.]
	— По дяволите! Господин Катлин, мечка гризли! Вижте, моля ви се!
	Аз рипнах тутакси. Богард и Батист бяха вече на крака и държаха пушките си готови срещу грамадната мечка, която лежеше на няколко разтега от нас и внимателно следеше нашите движения. Няколко разкрача по-нататък от нея седеше на задницата си още една мечка, женската, с две меченца. Навярно те чакаха с нетърпение удобния момент, за да ни видят сметката и да си направят от нас вкусен обяд. Вероятно им е дотегнало да чакат нашето събуждане. Туземците казват — и това е истина — че лежащият човек не се вижда на мечката лакома мръвка — плячка, а нещо подозрително — примамка, и че мечките гризли никога не нападат спящи хора, макар и да са най-свирепи и да нападат всичко живо, що срещат по пътя си. Ние знаехме това, но все пак никой от нас не беше склонен да заспи отново и да разчита, че това ще го предпази. При тази опасност се посъветвахме какво да правим. В същото време случайно забелязахме, че страшните зверове са се разполагали през цялата нощ в нашето кану, изхвърлили от него всичко на брега, разкъсали вързопите и разпръснали нещата ни по пясъка. А горкият орел? Вероятно и той е пострадал. Да нападнем мечките щеше да бъде безумие. Най-добре е да влезем в кануто си и оттам да се защитим в краен случай, решихме ние, и да гледаме да си приберем нещата, доколкото е възможно. Спуснахме кануто в реката и приготвихме пушките си.
	Мечките си стояха на местата; почнахме да прибираме разпръснатите си неща. Вързопите ни лежаха на няколко разтега от кануто и с изключение на моята папка с рисунки, която лежеше в калта, всичко беше разхвърляно и стъпкано, както багажа на някой подозрителен пътник на французката или бразилска митници.
	В кануто си имахме прясно месо за цели четири дена, а така също и няколко сушени бизонови езици и достатъчно количество пемикан*. Мечките всичко бяха излапали. Моята кутия с боите също тъй беше опустошена; четките ми бяха разхвърляни по брега; почти всичките мехури, пълни с бои, бяха проядени от четириногите гладници, а разноцветното им съдържание покриваше пясъка с най-фантастично смесване на цветовете. Две бохчи с индиански костюми, завързани здраво с жили, бяха разтворени като от човешка ръка; обуща, шапки, дрехи се търкаляха из калта и изглеждаха като да са извадени на публичен търг. Право да си кажа — това мечешко разглеждане беше твърде прецизно!
	[* Пемикан — дълготраен продукт за ядене от бизоново месо.]
	Огромните следи от нокти, три — четири пръста дълбоки, показваха, че страшните зверове дълго време са обикаляли около нашите легла. Имаше от какво да ни се разклатят нервите!
	Ние си събрахме нещата как да е, нахвърлихме ги в кануто едно връз друго и отплавахме сред реката, като знаехме, че мечките гризли за нищо на света не биха влезли във водата. Когато потеглихме от брега, в същата минута се чу над главите ни познатият ни шум на могъщите криле и жълтите крака на знаменития наш пасажер кацнаха на върлината. Къде е прекарал той страшните часове — за нас остана тайна.
	След като вече бяхме осигурени срещу всякакви изненади и готови за атака, ние с Богард се прицелихме в единия звяр, стоящ близо до нас. Батист остави своя куршум за женската мечка, която, разярена до крайност, със страшен рев дойде до самата вода. Куршумът се заби в гърдите й и тя се присъедини към своя другар, който беше уцелен с два куршума, и така двете се скриха в гъсталака.
	Ние заминахме по течението. Напразно молих другарите си да се върнем и да довършим сражението; нито един от тях не се съгласи на това, като казваха — и вероятно бяха прави — че е безумие всеки опит да се тръгне в гъсталака подир мечките. И така ние оставихме клетите зверове да умрат или оздравеят от раните си.


>	Глава IX
>	Манданско село. — Военният им вожд. — Неговите приключения. — Индиански хубавици.

	На другия ден ние стигнахме в селото на честните и гостоприемни _мандани_, които на своя език наричат себе си _„Народа на Фазаните“_. Това село се намира на четиристотин мили по-надолу от устието на Жълто-Каменната река. Манданското племе заема западния бряг на Мисури и наброява две хиляди души, които живеят в глинени вигвами. Кануто и всички мои принадлежности бяха пренесени в жилището на вожда от неговите жени и прибрани на безопасно място; у същия вожд останах и аз да гостувам.
	Това племе не е чергарско. То живее в постоянни села, защитени от едната страна със стръмния бряг на Мисури, а от другата с висок плет. Това, което най-много бие на очи у местните хора, са техните поразителни очи и коса. Аз вече казах по-рано, че тъмните очи и черната коса са най-характерната черта у североамериканските индианци. Очите на всички _мандани_ са ясно сини, а косата им е светло бяла от детинство до старини! Това не може да се обясни инак, освен ако се допусне, че у тях има смес от европейски елемент; но за това не се споменава не само в историята, но даже и в преданията.
	Манданите са твърде миролюбиви хора и се бият само в случаи на законна защита против честите и страшни нападения от племената _сиукси_ и _кроу_.
	Аз се видях с техните двама вождове; единият от тях се казваше „Вълк“ — гражданският началник, а другият _Ма-то-то-па_ (Четири Мечки) — военният началник на племето. И на двамата аз нарисувах портретите в естествена големина; вторият от тях ми се виждаше необикновен човек.
	Той беше кале`н, непобедим воин, изящен, грациозен и вежлив. Портретът, който нарисувах, много му хареса и го удиви. Подир това той ми подари една своя горна дреха, дето бяха изобразени всички битки, в които участвувал, възпроизведени на дрехата от жена му.
	На тази дреха той беше представен като решителен победител в цели четиринадесет битки и като неопровержимо доказателство на дрехата бяха зашити четиринадесет скалпа. Като ми подаряваше тази своя драгоценност, той се страхуваше, види се, че аз не ще съм в състояние да я оценя както трябва, и затова _Ма-то-то-па_ я простря на земята, покани ме да седна при него и ми разтълкува всяка група поотделно. Когато разправяше за своите битки, той ме караше да докосвам с ръка косите, които му служеха за трофей.
	Няколко избрани видни бойци от племето, които знаеха подвизите на своя вожд, присъствуваха при тази сцена; те потвърждаваха неговите думи със знаци и аз буквално ги записвах в своя бележник. Ето как предаваше вождът един от четиринадесетте си военни подвизи.
	„Това копие — рече той, като го взе и го тури върху дрехата (то беше около осем фута дълго, със стоманено острие и украсен прът с множество орлови, червени и бели пера), — това копие принадлежеше на рикарския военен вожд. Рикарите* винаги воюваха с нас. Веднъж през нощта те нападнаха подло нашето село и убиха много наши млади бойци, жени и деца. Те грабнаха брат ми оттук, а подир три дена аз намерих неговия труп нататък из върбалака, пронизан със същото това копие. Аз познах оръжието, което бях видял в ръцете на коварния рикарски вожд. Аз даже съм докосвал с ръка това копие, когато преди няколко месеца пуших с този човек калюмета на мира. Мнозина от моите бойци също го познаха. Аз запазих това остро оръжие, опръскано с кръвта на брат ми, и се заклех да отмъстя за него.
	[* Рикари (арикара) — друго индианско племе, равно по число с манданите, което живее триста и петдесет мили по-надолу, на същия Мисурийски бряг.]
	Минаха цели три години, но все не ми се удаваше случай да изпълня своята клетва. При това аз и не исках да се пролива невинна кръв и да се сее раздор между двете племена. Най-подир измислих друг начин. Покрих се цял с военни изображения, каквито по нас вождовете не носят, взех си храна за дълго време и само с ей това копие, тайно от всички свои съотечественици, заминах за селото на рикарите; нощно време пътувах, а денем се криех из тревите и почивах.
	Подир шест дена аз видях селото на рикарите. Останалата част от деня прекарах в един ров, а през нощта влязох в селото без страх, че ще ме познае някой. Аз знаех жилището на вожда, наближих го и взех да обикалям около него и гледам кои са вътре и какво правят. Вождът седеше при огъня и си пушеше лулата, а жена му си беше легнала. Той си изпуши лулата, после още една — и си легна. Часът на отмъщението настана: огънят почти беше изгаснал и тишината се възцари в шатрата.
	Тогава аз отворих вратата, вмъкнах се вътре с копието в ръка и седнах при огнището, дето висеше един котел с някаква гозба. Преди всичко аз се залових за тази гозба, защото бях прималял от глад. А в това време слушам жената на вожда като казва на мъжа си: «Кой ли яде в нашата шатра?» — «Не се плаши — отговори вождът, — навярно е някой гладен човек.» Като се нахраних, почнах да раздухвам огъня, за да се поосвети шатрата, та да видя где лежи моят враг. Тогава аз станах и забих това копие направо в сърцето му. След това напуснах шатрата с копието в едната си ръка, а със скалпа в другата и избягах по-скоро, без да се досети племето от къде е дошъл и къде е изчезнал убиецът.
	През цялата нощ аз все вървях, а на другия ден се скрих и по този начин, ден подир ден, най-подир стъпих тържествено в нашето село с косата на рикарския вожд, закачена на собственото му копие. О, приятелю драги — продължи _Ма-то-то-па_, — ти виждаш сега с очите си тука скалпа на този мой враг и това остро желязо, извадено от тялото на брат ми, за отмъщение с помощта на Великия Дух. Сега на това копие засъхна вече кръвта на жертвата и убиеца. Ала, о, приятелю, _Ма-то-то-па_ не е научен да отмъщава по такъв начин: в този случай той искаше да убие едно псе и го уби тъй, както то заслужаваше. Макар и рикарският вожд да беше храбър воин и владетел на много скалпове, обаче той не беше честен човек. Той ходеше около нашето село като кръвожаден вълк и убиваше нашите жени и деца, когато те отиваха да се къпят на реката. Разбира се, че ако той беше по-честен, аз бих се сражавал с него при равни условия; но понеже той живееше коварно, не трябваше да свърши мръсния си живот със смъртта на честен човек.“
	Аз бих напълнил тази книга само с разкази за подвизите на _Ма-то-то-па_, но ще се огранича само с един от неговите подвизи. Докато ние седяхме около дрехата, _Ма-то-то-па_ ми обърна вниманието върху косите на един знаменит герой, бивш вожд на племето кроу, после показа изображението на една група и ми разправи следното:
	„Кроу отдавна бяха наши врагове; техните бойци често нападаха нашето село и дебнеха ловците ни, когато излизаха на лов из полето. Преди няколко години едно отделение от няколкостотин кроу се появи в полето близо до нашето село — селото на манданите. Аз със своите храбри бойци излязох да ги посрещна. Когато и двата неприятелски лагера се наближиха и приготвиха за бой, те се спряха, и вождът на кроу изпрати до нас, манданите, свой пратеник с бял флаг. — «Тук ли е _Ма-то-то-па_, военният вожд на манданите? — попита пратеникът. — Той е храбър човек, и ако днес той ви предвожда, то нека иде да се срещне с вожда на кроу и по този начин да избегне проливането на кръвта на своите бойци. Тази покана му се изпраща от вожда на кроу — Хора-то-а.» А пък аз му отговорих: — «Хора-то-а е вожд и мой противник, достоен за _Ма-то-то-па_. Днес манданите _Ма-то-то-па_ ги води на битка. Той ще бъде щастлив, ако се види с вожда на кроу и пощади кръвта на своите храбри бойци. Такъв е отговорът на Манданския вожд!» Щом пратеникът се завърна и предаде моите думи, вождът на кроу се отдели от своите редове и препусна към нашия лагер със своя кон, бял като сняг; в лявата си ръка той имаше щит, а в дясната — пушка.
	Аз излязох насреща му и ние стреляхме по два пъти един срещу друг, като препускахме с конете, но без всякакви последствия. Моят барут се свърши скоро и аз показах на противника си своята барутница, като му обясних със знаци, че тя е празна. Тогава вождът на кроу развърза своята, хвърли я на земята заедно с пушката си, взе лъка и се прикри с щита си. Аз направих същото и стрелите заваляха. Ние се ранихме и двамата в краката; моят кон падна, поразен в сърцето. Щом се намерих на земята, аз веднага опънах лъка и се прикрих с щита си.
	Вождът на кроу беше храбър воин, достоен за _Ма-то-то-па_; той скочи от коня си на земята, и като го застреля, се втурна пеша срещу мен. Боят се поднови. Но скоро вождът на кроу захвърли своя празен колчан и се спусна върху мен със страшен нож в ръка. Аз също запратих своя колчан и като извиках «Добре!» — се хвърлих върху Хора-то-а, и между нас се завърза ръкопашен бой. Моят нож се изхлузи от пояса ми, но беше късно да го поема: той вече се намираше в ръцете на противника ми. Кръвта ми течеше от страшните и многочислени рани. Камата на Хора-то-а два пъти ме рани тежко в ръката, обаче аз все пак сполучих да я изтръгна из ръцете на противника си и да я забия в сърцето му. Тъй падна Хора-то-а — храбрият вожд на кроу.“
	Скалпът на Хора-то-а и окървавената му кама принадлежаха на _Ма-то-то-па_; аз ги видях у него; видях тъй също и дясната ръка на разказвача — _Ма-то-то-па_ — осакатена завинаги.
	Манданските жени доста гиздаво се обличат с дрехи от кожи, дълги почти до земята. Те обикновено са скромни и плахи и твърде прилични. Много от тях са даже хубавици и индианците знаят да ценят тяхната красота.
	Имената им въобще са нежни и съдържателни: _„Полудневно слънце“_, _„Уханна трева“_, _„Светилник“_, _„Див шалфей“ (трева)_, _„Плачеща върба“_, _„Гълъбица“_.
	Мъжките имена са също тъй разнообразни и изразителни; ето и няколко такива, взети наслука от вождове и бойци, които съм рисувал: _„Гръм“_, _„Гръмоносен облак“_, _„Бял облак“_, _„Летящ облак“_, _„Буря“_, _„Дъжд“_, _„Ураган“_, _„Лунна нощ“_, _„Дълбоко езеро“_, _„Гърмяща птица“_, _„Мечка гризли“_, _„Бяла мечка“_, _„Храсталак“_, _„Цвете“_ и др. такива. Всичко това се заема от някое напомняне за прилика или приключение. Често пъти под влиянието на някое характерно обстоятелство воинът оставя първото си име и приема друго. Впрочем, какво значи за тия бедни и щастливи племена името и неговото променяне? У тях не съществуват никакви особени формалности в това отношение — никакви квитанции, списъци или договори!
	Манданите ми разказаха едно твърде любопитно предание, нещо като нашия потоп. Те разправят, че веднъж всички живи същества у тях загинали от прииждането на много води, с изключение само на един човек, който се спрял с едно голямо кану на върха на една висока планина, близо до тяхното село. От този именно човек, казват те, произлезли след това всичките други хора. Те го наричат _„Ну-мок-мак-а-на“_ (единствения или първия човек) и всяка година празнуват цели четири дена подред с религиозна церемония в памет на това велико събитие. Тази церемония е много чудновата и се извършва в една огромна пуста шатра, съградена изключително с тази цел. Около средата на юни месец се явява тайнствена личност, разбира се, един добре маскиран индианец, който играе ролята на _„Ну-мок-мак-а-на“_ — човекът, спасил се от потопа. Подир церемонията той се връща в непристъпните гори, откъдето е дошъл и дето живее постоянно, като обещава да се яви подир една година за същата церемония.
	Тази личност е твърде оригинална. Той е наметнат с мантия от четири бели вълчи кожи, а главата му е украсена с две сврачи кожи; голите места на тялото му са намазани с бяла глина, а лицето му боядисано: всичко това се прави така навярно за прилика с цвета на бял човек.
	Случи ми се да присъствувам веднъж на четиридневната церемония, в която техните младежи прекарват дървени трески през мускулите на раменете, гърдите и ръцете си, и доброволно се подхвърлят на всевъзможни изтезания, едно — поради религиозните си чувства, а друго — за да покажат на вождовете и зрителите на тази ужасна сцена кой от тях е по-сърцат и повече време може да изтърпи мъките. Всеки младеж, който достига своето пълнолетие, е длъжен да се изложи на това ужасно изтезание. Ще кажа повече: няма момченце, което да не чака този ден с нетърпение. Този обичай е най-необикновеният и най-жестокият, който съм срещал у диваците и съм го описал в отделна книга.
	Трябва да призная, че с болка на сърцето гледах този тъй добър, гостоприемен и наглед щастлив народ, дотолкова предан на суеверието и невежеството, че да изпълнява такива жестокости. Впрочем, тия жестокости съставляваха част от религията на това тъй добро, но злополучно племе, което, уви! — след моето посещение изчезна от лицето на земята, а заедно с него — и суеверията му.
	В деня на заминаването ни от манданите, нашето кану и багаж бяха пренесени на брега. Моите приятели: _Ма-то-то-па_, Вълкът, великият вожд и великият лечител ме прегърнаха сърдечно. Бойците ми стиснаха ръката; жените и децата гръмогласно ни пожелаха благополучно пътуване. Подир това ние с Богард и Батист пак седнахме в нашето кану и отпътувахме надолу по течението.
	Когато бяхме потеглили вече на път и бързеят на реката ни подхвана дотолкова, щото нямаше никаква възможност да спрем, видяхме един млад индианец, наш познат, да тича подир нас по брега и като се изравни с нашето кану, наведе се към реката и пъргаво ни метна един малък пакет, който извади изпод дрехата си. Аз исках да развържа пакета, но индианецът забеляза това и направи знак с ръка и глава, от който разбрах, че не трябва да бързам, и ние се разделихме. Но като се отдалечихме на около една или две мили от селото, аз взех пакета, стегнат с ремъци, и го развързах. Признавам си, бях много приятно изненадан: това бяха чифт индиански мокасини, най-красивите, каквито някога съм виждал; те бяха украсени с ресни от коса и изкусно набодени с таралежови игли. Още като ги видях, аз ги познах чии са: синът на знаменития вожд се радваше на тях, като на своя най-драгоценна собственост; аз напразно исках да ги купя от него преди няколко дена. Заради тях аз предлагах на младия индианец един кон, но на това той ми отговори:
	— Не, аз не мога да ви ги продам. Ресните от коса са най-скъпоценен трофей и моите другари по оръжие биха ми се присмели, ако ви ги отстъпя за каквато и да е цена.
	И така този великодушен младеж ми даде най-скъпоценното си нещо, и то — без всяка надежда да се срещне с мен още веднъж когато и да е. И в какво положение той ми поднесе своя подарък? Именно тогава, когато аз, повлечен от бързея на реката, не можех скоро да го развържа и да възнаградя с нещо младия индианец — и при това той ми подаряваше предмета, който не искаше да отстъпи за никаква цена!
	Сега ще кажа последните си и скръбни думи за това интересно манданско племе.
	На другата година един от параходите на американското търговско дружество за кожи плавал нагоре по Мисури с търговска цел — най-вече да продава ром и ракия на крайбрежните племена; той имал нещастието да се спре при селото на манданите тогава, когато в него лежали двама матроси, болни от сипаница*. Страшната болест веднага се разпространила в нещастното племе и подир три месеца останали живи само тридесет и двама мандани…
	[* Сипаница (_разг._) — вариола, едра шарка. — Б.ел.кор.]
	Това скръбно събитие доказва до каква степен са развалени белите търгаши, които принуждават индианците да търгуват с тях и ги заплашват с топове, ако те не им купуват рома или ракията! Манданите купуваха от тях тия отровни напитки и им ги плащаха от четири до пет долара на килограм, а другите си средства разпиляваха за различни дрънкала и висулки, които купуваха на също такава баснословна цена.
	Когато търговският параход донесъл болестта и смъртта на индианците, в него се намирал високонравственият и добросъвестен майор Дохърти, правителствен агент по индианските въпроси. Той с всички сили се противил, щото този параход, който носи заразителния бич — сипаницата — да не спира никак на тия места и никой да не отива в селото на манданите. Но за жалост, това е било на 2000 мили от ония предели, където действуват законите — в една страна, дето господствува грубата сила. Нямало е кой да послуша гласа на честния човек. Та и какво можеше той да направи против прелъстителната перспектива за грубите, безбожни егоисти — неимоверната печалба от високата цена на рома и ракията?…
	Като унищожава почти напълно манданите, заразата минава по ред при _чернокраките_ и погубва от тях 25 000 души, после от _анинобите_ погубва 6000 души, от _книотените_ — 4000 души, а от _кроу_ — 3500 души!… Никой не знае колко жертви е взела тази болест по-нататък — към Тихия океан: в тия отдалечени страни няма никакви вестници, а кожарите* никак не обичат да съобщават подобни сведения.
	[* Кожарите — събирачите на кожи.]


>	Глава X
>	Надолу по реката. — Пак бизони. — Индианци в пусия. — Авторът рисува типове от сиукси. — Трагическа драма по повод на един портрет.

	Нашето кану тихо се плъзгаше по течението на реката, към областта, дето живее голямото племе _сиукси_, до което ни оставаше още само няколко дена път. Понеже храната ни вече беше почнала да се привършва, изкушавахме се от бизоните, които на цели стада безгрижно пасяха или спяха по десния бряг. Ние слизахме предпазливо от кануто си, издебвахме ги — и ето че разполагахме с няколко езика и гърбици за нашата трапеза. Такива експедиции не ни струваха много труд и ние наново се впущахме на път, но преди това аз рисувах местността, дето по-рано се излежаваше спокойно стадото бизони.
	Подир такъв подвиг, ние се залавяхме енергично да теглим веслата, без да губим нито минута. Веднъж след един такъв лов ние плавахме надолу, като си тананикахме и подсвирвахме от време на време или пък си разказвахме весели анекдоти. Батист и Богард ми разправяха някои интересни неща за кроу и чернокраките, където те по-рано са били трапери и търговци. В това време от противоположния бряг изведнъж се разнесе един гърмеж, куршумът изпищя и падна на два или три разтега от нашето кану. На брега стоеше само един индианец; той правеше всевъзможни знаци и викаше, за да спрем и излезем на брега.
	Изстрелът можеше да бъде просто и една приятелска покана — у диваците има такъв обичай, само че това се прави като вторична покана, а първата винаги трябва да бъде с глас или знаци. Другарите ми приеха поканата на индианеца в утвърдителен смисъл, но на мен тя ми се видя подозрителна. Този човек едва ли би могъл да е сам; при това той стоеше на такова място, дето Мисури изведнъж завива и тече с неимоверна бързина, която, ако ние бихме повярвали на индианеца, без друго щеше да ни хвърли между ред опасни канари, зад които е твърде възможно да се крият неговите спътници. Неотдавна по тия места имаше една разпра между търговци на кожи и индианци. Ние, макар и да нямахме нищо общо с техните разправии, все пак страшно бихме си изпатили.
	Реката на това място беше много широка; кормилото на кануто беше в моите ръце и аз го насочвах не към онзи бряг, дето стоеше индианеца, а гледах да се отдалеча оттам и от бързея. Богард, любител на алкохола, на който вероятно му се искаше да излезе на брега и да иде при индианците с цел да се напие, извика повече с повелителен, отколкото с въпросителен тон:
	— Ще спрем!
	— Да, да — рече Батист.
	— Не, не — казах аз след него, — кануто е мое и аз оставам тук. Този бряг не ми харесва никак.
	Моите спътници изведнъж вдигнаха веслата, хвърлиха ги грубо в кануто и погледнаха през рамо към пушките си, които лежаха под кожата между нас.
	Аз веднага грабнах двуцевната си пушка и се прицелих в тия двама разбойници, които седяха за щастие пред мен. От погледа и движенията ми те разбраха тутакси какво ги очаква, ако посегнат към пушките си. Тогава аз се залових да тегля сам веслата и с големи усилия едва успях да отклоня кануто от гибелното течение и да го насоча към противоположния бряг. В същия миг, докато Богард и Батист още глухо мърмореха и ме обвиняваха, че съм се уплашил от един нищожен индианец, около двадесет или тридесет въоръжени диваци излязоха иззад канарите, връз които бързеят щеше да ни хвърли, и се спуснаха надолу покрай реката с бойни викове, за да ни причакат след завоя.
	— Ах, дяволи! Трябва да се бием — рече Батист, като си вземаше пушката.
	— Не — отговорих аз, — няма да се бием, но трябва да теглим с всички сили веслата!
	— Да теглим! — рече Батист; той остави пушката и тримата почнахме да теглим веслата с всички сили.
	Богард, крайно буйна глава, извика:
	— Да убием някой от тия разбойници!
	— Не! — извиках аз. — Ще гребем, това е по-необходимо; и нека лопатите на всеки от нас се огъват о`две*.
	[* Одве (_разг._) — в два ката, двойно. — Б.ел.кор.]
	Аз гледах кануто да плава по средата, за да използуваме и течението; индианците все още бягаха по брега и издаваха войнствени викове — доказателство за страшната участ, която са ни готвели. Въпреки всичките ни усилия, те ни изпревариха. Около осем или десет души от тях се хвърлиха в реката и заплуваха към нас, като държаха в дясната си ръка лък и стрела.
	Когато те наближиха, аз извиках на моите хора:
	— Вземете пушките, но не стреляйте без моя заповед.
	Ние оставихме веслата в кануто, взехме си пушките и ги насочихме към плуващите диваци; аз им направих знак да се върнат на брега, но те не искаха да знаят и вече ни бяха наближили на няколко разтега. Тогава аз се престорих, че се прицелвам в тях: те всички изведнъж потънаха под водата и се върнаха назад. Ония, които бяха на брега все още викаха и продължаваха да тичат; неколцина от тях нагазиха в реката, за да подновят нападението, но и те бяха принудени да го ударят на бягство. Когато забелязах, че те са въоръжени само с лъкове и стрели, вече не се притеснявах и реших да не използваме срещу тях безполезна жестокост.
	Диваците тичаха подир нас няколко мили и като видяха, че преследването им е безполезно, върнаха се назад; а пък ние, щом настъпи вечерта, се спряхме на противоположния бряг да нощуваме.
	Аз не зная какви бяха тия диваци, не зная също и какво искаха от нас и благодаря на небето, че не бях принуден да стрелям срещу тях.
	Подир няколко дена ние стигнахме до Форт Пиер, обширна търговска колония всред племето сиукси — от около хиляда и петстотин вигвами, покрити с кожи, пръснати из околната равнина, дето пасяха стотици, хиляди коне, наглеждани от голям брой хора и кучета.
	Още на другия ден след моето пристигане в това живописно село моята палатка, в която трябваше да се занимавам с живопис, беше готова и без да губя време аз се залових да нахвърлям някои сцени, които бях видял.
	Ха-уон-дже-та, гражданският вожд на сиуксите, ми послужи за модел на първия портрет. Аз го нарисувах в най-хубавия му костюм. Дотогава около моята шатра беше тихо — индианците не обръщаха много внимание на моето появяване между тях, но когато завърших портрета в присъствието на вожда и неговия лечител, моята рисунка, тържествено издигната от лечителя пред тълпата, произведе магическо въздействие. Лечителят се обърна към присъствуващите приблизително с такава реч:
	— Гледайте, драги приятели, ние сега имаме двама вожда и когато единият умре, то другият ще бъде жив. Погледнете, засрамете се, той се смее над вас, той е жив! Утре, приятели мои, ще видите тъй също и мен. Имайте търпение, аз днес се намирам в детинско състояние (той говореше сега за своя портрет, който аз бях оставил да поизсъхне). Аз сега съм още в сандъка, но през тази нощ ще порасна и утре моето лице ще заблести над вас. Това чудо е от _великия бял лечител_, който седи сега и пуши заедно с вождовете. Вие още не може да го видите, но може би ще се случи той да мине между вашите вигвами — възползувайте се тогава да му се порадвате. Великият Дух го е научил да прави всичко това и вие не трябва да вдигате много шум около него. Той ме уверява, че и аз мога да правя като него, и аз му вярвам, драги приятели.
	Докато той държеше тази реч, аз погледнах през една пролука на своята палатка и видях смаяната тълпа, но смаяна до такава степен, каквато аз никога не съм имал случай да видя досега.
	Около шатрата се виждаха само червени глави, нашарени с бои, орлови пера, порови кожи, скъпи авантюринови* камъни, копия, щитове, секири! Някои от диваците стояха на колене, други се опираха един друг на раменете си — и всички гледаха с широко разтворени очи своя вожд, _който прекарваше детинския си живот_, според както се изразяваше; той следеше техните очи, накъдето и да ги обръщаха те и устата му като че се движеше. Уви, защо нямах при себе си фотографски апарат — каква рядка сцена бих възпроизвел!
	[* Авантюрин — дребнозърнеста скала (кварцит) с разноцветни включвания от люспести минерали (слюда и др.); популярен камък в ювелирната индустрия. — Б.ел.кор.]
	Комисионерът на колонията, Лейдлоу, в къщата на когото гостувах, ми доведе няколко вождове и отбрани бойци, които желаеха да имат нарисувани портрети. Вследствие на това аз бях претрупан с работа. Седнали на земята в кръг, те си пушеха лулите, докато аз рисувах някого и всичките чакаха търпеливо реда си.
	Те видимо прекарваха весело времето си: разправяха си анекдоти, може би и доста духовити, разказваха за подвизите на моя модел, който, понеже пазеше безусловно мълчание — не можеше да произнесе нито дума. Смехориите и веселостта се усилваха, когато аз свършвах портрета и им го показвах.
	В това време, по разпореждане на вожда, при входа на моята палатка с копие в ръка стоеше един воин, комуто беше заповядано да пуща само ония, които имат право да влязат поради своето звание. Малко по-нататък лечителят хвалеше моето могъщество и важността на медицината ми.
	Веднъж Лейдлоу ми доведе един млад и красив момък, облечен контешки във военни дрехи и въоръжен по-добре от всички индианци, които бях видял дотогава.
	— Господин Катлин — рече ми той — ето един от моите приятели, който желае да го нарисувате. Той се казва Ма-то-чи-га (Малката мечка); той не е вожд, но е добър и толкова храбър воин, щото вождовете ще се съгласят да го нарисувате незабавно.
	И действително, ония от вождовете, които се намираха при мен, дадоха своето съгласие. Аз приготвих платното и начаса почнах да го рисувам. Такъв красив модел досега не бях имал. Портретът беше, както ние художниците казваме „в три четвърти“, като една част от лицето оставаше в сянка.
	След известно време, откак бях започнал да работя портрета на Маг-то-чи-га и той беше почнал да се откроява на платното, един от второстепенните вождове, на име Шон-ка (Куче) — когото бях нарисувал преди няколко дена, лукав хитрец и подигравчия, взе да обикаля около мен и да гледа ту палитрата ми, ту портрета. Той беше известен със своето коварство и другарите му го мразеха. Шон-ка завиждаше на растящата слава, с която се ползуваше младият хубавец и сега, като гледаше започнатия му портрет, се обърна към него със следните оскърбителни думи:
	— Както виждам, ти си само половин човек.
	— Кой казва това? — попита Ма-то-чи-га спокойно и нито един негов мускул не показа вътрешното му вълнение; даже и погледът му остана неподвижен.
	— Аз казвам това, Шон-ка.
	— В такъв случай нека Шон-ка докаже своите думи.
	— Шон-ка може да ги докаже: белият лечител признава, че ти си само половин човек, и затова като видял, че половината на твоето лице нищо не струва, той я оставил в сянка.
	Ма-то-чи-га му възрази:
	— Макар и да съм половин човек, то все пак мога да докажа на Шон-ка — където, когато и както той иска, че аз съм повече от него.
	При това те взеха да си приказват по-остро и Кучето не сваляше очите си от портрета, а Ма-то-чи-га не променяше зададената му от мен поза.
	Тази разпра занимаваше и другите вождове; младият хубавец наддумваше противника си, който най-сетне стана изведнъж и бързо излезе от моята палатка, с изкривено от ярост лице.
	Както ми се струваше, вождовете се страхуваха да не стане някоя беда. Обаче моят красив модел си остана невъзмутим и неподвижен на мястото, докато аз свърших портрета. Тогава той си изу хубавите и съвсем нови мокасини, украсени с шевове от коси, които собственоръчно беше придобил, и ме помоли да ги приема за спомен; после седна, изпуши една лула тютюн с вождовете, изслуша техните забележки относно портрета си, който много им хареса, стана, стисна ми ръката и си отиде в своята шатра, която беше тъкмо до моята палатка.
	Като предчувствуваше, че последните думи на Кучето при излизането му от моята палатка не предвещаваха нищо добро, той си взе пушката и бързешком я напълни. Жена му страшно се безпокоеше и напразно го питаше за причините; сетне той си сложи пушката и падна възнак* на земята, както правят всички индианци, когато наближава някоя опасност, и се помоли набързо на Великия Дух. През това време, докато той се молеше, жена му, се възползува да извади куршума от пушката, без той да усети това.
	[* Възнак — по гръб, нагоре с лицето. — Б.ел.кор.]
	В същата минута се чу гласът на Шон-ка, който също беше отишъл да си вземе пушката от своя вигвам:
	— Ако Ма-то-чи-га се надява на себе си и мисли, че може да си мери силите с Шон-ка, то нека излезе и докаже това!
	Кучето не беше се доизказало още и Ма-то-чи-га рипна от земята, грабна пушката си и излезе. В едно и също време се чуха два гърмежа: Ма-то-чи-га падна, облян с кръв — куршумът на Кучето откъсна оная част на лицето му, която още не беше възпроизведена на портрета и за която Кучето казваше, че _нищо не струва_.
	Колкото до Шон-ка, то той с изгорено лице и без големия пръст на лявата си ръка, избяга в оная част на селото, в която живееше родът му, и повика своите бойци на помощ.
	Веднага подир гърмежите всички вождове излетяха навън от моя вигвам, като всеки повдигна кожата зад мястото, където седеше, и изчезнаха за един миг. Аз останах сам; няколко минути не се чуваше никакъв вик, само шум от стъпки се разнасяше във всички посоки. Надникнах навън през една пролука и видях жени, деца и мъже да тичат от всички страни; конете бяха докарани в галоп от всички краища на полето; кучетата виеха. Нощта настъпваше.
	Затъкнах си пищовите на пояса, разгледах капсулите на двуцевната си пушка и бях готов вече да изляза, когато изведнъж Лейдлоу дотича в палатката ми.
	— Абе, вашата живопис забърка една каша — здраве му кажи! — каза той. — Малката мечка, този красив, храбър воин не е вече между живите. По дяволите! Всичките диваци сега казват направо, че вие сте причинили смъртта на Маг-то-чи-га. Военният лагер, към който принадлежеше Малката мечка, се въоръжава сега и ако не убият Кучето, навярно вие ще си изпатите вместо него.
	В края на селото се чуваха гърмежи.
	— Бягайте по-скоро оттука — продължаваше да вика Лейдлоу — и се скрийте в крепостта; вие знаете, че тя е почти открита и наполовина недовършена: цяло чудо ще бъде, ако до утре не ни одерат живи. 
	Аз тръгнах подир Лейдлоу само със своите оръжия и боеприпаси. Голяма част от колонистите се намираха през това време в полето и нашето положение беше до немай-къде критично. Аз и един от чиновниците на Лейдлоу, на име Хелси, заехме недовършения още бастион, малка дървена сграда, а вратите и прозорците задръстихме с каквото намерихме. От дружествения арсенал взехме три леки оръдия, които тутакси напълнихме, и сетне почти цяла нощ стояхме нащрек и чакахме със страх злокобното бъдеще. Всяка светлина беше изгасена. От всички страни се чуваше тропот на крака и гърмежи. Ние разбрахме, че Кучето, под защитата на своите бойци, бягаше от другарите по оръжие на Малката Мечка.
	На разсъмване всичко утихна; както в селото, тъй и в крепостта нищо се не чуваше. От време на време прекарваха бездушните тела на младежи от двете страни. Кучето все още бягаше, макар и да беше ранен; потерята го преследваше непрестанно. Аз намерих своята шатра пуста и в същото положение, както я бях оставил. Рисунките и всички рисувални принадлежности прибрахме набързо. Сетне придружихме и тялото на Ма-то-чи-га до вечното му жилище. Над гроба му беше издигнат доста хубав паметник; дадохме тъй също и подаръци на жена му и роднините му и това доказателство на съчувствие, разбира се, не малко ни помогна.
	Подир това вождовете пак си останаха мои приятели и нито един от тях не ме обвиняваше за тази толкова скръбна катастрофа. Само „великият лечител“ беше на друго мнение, макар че се отнасяше към мен твърде учтиво и беше все тъй благоразположен, както и преди. Той твърдеше, че ако аз не бях нарочно оставил едната половина от лицето на Малката мечка, то нямаше да произлезе никакво скарване и Ма-то-чи-га щеше да си остане жив. Подир всичко това аз размислих и дойдох до заключение, че най-добре ще бъде, след толкова уверения от моя страна относно невинността ми, да замина оттам колкото е възможно по-скоро, което и сторих.
	Ето това са най-верните и най-съществени подробности относно този толкова скръбен факт — единственият с подобни последствия, който се случи в отношенията ми досега с тия интересни племена. Те доказват до каква степен индианците ценят своята чест и как отмъщават за нея. По-късно научих от Макензи, който слязъл по Мисури и минал оттам подир няколко месеца след това събитие, че приятелите на Малката мечка, като преследвали Кучето, убили погрешка брат му, _Та-тек-а-да-хеър_, един от най-добрите и храбри воини, портрета на когото също бях нарисувал. Подир още някое време те сполучили да убият и самото Куче близо до Скалистите планини.
	Друго произшествие от също такъв характер се случи с мен у племето _омаха_, което посетих при едно друго плаване по Мисури. Между другите вождове и воини аз нарисувах портрета на един млад, красив индианец. Всички се произнесоха, че портретът много прилича на оригинала си. Обаче подир няколко дена младият човек дойде при мен в палатката ми, седна и дълго време гледа намръщен своя изобразен лик.
	Той извика най-подир преводача и ми каза:
	— Аз не харесвам своя портрет — той не е добър! Лицето ми тук някак посрамено изглежда, при това и погледът ми не е както трябва.
	За жалост и този портрет беше тъй също в три четвърти.
	Младият индианец продължи:
	— Другите вие нарисувахте напълно и те гледат право пред себе си. И аз също мога да гледам белите хора направо в очите. Но тук на вашата картина аз се обръщам, като да ме е срам.
	И той ме помоли да му поправя очите тъй, щото те да гледат направо. Подир няколко дена той научил, че аз не съм изпълнил молбата му, и изпраща преводача да ми каже да изляза пред своята шатра, за да се бие с мен до смърт.
	Аз излязох с палитрата в ръка и намерих своя противник готов за бой. Аз казах на преводача да му разправи, че той ми е толкова обичен, щото не мога да си позволя да се бия с него, че никога не съм мислил да го оскърбявам с неговия портрет, който всички харесаха, и че ако той без друго желае да види очите си преправени на портрета, то аз ще направя това на драго сърце. Мирът между нас беше сключен и още на другия ден аз му преправих очите с акварел и молив — но какви очи! Те гледаха през носа му по най-фантастичен начин! Никога не съм виждал човек по-благодарен! Той ми стисна ръката и ми подари един чифт мокасини в знак на своята благодарност.
	Подир една година, след като се върнах в Сейнт Луис, аз взех една гъбичка, намокрих с вода тези криви, грозни очи, и портретът придоби пак своя първоначален естествен вид. Сега той е един от най-интересните в моята колекция.


>	Глава XI
>	Крайбрежието на Сейнт Луис. — Върховете на Мисисипи. — Каменната скала за калюмети. — Гнездото на гръмотевицата.

	Безполезно е за моите млади читатели да вървят стъпка по стъпка подир мен до Сейнт Луис. Този толкова дълъг път ние преминахме с Богард и Батист полека-лека, като си прекарвахме времето в разходки, в лов, през дим и пламъци. Есента настъпваше и полските треви, дълги по седем фута, горяха и заплашваха нашите бради, които не бяхме бръснали още от нещастната ни среща със семейството на мечките гризли.
	Моето кану, за което толкова се грижеха индианците _сиукси_ и _мандани_, го откраднаха в Сейнт Луиското пристанище два часа след като пристигнахме. Щом се спряхме до брега на този голям град, аз изпратих нещата си в гостилницата; сетне, за по-голяма безопасност, с позволението на капитана, ние качихме нашето кану на един параход, който стоеше в пристанището на котва, като смятахме да му намерим подир няколко часа друго по-удобно място. Всичко това беше много добре пресметнато, но когато се върнах на брега, не намерих кануто и никога след това не можах да науча къде се дяна то — кой ми го похити.
	През второто лято плавах с едно кану от кора нагоре по Лисичата река, от Зеления залив до изворите й, заедно с един англичанин, на име Ууд, който сега живее във Филаделфия. Като стигнахме до изворите, които само две мили равна прерия отделя от началото на _Уисконсин_ — притока на Мисисипи — ние извлякохме кануто си на сухо; аз го взех за единия край, метнах малката му котва на рамо и го завлякох много лесно до _Уисконсин_, която на това място е само няколко разтега широка. Ние заплавахме по тази река надолу и отплавахме около хиляда мили — до сливането й с Мисисипи, като се спирахме само да пренощуваме на живописните й брегове. Като влязохме в Мисисипи, ние доста се измъчихме да плаваме нагоре по течението й до _Кучешката прерия_ и оттам до водопада Свети Антоний — на разстояние 725 мили.
	От водопада Свети Антоний ние плавахме още по-нагоре до 100 мили по реката _Свети Петър_, за да видим кариерата за червен камък за калюмети на _Големия Прериен хълм_, откъдето индианците вземат толкова хубавия материал за своите лули. Ние намерихме тази любопитна местност не толкова по индианските предания за нея, колкото по грандиозния изглед и уникалния червен камък, който се различава от всички подобни нему камъни в Америка, а може би и в целия свят.
	Много от околните племена са идвали на Големия Прериен хълм да къртят камъни за своите калюмети, без страх да се срещнат с враговете си. Те казват, че Великият Дух е предназначил този камък изключително за техните калюмети, че той го е оставил на разположение на всички и че би било престъпление да се вдигне секира срещу някое враждебно племе, което се яви на кариерата; и най-сетне, Великия Дух е обявил този камък за кост от тяхната кост, плът от тяхната плът и че е предназначен да им служи изключително за казаната цел.
	Племето сиукси, в страната на които се намира тази кариера, ни задържа няколко дена и употреби всички усилия да ни попречи да я видим, като казваха, че никога не я е виждал нито един бял човек и не трябва да я види, защото е свещено място. Те ни казваха още, че навярно ние сме изпратени от правителството да оценим кариерата и сетне да я купим от тях, но те по никакъв начин не биха се съгласили да я продадат. Обаче ние ги уверихме, че сме само частни лица, които желаем да удовлетворим своето любопитство, и че дълбоко уважаваме техните предания. Тогава те ни позволиха да отидем да я видим, но изпратиха с нас двадесет души индианци да ни съпровождат и вероятно да гледат да не би да извършим някое светотатство над тяхната светиня.
	Когато разглеждахме кариерата, индианците ни съобщиха, че се намираме близо до _Гнездото на гръмотевицата_, което отстои на не повече от двадесет мили оттам.
	— Гнездо на гръмотевица ли? Какво е това?
	— Как какво? — каза един от лечителите. — Там се излюпват гръмотевиците!
	— Тогава излиза, че гръмотевицата се излюпва от яйце?
	— Разбира се!
	— Добре. В такъв случай това яйце трябва да го снася някоя доста голяма птица.
	— Не, напротив, птицата е много малка. Тя не е по-голяма от върха на малкия ви пръст. Мнозина от нашите лечители са я виждали.
	— Добре — каза другарят ми Ууд. — Ние ще отидем и там непременно. Аз много съм слушал за тази чудновата птица и съм любопитен да я видя.
	Нашият преводач, който същевременно ни служеше и за водач, ни каза, че това чудно място, посветено на излюпването на гръмотевицата, се намира на един висок планински връх. Индианците вярват, че през горещите дни — предвестници на бурята, въпросната птица мъти яйцата, които са пълни с гръм; той ни съобщи още, че пътем — отивайки за _Гнездото на гръмотевицата_ — ще се отбием малко на запад, за да ни покаже _Каменния лечител_, една извънредна рядкост, която всички индианци винаги посещават.
	Ние възседнахме конете призори и потеглихме на път. Първо се изкачихме на един висок хълм, покрит с трева; по него нямаше нито едно дръвце, даже нито един храст — само зелени, вълнообразни могилки се виждаха наоколо. На този именно връх, широк около десет уврата*, се намираше _Каменния лечител_ — едно грубо, но пропорционално изображение на човешка фигура. Тя е дълга повече от триста фута; ръцете и краката й са опънати; тази фигура е направена от плоски камъни, донесени тук от индианците през незапомнени времена, понеже на много мили наоколо аз не видях нито едно камъче.
	[* Уврат — мярка за площ, равняваща се на около 2–2,5 декара. — Б.ел.кор.]
	Защо е бил издигнат този чудноват паметник — никой не знаеше, но индианците ни разправиха, че те никога не отиват на лов или на война, докато не се отбият по-напред при _Каменния лечител_ и не прибавят към неговата статуя по едно малко плоско камъче, колкото и да ги отклонява това от пътя им.
	Когато всеки от нашите спътници индианци сложи своя принос и ни разправиха всичко, което знаеха за статуята, ние потеглихме към _Гнездото на гръмотевицата_.
	Подир едно продължително препускане с конете ние стигнахме най-сетне на онова място, дето се извършва страшното тайнство. Това светилище е разположено на един хълм, покрит с дребен храсталак.
	Нашият водач беше голям хитрец и се казваше _Синия лечител_; той познаваше лично всички североамерикански офицери, които се намираха в гарнизона близо до водопада Свети Антоний. Когато стигнахме до хълма и се намерихме пред свещеното място, той ни покани да слезем от конете и да почакаме малко. Индианците снеха перата от главите си и ги скриха под дрехите си; сетне отърсиха, почистиха хранените си коне, извадиха си огледалцата, за да видят как са шарките им, и като се натъкмиха добре подобно римляните, тръгнаха към храсталака с тихи стъпки, предвождани от _Синия лечител_, като водеха конете си за юздите.
	Те се спряха на четири или пет разтега от гнездото; всеки хвърли по листче тютюн на тревата, която пред нас изглеждаше непокътната, но под нас и зад нас беше доста стъпкана. Аз оставих своя кон на Ууд, хванах пушката с две ръце и влязох в гъсталака да търся свещената птица с намерение да я убия. Но като чух зад себе си глухи стенания, обърнах се и видях бедните индианци, покрили лицата си с ръце и потънали в ужасна скръб. Нямаше що да се прави и аз се върнах, без да забележа нищо повече, освен тютюневите листа, които се търкаляха с хиляди по тревата — хвърлени от тия клети деца на пустинята като жертвоприношение към този Дух на гръмотевицата, от когото се боят през целия си живот…
	Долу в полите на хълма, наречен _Прохода на сиуксите_, ние седнахме пак на малкото си кану и с удоволствие се впуснахме да плаваме по реката. Песните и разговорите ни съкращаваха времето. Отвъд водопада Свети Антоний излязохме отново на могъщата река Мисисипи; и тъй като бяхме уморени да теглим веслата в продължение на 1000 мили при насрещни ветрове, ние се качихме на един параход, който слизаше надолу по реката; кануто си също качихме на парахода, заедно с всичките му принадлежности.
	Аз разправих на капитана, как си бях изгубил кануто в Сейнт Луис преди една година, като прибавих още, че този път ще си отварям очите на четири. Капитанът се смееше от душа.
	— Да, сполетяло ви е нещастие — рече той, — но поне този път няма защо да се опасявате.
	Пристигнахме в Сейнт Луис твърде късно и не можахме да изнесем кануто си от парахода, обаче аз не се страхувах за него. Но уви, на другия ден изчезна моят голям вързоп, който бях оставил в каютата; на него беше написано името ми и вътре се намираха най-ценните ми неща, индиански костюми, лули, оръжия и пр. Аз се оплаках на капитана и му казах, че е непростително да се допусне такъв грабеж на мои неща в парахода му.
	Но капитанът се засмя и ми рече:
	— Нима вие не знаете, господине, че ако си оставите в параходите, плаващи по Мисури и Мисисипи, куфара или вързопа с надпис „Джордж Катлин“, то целият свят веднага ще знае, че е пълен с индиански рядкости и че никога няма да го видите отново, освен ако не слезе на брега с вас?


>	Глава XII
>	При команчите. — Ловджийски разкази. — Дивите коне. — Индианци.

	Ние видяхме вече много индианци. Сега остава да се запознаем с храбрите _команчи_, които се сражават на коне, с _осейджите_, _чероките_, _делаварите_, _мохиканите_ и много още други, имената на които надали са известни; но между тях аз живях и изучвах нравите и обичаите им.
	През есента на 183… г. драгунският полк под командата на Хенри Додж получи заповед да потегли от крепостта Гибсън на река Арканзас, 1100 мили на запад от Мисисипи, да иде и покори команчите и други племена по границите на Тексас. Полкът трябваше да се запознае с тия племена и да заглади някои неприятности, възникнали между тях и Съединените Щати на границата. Аз с радост реших да се възползувам от случая — да посетя отдалечените и враждебни племена; помолих военния министър и той ми позволи да пътувам под покровителството на полка със своя приятел Джоузеф Чадуик от Сейнт Луис, един рядък младеж.
	Ние се снабдихме в Гибсън с коне и катър за нашия багаж и храна. Аз имах под себе си един великолепен туземен кон, който ми продаде полковник Бърбанк. Този стар офицер, комендант на крепостта Гибсън, не беше уверен в себе си по време на парад, когато седеше на този хранен великан, на когото се любуваше и учудваше целият гарнизон; накъсо казано, благородното животно със своите мятания и изправяния толкова плашеше стария полковник, щото последният предпочете да ми го отстъпи само за 250 долара.
	_Чарли_ беше чистокръвен мустанг с тъмночервен цвят; черните му като смола опашка и грива се влачеха по земята. Той бил уловен и опитомен от индианците _команчи_, които тъй добре знаят да опитомяват тия благородни животни, щото последните нищо не губят от своята природна гордост.
	Полковник Додж покани двама полуцивилизовани _делавари_ и още няколко от други племена за ловци и водачи на полка. Докато ние стояхме в крепостта, тези индианци ни забавляваха със своите остроумни ловджийски изкуства.
	Те научиха Джоузеф и мен на много умения, между които — как се употребяват техните свирки, направени от кора и дълги до две — три педи, с които те толкова вярно подражават блеенето на малките еленчета, че майка им, като го чуе отдалеко, бързо отива към ловеца, скрит в тревата или храсталака.
	Джоузеф и аз с нетърпение чакахме да се мобилизира полка. За да прекараме времето по-неусетно ние посвещавахме всеки ден по два часа на лов за елени в близките гористи хълмове, пълни с едър и дребен дивеч, както ни уверяваха в крепостта.
	Веднъж потеглихме призори към близките хълмове със своите пушки в ръце и сутрешната си закуска в джобовете. Като стигнахме до хълмовете, оставихме конете си на индианеца — метис, който живееше в полите на тия височини, и се вмъкнахме в гъстия храсталак с всички хитрости, предпазливости и примамки, употребявани от ловците.
	Дълго се лутахме из гората и много елени вдигнахме, но виждахме само сивите им рога надалеч през листака. Най-подир към пладне ние с Джоузеф се разделихме; аз излязох на една полянка и мислех да си почина, когато изведнъж от едно място се чу блеене: „Ма! Ма! Ма!“ Аз погледнах нататък, отдето идеше блеенето и съзрях това малко четириного животно в гората, доста далеко от мен; тогава се сниших на колене, скрих се в тревата и взех да го следя внимателно.
	Най-подир се приближих пълзешком през гората до желаната гъста шума. Но ето че отново се чу блеене, сетне друго и аз разбрах, че еленчето се обажда на баща си или майка си. Тъй че сега моя милост имаше два лова под ръка. Аз все още продължавах да пълзя, но извънредно предпазливо, докато се приближа достатъчно, както си мислех; пушката ми беше готова в ръцете. Изведнъж, о, чудо! — зад мен отново заблея нещо. Обърнах глава полека, без да изменя положението си, и виждам на десет крачки зад мен, на същото място, отдето току-що бях минал, нашите двама делаварски ловци; те се смееха през глава, скрити в тревата.
	Надеждата ми за сполучливия лов изчезна и аз седнах между двамата делавари. Те ми казаха, че в това време през деня никога не се излиза на лов, защото никакъв дивеч не скита из гората. Аз поседях около един час и взех да подсвирквам и търся Джоузеф; той ми се обади по същия начин и аз отидох при него.
	Джоузеф седеше на един пън и разговаряше с един огромен индианец — Осейдж, който излезе прекрасен човек и бъбреше малко по английски. Ние поделихме с него сутрешната си закуска, пихме си ракийцата и дълго време си разказвахме разни ловджийски анекдоти.
	Най-подир драгуните се приготвиха за поход и се наредиха по двама, както обикновено правят те това по възраст и степен. Ние вървяхме с Джоузеф ту отзад, ту отстрани и нощувахме под открито небе върху биволски кожи, а за възглавници ни служеха седлата. Конете си връзвахме при нас. Така минаха две седмици — наближавахме изворите на _Червена река_. Всяка минута ние подплашвахме диви коне в цели стада; нашите индиански ловци, делавари, изобилно ни снабдяваха с дивеч.
	Веднъж ние с другаря ми видяхме едно стадо от диви коне; те пасяха доста далеко и движението на драгуните не би ги изплашило. Ние с Джоузеф препуснахме с конете си към тях, но скоро се убедихме, че от стадото ни разделя един дълбок дол. Слязохме в дола и вървяхме по него, прикрити от дълбоката трева; после се изкачихме на отсрещния му склон, вързахме конете си зад едни елхови храсти и се приближихме пеша до стадото около 150 — 200 крачки, без да ни забележат дивите животни, макар че са толкова чувствителни и предпазливи.
	Аз винаги носех със себе си един добър далекоглед; извадих го и взех да разглеждам с него интересните четириноги. Пред нас имаше най-малко триста диви коне от всички цветове, от тъмночерни до белоснежни. Гривите и опашките на всички стигаха до земята. Ние не разполагахме с никакви средства, за да хванем някой от тия великолепни коне — при това не бяхме дошли с никакво враждебно намерение към тях; но изведнъж си спомнихме способа на испанците и пограничните ловци да хващат дивите коне, когато не могат да им надянат примката. В такъв случай те стрелят в мускулната или хрущялната част на шията им. Замаяното животно моментално се спира и пада на земята; на ловеца остава само по-скоро да го върже и конят, когато дойде на себе си и се опита да стане, вече се намира в ръцете на човека.
	— Да направим този опит — ми каза Джоузеф тихо.
	Аз самият исках това, но се яви една пречка. За да ни бъде по-леко по пътя, ние бяхме оставили тежките си карабини във форт Гибсън и взехме само едноцевните си ловджийски пушки, удобни за обикновен дивеч, но не и за далечно разстояние. Обаче все пак решихме да опитаме щастието си. Аз се прицелих в най-красивия от конете в стадото, който стоеше с едната си страна към мен. Животното се завъртя и падна на земята, а цялото стадо се разбяга като вихрушка. — „Браво! Браво!“ — извика Джоузеф. Ние дотичахме при животното, но уви, какво видяхме: куршумът не ударил коня в шията, а направо в гърдите… Джоузеф, като по-млад от мен и по-чувствителен, заплака… та ние всъщност съвсем не искахме да убием горкото животно. В полка никому не разправихме после за това скръбно приключение.
	Не се мина много подир това и между драгуните се разнесе викът:
	— Индианци! Индианци! Ето индианци!
	Техните следи бяха съвсем пресни; скоро по зелените височини се показаха разлюлените им пера и заблестяха остриетата на копията им: ние се озовахме пред храбрите команчи. Мнозина от бойците, а тъй също и не малко офицери, които никога не бяха виждали индианци, сега неволно ги побиха тръпки.
	Команчите са най-могъщото и най-войнствено племе в Америка; те са несравнено най-силните и най-опасните червенокожи ездачи, и дотогава се смятаха за най-враждебно настроени към белите. Те обикаляха около нас и понякога се виждаха в далечината техните села. Всеки ден те се появяваха ту близо, ту далеко, но постоянните им летящи ескадрони хвърчаха около нас и следяха и най-малките ни движения. С помощта на своя далекоглед аз ги виждах много по-отблизо, отколкото те си мислеха, и мога да кажа, че това бяха горди и красиви бойци.
	При все това ние си следвахме пътя напред и се спирахме за нощна почивка в полята, по ескадронно, в каре, а конете си вземахме в средата, за да ни бъдат под ръка, в случай на опасност.
	А сега, драги читатели, знаете ли какво означава _стампадо_? Не, разбира се. Тогава слушайте да ви разправя. _Стампадо_ е испанска дума, означаваща безредица, страшен шум, който произвеждат двеста или триста индиански бойци, жадни за бой, възседнали своите бързи като вятър коне, замахали копия и тояги — нападат неприятелския лагер посред нощ, когато конете му са изморени, а изнурените от път войници спят мъртвешки сън. И това се придружава с ужасни дивашки военни викове и при страшния шум от сухи кожи, които те нарочно носят със себе си и ги разтърсват, за да плашат конете; прибавете към всичко това и залповете от пушки. Тогава настава невъобразима паника; изплашените коне се мятат като обезумели, откъсват юздите си и бягат в полето, преследвани от неприятеля. Що се отнася до войниците, то те са съвършено замаяни, забравили своето военно изкуство, лутат се като сенки из тъмното и търсят с очи някой дивак, за да го нагостят с куршум.
	Ето какво значи стампадо — нещо като ураган. Той замина, но къде е той? Къде се спря? Ще се върне ли пак? Не. Индианците наистина никого не одраха жив: всички войници се обаждат на проверка. Но къде са конете? На повече от двайсет мили се намират изплашените животни, съсипани от бяг, а на другия ден рано команчите ги хващат с примките си, като се подиграват на стопаните им.
	Ето и ние от няколко вечери насам се бояхме от такова нападение; много признаци потвърждаваха нашите страхове. Всяка вечер нашият разговор се въртеше почти само около едно — ужасното стампадо и ние вземахме предпазни мерки. Всеки спеше с пушка в ръце при своя кон. Ние с Джоузеф предпочитахме да не сме в средата на бивака, а нощувахме малко настрана, върху някое малко възвишение, със седлата под главите си.
	Аз знаех, че команчите наброяват най-малко до 30 000 души, от които 10 000 души са най-отчаяните ездачи-воини в света. Обаче ние с Джоузеф взехме всички мерки, за да не ни изненадат. По тази причина си връзвахме конете до нас, спъвахме ги и спяхме поред.
	Моят далекоглед ни беше извънредно полезен, защото имахме възможност да разглеждаме с него околната местност.
	От някое време насам индианците не се показваха по околните височини и ние бяхме започнали да мислим, че те съвсем са ни оставили, вследствие на което взе да отслабва и нощната дисциплина в полка. Но през една ясна звездна нощ, в дванайсет часа, когато Джоузеф спокойно разглеждаше с бинокъла околността и аз спях дълбоко, изведнъж се чу гърмеж в лещака, на няколко разкрача от нас — там дето преди малко тихо се разхождаше часовоят. Подир гърмежа се чу крясък и в целия лагер настъпи неописуема паника: юздите плющяха, тропот от конски копита се чуваше навсякъде, стенания, гърмежи… Но бойни викове и трясък от сухи кожи нямаше, само конете се бяха разскачали и бягаха навън от лагера. Когато се събудих, Джоузеф държеше своя кон и моя Чарли, които се мъчеха да се изтръгнат от ръцете му… Ала подир страшния смут настъпи дълбока тишина.
	— Я подръж моя кон — рече ми Джоузеф, — този нехранимайко, часовоят, причини това смущение.
	И той отиде в лагера всред щикове и зинали пушки, обърнати към него.
	— Не гърмете! Пушките долу! — развика се той. — Няма никакви индианци тук.
	Той беше изложил живота си на голяма опасност, но все пак сполучи да се промъкне до офицерите, които се бяха събрали на военен съвет.
	— Господа — каза им той, — тук няма никакви индианци, а просто жребецът на полковия домакин се развърза, излезе от лагера и отиде в лещака да пасе, а часовоят го помисли за индианец и без да извика: „Кой иде?“ го прониза с куршум.
	Часовоят тутакси биде арестуван, а тъй също и трима или четирима войници, между които и ефрейтор Нюджънт, който насмалко щял да убие поручик Хънтър, когото помислил за команч. Ранените бяха поверени на доктора и помощника му, а ние с Джоузеф легнахме отново да спим. На това място ние бяхме принудени да се бавим дълго време, защото липсваха много коне от полка, които трябваше да се търсят и уловят.
	Изплашените животни се върнали назад по пътя, който бяхме изминали; някои от тях ги уловиха на двайсет мили оттам, други на 80, а едни пък съвсем не се намериха. Много коне бяха изловени от индианците, които те докараха в полка и ги предадоха честно. Ето с каква добросъвестност ни посрещнаха тия диваци, ликът на които ни плашеше постоянно, даже и насън. Щом те узнаха, че в полка има изгубени коне, веднага побързаха да ни окажат своето най-искрено съдействие.


>	Глава XIII
>	Мирът с индианците. — Болестта във форт Гибсън. — Авторът и Чарли в полето.

	Читателят сега може да разбере, че след всичко това, което разказах, за нас не беше трудно да установим отношения с команчите. Взаимното благоразположение не закъсня да се появи между нас и двама или трима второстепенни вождове, които бяха изпратени да ни посрещнат със стотина от техните най-представителни и прочути воини, възседнали великолепни коне и покрити с военни украшения. Те полетяха към нас в гъсти редове, с дълги копия в ръце и блестящи бели щитове.
	Като си разменихме поздравленията, те ни поканиха да идем и да се установим на лагер при тяхното село, до което имаше още пет дена път от това място. Ние приехме тяхната покана и през целия път те храниха полка с прясно бизоново месо, като убиваха тия животни с необикновена похватност и възхитиха нашите офицери и войници със съвършено ново за нас зрелище — ловкостта, с която ловяха и усмиряваха дивите коне.
	Ние стигнахме на върха на една планина, под която се разстилаше безкрайно поле; индианците поканиха полка да спре именно на това място и ни посочиха своето голямо село, на две или три мили оттук, около което пасяха по равнината не по-малко от десет хиляди коне и катъри. Сетне те ни поканиха да слезем в долината и когато ние наближихме селото им на около една миля, помолиха ни пак да спрем и да почакаме вожда и конницата, които трябваше да излязат и да ни посрещнат на това място.
	Полковник Додж нареди полка в три колони, а сам застана начело с щаба си. Не се мина много и отсреща се зададоха около три хиляди конника, които идеха към нас почти във военен ред. Вождът предшествуваше многобройната си кавалерия, заобиколен от най-знаменитите си воини, а пред него носеха белия флаг, символа на мира, и червения — за доказателство, че той е готов както за мир, тъй и за война, според каквото ние предложим.
	Но щом видяха белите флагове в ръцете на нашите офицери, червеното им знаме изчезна и вождът сам дойде при полковник Додж и неговите офицери; сетне, като изкомандува на своята кавалерия да дефилира, спря се на средата, тъкмо срещу нашите драгунски офицери.
	След като всички наши офицери и войници си размениха поздрави с индианците, вождът ни посочи едно хубаво място за лагер, гдето ние престояхме две седмици, през което време се нагледахме на това толкова любопитно и красиво село от 1200 вигвами, разположени на брега на бистър поток.
	Предложенията ни за мир се приеха и те се задължиха да търгуват постоянно със Съединените Щати — и лулата на мира беше изпушена. Подир това ние заминахме осем мили нататък, дето живееха поуните, съюзници на команчите, за които по-рано имах случай да говоря, по повод на техните жилища, покрити с дълги треви. Мирът беше сключен също и с тях, и нашите офицери се ръкуваха горещо с почтения вожд Уи-тар-раша-ро. Видяхме се тъй също и с племената кайова и арапахо — както команчите, те всички бяха благосклонни към идеята за мир, който ние сключихме с всички тях „за вечни времена“. И така, нашата мисия беше изпълнена, а заедно с нея и най-важната задача на автора на тази книга. За съжаление, след договора за приятелство и търговия дойдоха ром, уиски и хиляди злоупотреби, последиците от които бяха, че след една година цялата област, по която пътувахме в мир и приятелство, стана враждебна земя и си остана такава оттогава; докато творбите, които нарисувах, не са избледнели или променени, а остават свежи както в деня, в който са направени.
	Нашето връщане в крепостта Гибсън беше продължително и интересно. При това не мога да не спомена, че като се върнахме във форта, моят Чарли беше също тъй окръглен като риба и със същата атлазена козина, какъвто си беше и когато тръгнахме оттам, макар че пътувах с него повече от 2000 мили. Много обстоятелства тясно ни сближиха, развиха и заякчиха неразделното другарство между нас.
	През това време аз се разболях от жълта треска, която ме принуди да легна в постеля; докато боледувах, моят Чарли пасеше по обширните полета бяла детелина и други сочни треви. А Джоузеф, моят верен и предан другар, не се отдели от мен нито за минута през цялото време на болестта ми; едва след като оздравях той замина за Мисисипи, дето го чакаше работата му. Цели два месеца аз не можах да видя своя Чарли, но често ми носеха сведения за него; аз знаех, че той е здрав и е станал такъв див и независим, като че никога не е виждал юзда. При все това аз реших да го заведа в Сейнт Луис.
	Но за да го прекарам по Арканзас седемстотин мили и сетне още деветстотин по Мисисипи с параход, щеше да ми струва много скъпо; затова реших да избера най-късия път, т.е. през прериите, по една съвършено дива страна, без каквито и да е пътища, но пък разстоянието бе много по-късо: всичко петстотин и четиридесет мили. Относно посоките не се тревожех, защото щях да се ръководя от компаса. И ето, една чудесна утрин, през първите дни на месец октомври, аз се приготвих за път и изпратих да доведат моя Чарли. Но скоро се върнаха и ми казаха, че по никакъв начин не могли да го хванат в полето. Тогава аз сам отидох за своя приятел.
	Аз едвам го съзрях отдалеко и го повиках: благородното животно, види се, ме позна по гласа, макар че не се бяхме виждали цели два месеца, повдигна умната си глава, разпери великолепната си грива и дългата си опашка, отвори устата си, пълна с трева, и взе да ръмжи, после тръгна полека към мен, сетне взе да тича и най-подир препусна в галоп, като издаваше вече съвсем друго ръмжене. Без да изплюе тревата из устата си, Чарли взе да ме души, после опъна глава и си отвори устата, за да му надяна юздата, което аз направих и го поведох в града.
	Подир половин час бях готов за път, снабден с две бизонови кожи за постелки, кафениче, медна чаша, захар и кафе, един бут варена шунка, нужното количество сол, затъкнах два пищова в кобурите на седлото и метнах пушката си на гърба. Вождовете на чероките, чокто и криките (мускогите) дойдоха да ме изпроводят. Струва ми се, че досега нищо не съм ви говорил за тия племена.
	Чероките наброяват 25 000 души, криките 21 000, чокто 15 000 и семинолите* 12 000 души. Тия племена са заселени на около седемстотин мили на запад от Мисисипи и на хиляда и двеста, хиляда четиристотин и хиляда и осемстотин мили от бившите си владения в Джорджия, Алабама и Флорида. Те наполовина са вече цивилизовани в своето отечество; мнозина от тях владееха обширни плантации, сееха обширни полета със зърнени храни и памук, живееха в удобни къщи; имаха си и училища, издигнали си бяха и черкви, издаваха няколко вестника на своя език, даже и на английски. Но как са дошли те в тая дива и пуста страна? Това не е тайна. Напротив, това е лесно да се обясни, но е твърде дълго, за да бъде описано подробно тук.
	[* Семиноли — сравнително ново племе, сформирано в началото на 18 век от бежанци от различни мускогскоговорещи племена. — Б.ел.кор.]
	Ние вече казахме, че те преди са били богати. В Джорджия и Алабама те владели най-добрите плантации за памук; поради това за белите, които разполагали с роби в тия места, тези земи били съблазнителни — те били твърде ценни, за да ги притежават индианците, а индианците „били лоши съседи“. Когато генерал Джаксън станал президент, решено било да преселят всичките индиански племена далеч на запад от Мисисипи. Това принудително преселване било продължително и жестоко; нещастните индианци били принудени да напуснат гробниците на своите прадеди и деца, своите жилища, плантации и реколтата, която зреела в земите им — и да се заселят в една страна, дадена им в замяна, страна безпределна на запад, но ограничена откъм изток, север и юг. При това строго им било забранено да минават границата и стъпват в областта на своите бели съседи към изток; само в замяна на това те имали право да употребяват колкото си искат огнестрелни оръжия срещу бизоните и да изтребват дивите индианци на запад.
	Изселването на Семинолите от Флорида за всички е било истинско бедствие. То било започнато най-безчовечно: изпратили първо в техния съвет препис от договора, с който те се задължавали да заменят своите родни места с една област, която лежи далеко на запад от Мисисипи. Съветът отказал да подпише, понеже вождовете обявили, че техните прадеди и роднини са погребани тук в тия места, че страната им е била дадена от Великия Дух и че те никога не ще се съгласят да я напуснат. Този договор им бил предявяван впоследствие няколко пъти наред, но винаги без успех, докато най-подир един ден казват на единадесет второстепенни вождове, че главният вожд Чарли Оматла, бил приел договора и се съгласил да го подпише. Но те не можели да повярват на това и отишли всички с пушки в ръце пред канцеларията на правителствения агент, дето трябвало да се извърши тази работа, за да видят, дали великият им вожд ще си позволи да извърши такова светотатство. Към тях се присъединява и _Оцеола_, чието име, разбира се, вие сте чували; той не е бил вожд, но сърцат воин, който е имал голямо влияние в племето. Когато договорът бил поставен на масата, Чарли Оматла, бидейки уверен, че всички други вождове ще последват неговия пример, пристъпил да си изпълни обещанието; но щом той си сложил подписа под съдбоносния договор — и пада мъртъв на земята, пронизан от седем куршума — първият на _Оцеола_, а останалите шест — от вождовете.
	Това е станало на 1500 мили от Вашингтон, в оная епоха, когато е нямало нито железници, нито телеграфи. Затова преди Сенатът да научи за описаното произшествие договорът, „подписан от покойния вожд“ бил изпратен за ратифициране. Сенатът го ратифицирал и обявил да се пресели племето насилствено, макар сенаторите и да знаели, че великия вожд е бил подкупен за 7000 долара.
	_Оцеола_ избягал в пустинята, дето го последвали и другите, като го провъзгласили за свой вожд, според обичая на всички индиански племена в Америка; у тях онзи, който убие главния вожд, става вожд и държи властта в ръцете си дотогава, докато може да запази живота си от другите. Ако действието му бъде одобрено, то никой не може да отнеме властта от него, а ако не бъде одобрено — наказва се със смърт.
	Хиляда души войници били изпратени в горите срещу въстаналите семиноли, за да ги изпъдят насилствено, с оръжие, на основание на договора. Тази войска била поверена на майор Дейд, много заслужил офицер; подир няколко дена той налетял на една пусия и загинал заедно с всичките си войници, с изключение на един. Това е станало досущ така, както и онова клане при Уайоминг, за което споменах в началото на тази книга, т.е. индианците нападнали ненадейно редовната войска на Дейд и я изклали, преди тя да се окопити и да се защити със своето оръжие.
	Известието за това събитие напълни всички вестници на Съединените Щати; то преплава през Атлантическия океан като новина за „коварната примка“, както се казваше за всяко сражение, в което индианците биваха победители; но когато по-сетне ги убиваха в големи количества, посредством също такава или друга някоя по-голяма хитрост, съобщенията бяха озаглавени: „Славна победа!“.
	Храбрият Оцеола цели шест години защищавал всяка педя от родната си земя начело на своите истински спартанци против 10 000 души редовна войска, която често разбивал. Най-подир обаче храбрият Оцеола бил заловен (или по-скоро отвлечен) с още четирима от неговите най-важни вождове и двеста воини, посредством една безчестна хитрост, която никога не би употребило никое индианско племе; дотогава те не вярвали, че неприятелят е способен да си послужи с подобно нечестно средство — неприятел, който ги надминавал по брой и имал над тях голямо превъзходство във военно отношение; при това смятали, че неприятелят, като по-цивилизован, заслужава и повече доверие. Оцеола и неговите другари били подмамени с парламентьорския флаг и когато те отговорили на тази покана и се явили за преговори без оръжие, а вождът с бял флаг в ръката, то по заповед на главнокомандуващия били обкръжени, вързани, обявени за военнопленници и откарани в крепостта Молтри в Чарлстън — Южна Каролина.
	Тук, мили мои читатели, ние се намираме лице с лице срещу истинската _измяна_. Това позорно действие беше осъдено от всички офицери във войската на Съединените Щати, с изключение на оногова, който го извърши, и който без съмнение достатъчно се е наказал с угризението на съвестта си. Правителството осъждаше тази постъпка; но индианците представляваха твърде ценна плячка, за да ги пуснат на свобода. Те, като военнопленници, бяха изпратени чак на другия край на Съединените Щати, в оная пустиня, дето ние сега се срещаме с тях.
	От Ню Йорк до Чарлстън има не по-малко от 2000 мили, които аз извървях с едничката цел само — да нарисувам портрета на Оцеола. Задържан като пленник в крепостта, този необикновен човек ми се виждаше тих, добродушен и общителен, при все че беше с разбито сърце. Като метис по рождение, той говореше доста добре английски, което му даваше възможност да ми предаде непосредствено всичките подробности на войната и позорната хитрост, на която беше станал жертва. Аз свободно можах да нарисувам неговия портрет, а тъй също и портретите на четиримата вождове, заловени заедно с него.
	Заедно с Оцеола в крепостта Молтри тогава се намираха и 250 души, мъже, жени и деца, които се считаха като него за военнопленници. Един от тях, млад, красив човек, веднъж беше обвинен от бял американец, продавач на зеленчук и кокошки близо при крепостта, че му откраднал една кокошка през нощта. Потърпевшият се оплака право на вождовете, които с извънредно безпристрастие събираха доказателствата на ищеца. Младият обвиняем, като не можеше да каже нищо в свое оправдание, се ограничи само със следните думи, които отправи към своите съдии:
	— Има ли поне един семинол, който да е нарекъл досега Чи-хо-ка крадец?
	Но белият подкрепи тъй силно своето обвинение с доказателства, че младият индианец беше признат за виновен и съдиите по своите закони и обичаи произнесоха присъдата си, според която младият човек трябваше да бъде бичуван публично на следващата сутрин в девет часа. Но два часа по-рано от определеното време го намериха обесил се на стената на крепостта. В момента, когато офицерите от гарнизона и индианците стояха смълчани около неговия труп, яви се онзи нехранимайко — обвинител с живата кокошка под мишница и призна, че си е намерил кокошката и че сега нищо нямал откраднато. Този мръсник стоеше близо до мене и аз, от яд и непреодолимо негодувание, се хвърлих отгоре му и го хванах за гушата. Мисълта — да го подхвърля на същата участ, която беше постигнала жертвата заради него, трябва да се е отразила в този миг на лицето ми; мнозина от офицерите взеха да ме молят да не прибягвам до насилие; но повече от техните молби ми подействуваха думите на Оцеола, който си сложи ръката на рамото ми и ми рече с тих глас:
	— Какво правите вие? Какво правите вие, приятелю? Нима кучето трябва да се бие?
	При тия думи аз пуснах чудовището, когото жените и децата изпроводиха с освирквания и дюдюкане и го изгониха от крепостта заедно с неговата кокошка.
	След това произшествие аз се върнах в Ню Йорк; когато пристигнах в този град, научих за смъртта на Оцеола, което неизказано ме огорчи; това скръбно известие беше ме изпреварило. Бедният Оцеола се поминал скоро след като аз напуснах крепостта, както казваха, от внезапна болест.
	Но аз забравих, че моя Чарли беше отдавна оседлан и с нетърпение чакаше да потеглим на път. Аз се простих със стария си приятел, доктор Райт, с офицерите и с индианските вождове, които бяха се събрали да ме изпроводят, и заминах.
	Отначало яздех по едно леко възвишение, което се издигаше близо до крепостта, и сетне скоро се скрих зад него. Пътят ми минаваше през една местност от 540 мили — два пъти по-широка от Англия — осеяна с гори и долини, атлазени ливади и пустини, оросявани от реки и потоци, и на някои места покрита с дъбрави. Тя изглеждаше скръбна и мрачна, но аз с наслада се потопих в необятния простор на безкрайното поле.
	Макар че ние с Чарли винаги бяхме живели приятелски, в тази самотна и безгласна пустиня още повече се сближихме. Ние вървяхме през гори и долини, ту пресичахме зелени ливади, ту навлизахме в девствени гори, ту прескачахме рекички, ту газехме по техния брод. Нощите прекарвахме на бивак по равнините. За пътеводител ни служеше слънцето, когато грееше, а през облачните дни, когато то не ни удостояваше с лъчите си иззад облаците, упътваше ни компасът.
	Аз бях благодарен като човек, който се отърсва от болестта; прохладните есенни ветрове всяка минута ми докарваха нови сили, макар и все още да усещах леки трескави тръпки. Когато усещах приближаването на тия тръпки, слизах от моя Чарли и го пущах да пасе около мен.
	Понеже едната от пушките ми винаги стоеше пълна с куршум, а другата със сачми, аз много лесно се снабдявах всеки ден с прясна храна, повечето пъти даже без да слизам от коня.
	С изключение само на една от тридесет и петте вечери аз всякога се спирах да нощувам при някой извор или рекичка, дето имах възможност да събера сухи дръвца и си сготвя. Това обикновено ставаше привечер.
	Разседлавах коня си, набивах колчета в земята за него посред най-сочната, крехка трева и го връзвах с едно много дълго въже. Сетне набирах сухи дърва, наклаждах огън, опичах си на жаравата яребици или друг дивеч, нанизани на дълъг дървен шиш, нагощавах се великолепно на тази така приготвена от мен походна трапеза, изпивах си кафенцето — и вечерята свършваше. След това незабавно отивах при Чарли и му занасях малко сол, която той много обичаше и ближеше от ръката ми. Той толкова беше навикнал на това малко лакомство, щото ако аз не отидех при него в определеното време със солта, той сам идваше при мен и повдигаше главата и опашката си, като индиански петел.
	Подир всичко това нощта вече настъпваше, аз събирах трапезата си, връзвах Чарли наблизо, постилах една от чергите си, завивах се с друга и слагах главата си на седлото, което ми служеше вместо възглавница. Така спокойно и сладко спях до първите лъчи на слънцето — когато Чарли почваше вече да тропа с краката си около колчето, на което е вързан. Подир това аз обикновено се изтягах още цял час, после ставах, наклаждах огън, сготвях си, нахранвах се и тогава потеглях на път.
	Веднъж минавахме през една широка степ, покрита цялата с трева, висока почти колко човешки ръст; по нея не се забелязваше нито едно дръвце, нито един храст докъдето поглед стига. Нощта настъпваше и ние бяхме принудени да се спрем на бивак без вода, но не и без огън, който аз сполучих да запаля от изсушена бизонова тор, която събрах в прерията.
	Посред нощ бях събуден от страшна буря. Първата ми грижа беше да стегна добре въжето на Чарли, после турих една от завивките си под седлото, за да не се измокри, а сам седнах отгоре, покрих си главата с втората бизонова кожа, която се разстилаше тъй също и върху всичките ми неща. Дъждът се лееше като из ведро, светкавиците осветяваха цялото поле; те се извиваха досущ като змии и аз при всяка гръмотевица се страхувах за себе си и за моя Чарли. Бурята вилня до заранта и аз едва тогава можах да позадрема, и то в съвсем неудобно положение — седешком на седлото.
	Еднообразието на пътя по равното поле понякога ми ставаше твърде отегчително: често се случваше да задрема на седлото и се събуждах, когато моят Чарли тичаше или даже скачаше в галоп.
	Една заран ненадейно се появи току до нас, на десет разтега, грамаден елен с огромни, разклонени рога. Щом го видя, Чарли вирна глава и се спря; той толкова трепереше от страх или безпокойство, че аз едвам се прицелих с пушката си в елена. Когато изгърмях, еленът се посниши малко, рипна и избяга, без да си вдигне повече рогата, от което разбрах, че е ранен. Аз скоро го изгубих от очи, понеже превали зад един малък хълм; но упътих Чарли нататък и след няколко крачки видях цяла локва кръв, която доказваше, че съм го улучил. Чарли пък от своя страна помириса кръвта и взе да пръхти с ноздрите си, като че търсеше, где се намира животното. Аз го оставих да върви по следите, които ясно личаха на тревата, опръскана с кръв. Навярно еленът се криеше горе на хълма из високите растения. Като гледах необикновения стремеж на коня и желанието му да върви по следите на раненото животно, аз от любопитство — да видя какво ще прави — му отпуснах юздата. Чарли се устреми напред, като душеше кръвта, и се впусна по следите също като ловджийско куче. Така вървя той около една миля и като излезе из тревата, спря се изведнъж в полите на едно малко хълмче, наостри уши и заръмжа — сякаш искаше да каже, че ловът се намира на това място. Аз се поогледах наоколо и видях, че еленът се е прострял мъртъв на земята на едно разстояние не повече от четиридесет крачки пред мен.


>	Глава XIV.
>	Сцила и полята на Каракас. — Равнините на Венецуела. — Индианци. — Почетния танц. — Плаване по Ориноко. — Светът в едно цвете. — Мързеливия. — Баранкас. — Устието на Ориноко.

	Сега ще оставим полята на далечния запад, за да се запознаем с безкрайните гори и вечната зеленина; тук всичко в природата като че е неизменно — и радостта, и цветята, и гледката, и пеенето; зимните вихри са тук непознати и даже когато листата жълтеят и падат — тук пъпките се зеленеят и цветята се разтварят. Аз бях щастлив да видя такава страна и казвам, че няма човек, който да е бил ощастливен веднъж да диша този топъл ароматен въздух и да се наслаждава на разкошната природа в долината на река Амазонка, който, повтарям, е имал щастието да стъпи веднъж в този земен рай и да не пожелае още веднъж да го посети, ако само средствата му позволяват.
	Но ние още не сме стигнали съвсем. _Каракас_ не се намира в долината на Амазонка, нито е точно началото на Южна Америка, но е на северния бряг на континента. Каракас е във Венецуела, на песъчливия бряг. Там аз пристигнах първо и това ще бъде нашата изходна точка.
	Преди шейсет години тук се е случило едно страшно земетресение, от което загинали повече от десет хиляди жители. Даже и сега отвъд града, на голямо разстояние се виждат страшни пропасти, зинали от онази епоха.
	Природата за всичко е била тук много щедра и всяко нещо е създала в голям мащаб. Какво става в тази грамадна пещ, над която ние ходим? Откога е тя в действие? Никой не знае. Преди димът и пепелта се издигали до върховете на Чимборасо — на височина 2600 разтега. Вулканът, който и сега действува, е Котопакси. Ехтежът и ревът му се чуват на разстояние 600 мили. Веднъж той изригнал една гранитна скала от 327 кубически фута, която паднала на 7250 разтега от кратера му!
	Близо нататък тече огромната река Ориноко. Още по-нататък — река Амазонка, много по-широка от Мисури и Мисисипи заедно, но не е тъй дълга. По време на най-високия си прилив тя се разширява до тридесет мили. В нея има не по-малко от хиляда и петстотин острова; в по-големите от тях, завзети от богати земевладелци, има може би повече от петдесет хиляди глави добитък. Морските инженери, които измерили коритото на река Амазонка, за сметка на Съединените Щати, съобщават, че направения във Филаделфия броненосец _„Пенсилвания“_, въоръжен със сто и четиридесет топа, при ниска вода може свободно да плава до Табатинга, т.е. повече от 2000 мили от устието й нагоре и че всички други параходи плават още 1000 мили по-нататък, без да се излагат на опасността да заседнат някъде на пясък.
	Сцила, стената от отвесни скали, която се издига зад град Каракас, е висока до две хиляди разтега. По време на споменатото земетресение тя тъй силно била разклатена, щото камъните и дърветата, откъртени от стените й, летели по всички посоки. Сега човек много трудно може да се изкачи на върха й.
	Но тук близо до нея, в равнината, живеят индианци и аз, разбира се, трябва да се отбия и при тях.
	С тази цел напълних една раница с най-необходимите си неща и заедно с доктор Хенц, немски ботаник и неговия прислужник, заминах за там. Ние нямахме коне и затова тръгнахме пеша по тия пленителни равнини; може би гаучосите, чергарите-овчари, щяха да ни помогнат със своите катъри. Най-малко триста мили път има пред нас от Ангостура до Ориноко, но ние ще ги преминем.
	Прериите в тази страна се наричат пампаси; по своята обширност и релеф те отдалеч много приличат на ония, по които аз преминах с Чарли между крепостта Гибсън и Сейнт Луис. Малки възвишения се простират във всички посоки, сред тях текат чудесни бистри потоци, бреговете на които са покрити с дъбрава и групи дървета.
	Това са банани и перести палми с различна височина, а долу, около стволовете им — нискостеблени палми. Докъдето поглед стига се ширят полета от гераниуми с пъстри цветове, които пълнят въздуха с нежни аромати, а на други места див трендафил и хиляди други цветове. На много места полята са покрити с лилиуми в различни нюанси. Сливите и дивото грозде тук растат изобилно. Няма хълм, дето да не блестят златистите портокали с ослепително белите си цветове, които тъй пълнят въздуха с аромат. Под краката ни се разстилат различни карамфили и теменуги, а понякога, за разнообразие, се появява и някоя гърмяща змия.
	Около нас хвърчат колибри; хиляди бръмбари и други летящи насекоми се удрят в нас.
	Слънцето в пампасите е по-малко и по-вертикално; за да може човек да погледне в него, трябва да си извие врата назад. Тук човек почва да се чувства по-малък, отколкото в Англия; сянката му е по-къса, не върви с него тъй неотстъпно и не се издължава толкова далеч зад него.
	Що се отнася до индианците, то те тук не са много: шарката, ромът и ракията изтребиха повечето от тях. Впрочем тук се намират _чаймасите_ и _галибите_, полуцивилизовани и полусмесени с испанци. Някои от тях са чистокръвни; по цвят и характер те много приличат на _оджибве_ в Северна Америка. Те са пъргави, силни хора и извънредно красиво сложени; при тях не се забелязват никакви физически дефекти.
	Докторът се радваше на своята ботаническа сбирка, а и аз не по-малко от него се радвах на своите нарисувани нови сцени. Между другите нарисувах и един много хубав танц, наречен по индиански _мач-и-о-а_ (почетен или увеселителен танц). Той беше изигран в чест на нашето пристигане, защото индианците бяха особено доволни от нас — макар и да не можеше да се каже точно — дали от самите нас, или от подаръците, които им дадохме. А може би и затова, че техният доктор или магьосник им каза за мен, че и аз съм също като него „велик лечител“.
	Как! И Южна Америка ли има такива доктори? Досущ такива, каквито са и в Северна. Портретът на вожда и тук също го носеха, уловен за ъглите, както и там, и воините танцуваха бойния танц, също както северните индианци. И подир всичко това последва красивият танц, изпълнен от дамите, понеже в тия места и младите жени танцуват понякога, но това става доста рядко. За тази цел бяха избрани от вожда три млади хубавици: това беше извънредна почест, която те отдаваха на моята „медицина“, понеже от няколко години насам не бяха виждали такова зрелище.
	Под краката на всяка от тях беше постлана вместо килим тигрова кожа. Косите им, прибрани на главата със сребърна панделка, падаха в блестящи плетеници на широките им плещи и стройния им кръст. През долните им устни бяха прекарани дълги сребърни игли и нанизи от сини и бели мъниста висяха от тях; шиите им бяха претрупани с множество нанизи; по ръцете и краката им имаше медни и стъклени гривни; лицата им бяха нашарени с червена боя и цялото им тяло белосано. Те танцуваха бързо под ритъма на тъпана и пеенето на вождовете.
	Невъзможно е човек да си представи нещо по-прелестно от равнините, които се простират между Каракас и Ориноко. По тях се въдят голямо количество коне и други диви животни; от чието месо се хранят както индианците, тъй и белите, понеже няма бизони. Индианците и испанците тук отиват на лов за тях не със стрели или копия, а с „бола“. Това е едно въже, оплетено от кожени ремъци, което се разделя от средата на три разклонения. В края на всяко разклонение, дълго от осем до девет педи, връзват по една топка от олово, тежка около четвърт килограм. Ездачът държи в дясната си ръка едната от тия топки, докато конят препуска към желания лов, а останалите две топки върти над главата си, докато се приближи до жертвата колкото трябва. Тогава той хвърля своята топка, която завлича и другите две, и трите, като запазват взаимното си разположение, се въртят във въздуха, докато едно от въжетата падне върху шията на избраното животно и се увие около нея, а другите две се заплитат в краката му. Няма животно, което да не падне в този случай и да не стане лесна плячка на ловеца, който го убива веднага или от коня, с копие, или като слезе — с нож.
	Този способ те употребяват с цел да _убиват_. Така те убиват дивите коне за кожата и козината им, а другите животни — за месото, кожата и рогата.
	Ако искат да уловят някой див кон за възсядане, тогава този способ не е подходящ за целта, защото девет от десет коня, заловени посредством _бола_, когато бягат с голяма скорост си скършват врата при падането или пък стават негодни за каквато и да било работа. Затова в такива случаи те обикновено употребяват ласото, и то почти тъй, както и североамериканските индианци, което вече описах по-рано; единствената разлика се състои в това, че когато спре конят, заловен с ласото, туземците го бият по темето с една къса, дебела пръчка, напълнена с олово, и тия оглушителни удари обикновено събарят животното на земята. Когато конят се свести, повдига се и със затворени очи, робски се покорява на жестокия си укротител.
	Но, според мен, този способ, който аз внимателно съм изучил, лишава тия животни, тия дивни коне завинаги от естествената им енергия и значително намалява достойнствата им.
	В малкия градец Чапаро, който отстои на шестдесет мили от Ориноко, ние научихме, че едно отделение въстаници* отива за Ангостура. Благодарение на катърите, които бяхме наели, ние можахме да отпътуваме до Сан Диего, а оттам до брега на Ориноко, тридесет мили по-надолу от Ангостура; оттам нататък кануто ни донесе до Баранкас, отдето пък отидохме с параход до Демерара, в Британска Гвиана.
	[* Въстаници — тогава във Венецуела беше избухнала внезапно гражданска война.]
	Но преди да пристигнем в Демерара, ние пропътувахме с доктора известно разстояние по река Ориноко. Невъзможно е да се опишат тия гледки, защото думите са безсилни там, дето и гениалната четка не е в състояние да предаде цялото величие и великолепие.
	С една дума, разкошната тропическа растителност и разнообразното животинско царство от четириноги, птици, влечуги и насекоми — правят от крайбрежните гори на Ориноко нещо фантастично.
	Веднъж плавахме под сводове от зеленина.
	— Ето рояк пчели пред нас — каза д-р Хенц, — те ще ни нажилят до смърт!
	— Не, докторе, това е само разтвореното цветно кълбо на цъфтяща палма; впрочем, вие по-добре знаете това от мен; и тъй вие имате думата, като специалист по тази част.
	— Наистина така е, и аз ще ви запозная с някои неща в това отношение. По тия места има двеста вида палми и всеки вид се различава по цвета и плода си. Плодът на всяка палма расте на онова място, където клоните започват от ствола. Плодът се предшествува от цветното кълбо, което е много голямо и минават седмици, а понякога и месец, докато узрее напълно, за да се разтвори. На някои палми тия кълба са тъй големи, щото трима-четирима души едвам могат да повдигнат едното. Когато се разтвори това кълбо, показват се сто, а понякога и хиляда алени миризливи медоносни цветове, които на голямо разстояние изпълват въздуха с аромат. Птиците и насекомите, които смучат мед, знаят няколко дена по-рано кога ще стане това събитие; те с мириади* се събират около тия кълба, готови за нападение. И ето пред нас се открива едно забележително зрелище. Сред този развълнуван крилат облак ние виждаме разтвореното кълбо, пълно с цветове, към което се стремят вкупом тия въздушни посетители. Сега вече няма никаква опасност да бъдем ужилени от тях. Макар повечето от тия малки работливи създания да са въоръжени с жило, те бързат да нахранят малките си и нямат време да ни нападат. Да отидем и ги погледаме по-отблизо.
	[* Мириада (_поет._) — безброй. — Б.ел.кор.]
	— Благодаря ви, докторе, за малкия урок по ботаника.
	Ние спряхме кануто си да погледаме усърдните труженици. С помощта на моя бинокъл можахме да присъствуваме на това необикновено и любопитно зрелище. Докато хиляди пчели, оси, колибри и всякакви смучещи мед насекоми жужаха около цветовете, лесно се забелязваше, че и там, както и на другите стъпала на жизнената стълба, има привилегировани и лишени от късмет; забелязваха се тъй също и неколцина щастливци. Повърхността на тези гроздове от цветове изглеждаше покрита главно с бързо стрелкащите се и блестящи малки колибри с всякакви размери и цветове, чиито дълги и тънки клюнове проникваха във всяко цветче, докато балансираха с трептящите си крилца, готови да хвръкнат при първата опасност. Те изглеждаха царете на угощението. Но имаше и други, още по-успешни: трудолюбивите и безстрашни пчели и някои други насекоми, които пропълзяваха между къдравите листчета на цветния лабиринт и събираха най-хубавите, най-ароматните медени сокове там, където другите не можеха да се промъкнат. Ала какво се случваше с тях после? Уви! — както и много хора на този свят, преситени вече на наслаждения, те преминаваха от тази райска, царствена трапеза — във вечността.
	Тук, на тази трапеза, се намира и малкият пчелен сокол, с остри нокти и блестящи очи; той обича меда, но не го смуче, а си го добива по един друг, по-бърз и по-удобен начин: той улавя малките труженици, когато си тръгват със своята богата плячка. Като свърши с угощението, тръгва си и той, но лети тежко, преситен от ядене. Но и той не по-малко е изложен на опасности: неговите врагове, които са по-силни от него и обладават по-яки, по-могъщи криле, принадлежат на собствената му порода. Те седят като мълчаливи стражи върху сухите клони на надвисналите дървета и изведнъж го нападат, щом той излезе на открито. Сред тия многобройни въздушни завистливи съперници, снабдени със смъртоносни нокти и клюнове, са ставали много битки и много убийства. Когато се бият, много от тях падат във водата, на земята и в крайбрежните треви.
	— Я погледнете там, на брега! — извика докторът. — Виждате ли оная малка зелена змия, и още една — бяла? Те са от една и съща порода, макар с различен цвят; и двете ядат мед, при все че никой не знае това. И на тях също им е добре известно, както и на тия насекоми, кога ще се разтвори цветното кълбо, и пристигат. Те пък причакват пълните с мед трупове на нещастните победени птици.
	— Отде научихте, докторе, този любопитен факт?
	— От индианците.
	— Докторе, продължих аз: много бих желал сега да ми опишете дървото, на което растат кокосовите орехи.
	— Не вярвам да има такива наблизо — каза докторът: кокосовата палма не е местно растение, тя е донесена тук, но все пак надявам се скоро да я видим.
	И така ние с разсъждения, разговори и забавления си прекарвахме времето, а река Ориноко неусетно ни носеше надолу.
	Не мога да не спомена и за _кампанеро*_. Каква чудна птица! Нейното пеене напомня звън или биене на камбана. Тя придава нещо магическо на гората. Според мен кампанеро живее уединено, защото никога не я виждахме. Ние чувахме нейните чудни звуци, но не можехме да открием откъде идат те. Винаги напразно се впускахме да я търсим в една или друга посока; съдейки по гласа й, тя като че се намираше някъде далеко, не по-малко от една миля, но в същност тя можеше и да е на няколко разтега от нас.
	[* Кампанеро (Procnias averano) — птица-камбана, е от вида Врабчоподобни, която се среща в северна Южна Америка. — Б.ел.кор.]
	Кампанеро се обажда само вечерно време, когато вече трудно може да я видиш, или на разсъмване, когато също не се вижда добре. Дали тя не е като вълшебната _гръмотевична птица_ на индианците? Аз никога не можах да я видя, макар че получих званието „доктор“ от индианците. Дали това е птица или е просто _звукова измама_? Дали това не е звънец, окачен на някоя крава и звъни далеко нататък? Обаче кампанеро беше около нас, отпред, отзад, тя пътуваше с нас; но нека сега да я оставим и може би ще я потърсим отново.
	Макар че в тия гори и по живописните брегове постоянно се чува пеенето на птиците, като че половината от живите същества спят денем: защото едва спираше хорът на едните певци — и започваше друг, но каква голяма разлика помежду им! Дневните концерти, доколкото разбирахме, винаги бяха весели, но пък нощните — пълни с меланхолия: често се чуваше ревът на гладния ягуар, тъжният вой на червените маймуни; разнасяха се крясъците на бухала; козодоят пък всяка вечер сядаше на дървото близо до нас, доколкото му позволяваше предпазливостта, и дразнеше нервите ни с грубия си и съвсем човешки глас: „Кои сте вие? Махайте се! Махайте се!“
	— Но какво е това голямо животно, което виждам да виси там на клона?
	— Това е ленивец, най-мързеливото животно на света, но и най-безвредното; няма сили да се изправи на краката си, а виси по цял ден, без да помръдне и спи под клона на дървото, закрепен за него с дългите си нокти.
	— Как, нима той виси и спи по цял ден!
	— То се знае — това е по-лесно, отколкото да спи прав — все едно като че спи в хамак.
	— Виж го ти, големеца! Люлее се по цял ден. Трябва да е много тлъст.
	— Аз мисля, че той стои буден цяла нощ, и ако имате птичарник, съветвам ви — бъдете по-предпазлив.
	— Но той изглежда много угоен.
	— Светът е пълен с джентълмени от неговата пасмина. Той не може да се движи. Ще го бодна малко, за да го видя по-отблизо.
	Бум!
	Той пада в реката; но плува. Ето го на отсрещния бряг и с един скок пак се намери на дървото! С втори скок от четиридесет фута той се прехвърли на друго дърво, а с трети — съвсем се скри от очите ни.
	— Я виж какъв бил той, вашият ленив джентълмен! Него нищо не може да го стигне във водата, и никакво куче не може да го улови на земята, а пък на дървото — малко са ония маймуни, които биха го изпреварили по пъргавина. Аз мисля, че той е голям шейретин*.
	[* Шейретин (_разг._) — дяволит човек; хитрец, шмекер, лъжец. — Б.ел.кор.]
	Ето ни най-сетне и в Баранкас. Тук аз се разделих с доктора.
	Аз съм в парахода.
	— Колко странно изглежда това място, капитане! Колко много острови! Нали сега сме в устието на Ориноко?
	— Не точно.
	— Тази река има сто устия, както съм слушал.
	— Не, само петдесет.
	— Какво величие, какво великолепие има в тия гори около нас! Тия десетки хиляди палми, потопени във водата, приличат на някоя огромна колонада или портик* на някое грамадно здание.
	[* Портик — покрита галерия.]
	— Да, така е; но те не изглеждат така при отлив. По това време приливът е доста голям. Виждам, господине, че сте англичанин.
	— Не, капитане: аз съм американец.
	— Дайте ми ръката си; вие знаете кой съм аз, по-късно ще продължим нашия разговор.
	— Капитане, моля, преди да слезете в каютата, кажете ми какви са тия птичи гнезда, които виждам по крайбрежните дървета, ей там на близкия остров? Те са много големи, за да бъдат…
	— Как! Мигар вие не ги знаете? Те принадлежат на едни големи птици, които скоро ще се появят около нас. Тия птици ходят както по водата, тъй и по въздуха; те се хранят с риби и миди, и аз ето на, в този момент чакам от тях прясна храна. Тия птици, господине, се казват гуарани (кариби), те строят къщите си по дърветата и се качват до тях по стълба от своите канута, а излизат само когато има прилив, и то винаги със своите канута: когато водите спаднат, около тях остава само дълбока кал, тиня, по която никой не смее да ходи*…
	[* Само от веерната палма, известна под името _мауриция_, при устието на Ориноко, се храни племето _гуарани_. Когато това племе било многочислено и живяло заедно, те не само си правели жилищата на палмовите клони и ги постилали с хоризонтален под, но и много майсторски опъвали от един ствол до друг рогозки, оплетени от палмово лико — поне така казва преданието. На пода те си правели огнища от глина, където жените им варели своите ястия, и пътешественикът, който плавал нощем по реката, виждал цял ред огньове, отделени от брега и от водата да блестят измежду листака. Даже сега гуараните дължат своята свобода, а твърде е възможно — и независимостта на своя характер — на подвижната блатиста почва, по която те ходят свободно, и на своите жилища, съградени горе по дърветата.]
