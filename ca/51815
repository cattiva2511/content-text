P>
	Познавам тези гумени ботуши,
	големи и широки като лодки.
	Рибарят сякаш цял във тях е сгушен
	и в скута на съня отдъхва кротко…

	Той цяла нощ с водата се е борил,
	със мрежата, със шаващата риба…
	На съмване е легнал от умора,
	преди да стигне своята „колиба“…

	В съня си чува утринните песни
	и пак усеща полъха на Дунава.
	Закрил очи от слънцето със вестник,
	сънува най-богатия си улов!…

	Той спи. Дъхът му вестника повдига.
	И въпреки че скрито е лицето,
	той сякаш шеговито ми намига:
	„Животът хубав е, нали, момчето ми?“
P$
