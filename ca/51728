	Един бадшах извикал най-изкусните майстори от всички краища на своята страна и им казал:
	— Вие знаете за какво служи всяко нещо и можете да определите точно цената му. Тогава кажете: какво струвам аз? Но внимавайте — сбъркате ли, ще ви накажа сурово.
	Чули майсторите заповедта на бадшаха и се изплашили. Не вярвали, че ще успеят да запазят живота и честта си.
	Имало между майсторите един умен старик — дълго бил живял, много бил видял на този свят.
	— Заведете ме при бадшаха — рекъл той на другарите си. — Аз ще му кажа какво струва и ще спася честта ви.
	Завели майсторите старика в двореца и доложили:
	— Този старец знае цената на ваше величество.
	— Отговори ми точно — заповядал бадшахът, — нито намалявай, нито прибавяй нещо, ако не искаш да те накажа най-строго.
	Старецът се поклонил и казал:
	— Цената на бадшаха, нашата светла надежда, е пукната пара!
	— Как така? — подскочил бадшахът. — Как може такъв бадшах като мене да струва пукната пара?
	Старецът отговорил:
	— Ако някой си купи роб, той кара роба да върши всякакви работи — нужни и ненужни, а сам нищо не прави. Но ако някой купи ваше величество, каква изгода ще има той от покупката? Не вие ще му служите, а той на вас. Не стига това, а ще трябва още да ви хвали и да ви се кланя, а полза от вас — никаква.
