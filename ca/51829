E>
	Животът е — „Рибата“, която винаги трябва да се яде бавно и много внимателно, защото има голяма вероятност костица от нея да заседне в гърлото ни.
@	Адриан Иванов
E$


>
	{img:adrian_ivanov.png|Снимка Адриан Иванов}
	{img:karta.png|Римска карта}
	{img:moneta.png|Старинна монета}


>
	Прочетете тази книга. В нея основния мотив е: „Губиш пари, печелиш опит“!
	В тази книга се опитвам да предотвратя точно това огорчение на читателя. Да притежаваш предмет, картина, монета или антика, да мислиш, че имаш нещо ценно и скъпо, което е съхранявано години наред, а при оценяване се оказва, че е съвсем обикновена вещ. Нерядко и фалшива. Човек усеща неприятното чувство едва тогава, когато реши да я продаде! За голямо негово съжаление, тогава разбира от експерт, че няма кой да я купи. Този факт го има най-вече в колекционерството. Колекционерът, на монети трябва да притежава интелигентност, остър ум и съобразителност, обединявайки всички тези качества с думата — нумизмат. Дори и един човек, прочитайки тази книга се „зарази“ по това невероятно хоби, ще бъда много доволен от себе си. Ще бъда щастлив, считайки, че съм си свършил работата и мога спокойно да напиша следващата си книга. Оставям, на читателя сам да прецени кое в нея ще му допадне най-много. Дали древните — гръцки, римски, византийски и средновековни монети, или ще хареса една приключенско-криминална история с много повратни моменти и забавен край! Човек не се ражда писател, но ако реши да пише, нека да е за неща, от които най-много знае и е ДЛЪЖЕН да разбира от своята страст и влечение. Приятно четене.
@	Адриан Иванов
@@	София, 2016 г.


>
	{img:dokument_1.png|#Документ 1. Придружително писмо, с което протоколът е изпратен в Народното събрание — 15.10.1936 г.}
	{img:dokument_2.png|#Документ 2. Протокол на музея от комисията — 15.10.1936 г.}
	{img:dokument_3.png|Документ 3. Придружително писмо, с което одобрения протокол се връща от Народното събрание в музея за изпълнение. — 21.10.1936 г.
	Протоколът е одобрен и резолиран на 20.10.1936 г. от Главен секретар: Д. Радославов.}
	{img:kartina_1.png|Картина}


>	Благодарности

	Благодаря, на Димитър Ангелов и Марион Загоров за помощта им при създаването на този роман, както и на приятелите ми, които ме подкрепяха през цялото това време безрезервно.


>	Пролог

	В една леденостудена февруарска нощ на 1934 година двама мъже седяха на трикраки дървени столчета, в най-тъмният и отдалечен ъгъл в пивница „У кафану при Ружа“. Градчето се казваше Прилеп, някъде на юг от Скопие, в Македония. На ниската дъбова маса пред мъжете нямаше нищо друго, освен, запалена свещ, две купчини със старинни монети, две пълни догоре глинени чаши с ракия и шише от същата с етикет — „Люта Комановска грапа“. Сивият дим от цигари и наргилета се носеше на талази навсякъде и стигаше чак до ниския таван на помещението. Атмосферата се допълваше от висока глъч и патриотични песни, изпълнявани от не дотам надарени с певчески способности мъже. Камината гореше и допълнително опушваше, но създаваше уют в пивницата, която беше пълна още от сутринта.
	Никой от присъстващите не обръщаше внимание на мъжете, седна ли в полумрака. Единствено трептенето на свещта, отразяваше част от лицата им. Единият от тях — с дълга черна коса, сини очи, орлов нос, висок и слаб на средна възраст македонец, се казваше Панчо Градич. Другият — с гъсти вежди, мургав, нисък, с дебел врат и ниско чело, по-млад грък на име Мосхос Стефанополус. Двамата се знаеха от години, бяха далечни братовчеди. На някаква роднинска сватба, вече не помнеха кога, седяха случайно един до друг и така се напиха, че през целия ден си викаха един на друг брато — брато, та така си и остана и за напред. Често си гостуваха един на друг не само по работа, но и за да се забавляват и не на последно място да се напият, само както те си знаеха.
	Този път Мосхос Стефанополус беше дошъл при „брато“ не само да изпият цялата грапа (или поне да се опитат) на кафану при Ружа, но и да продадат на бугарите монетите, които Мосхос беше донесъл от Солун. Често го правеха. Той, освен строителен работник, обикаляше през останалото време гори и паланки в търсене на имане. Беше сънувал, че ще изкопае съкровище и оттогава тази мисъл не му даваше мира. Македонецът пък се кискаше много от всяка, понякога напълно, измислена история на своя „брато“ и искрено се радваше с него. Освен че имаше дар слово, Панчо бе надарен и с остър ум и изключително комбинативен дух и усет. Умееше внимателно да слуша и запаметява само това, което считаше, че ще има полза някога и по някое време в по-нататъшния му живот. Основното му хоби, както и работа, беше да търси старинни монети във всяка местност около града. А там, за негова радост, имаше и се намираха — по много и от всичко. Това допълнително сближаваше мъжете, които само за това и говореха. Къде са чули, видели и са готови да изкопаят и след това да продадат поредната си монета или находка от монети. Като основен пазар им бяха „бугарите“. Освен че бяха по-заможни, имаха и повече интерес към тези неща от месните мъже.
	Двамата, в този ден бяха донесли в пивницата последните си открития — златни, сребърни и бронзови монети. Разглеждаха ги една по една. Подаваха си ги и изказваха всевъзможни мнения от кой век са, колко са редки. Но, на първо и най-важно място за двамата мъже беше — колко пари могат да вземат за всяка една поотделно, след което да разделят по „братовски“ парите. Именно в тази снежна нощ, разглеждайки златните монети, им се видя (може би с помощта и на грапата) монета и то… не каква и да е. Монета, с която можеше да се похвалят пред стар техен познат — млад нумизмат от „Бугарско“.
	Панчо беше местен, родом от град Прилеп, но беше живял и следвал история в Софийския университет. Родителите му бяха богати, заможни хора. Единствените зъболекар и зъботехник в града и бяха уважавани наравно с попа и кмета. Беше отличник, четеше много и обичаше да се забавлява като измисляше всевъзможни шеги и това му носеше допълнително удоволствие от живота. Ходеше по музеи и сбирки из цяла България по време на следването.
	Бяха му провеждали лекции в последните студентски години и в Археологическия музей в София. Веднъж дори присъства на годишнина от основаването му. Обичаше историята, но беше обсебен от тази толкова древна науката нумизматиката. На една от тези срещи се беше запознал с младия и амбициозен тогава уредник на нумизматичния отдел в НАМ София — Тошо Герасков. От време на време ходеха заедно на мачове, а след това пиеха и по някоя и друга бира или просто се разхождаха в Борисовата градина и разговаряха. Основната им темата беше история и нумизматика. Следването свърши и Панчо се върна в родния си град. Поддържаха приятелството си предимно по пощата. Изпращаха си картички по най-различни поводи, най-вече нумизматични, за предстоящи сбирки и събирания от двете страни на границата. Купуваха и продаваха, заменяха и разменяха. Монети — единствено и само монети. По-късно, Панчо го запозна и със своя „брато“ Мосхос — грецкйо.
	Така, на този двайсти ден от февруари, Панчо и Мосхос видяха възможност да изпитат техния бугарски другар Тошо на нумизматика.
	— Он, щото много се курчи, па да го видим сага, колко му разбируе главата. Ке му я нарисуваме. Надписа — ке и туриме, както е на нея, па после ке му я пратим с картичка, да виде оназ златната монета… която досега НИКОГАЖ и НИКОЙ не е виждал, та да каже — па що е това?
	Мосхос го поправи:
	— Охи и на техен цар е майче, та като я види хептен да онемее. Златна като на Византийците, макар само май они нашите грецки царе да са имали таквиз!?
	След няколко месеца, работите станали сериозни и двамата мъже усетиха невероятна възможност да станат богати… много богати. Били намерили „уникална“ монета на български цар…
	ЦАР ЙОАН II АСЕН.
	Две години по-късно, правителството в България, през 1936 година, на извънредно заседание в парламента приема указ за закупуване и размяна на златната царска Перпера, за много римски денара от хранилищата на нашите музеи.
	За уникалната монета, която Тошо Герасков, заедно със съпругата си, бе отишъл при другарите си, чак в Белград — Югославия да направи размяната. Жената пренесла униката поставен на връв на шията си през целия път обратно към България. Най-обсъжданата и най-голямата гордост в българската нумизматика, а в голяма степен и българска история се намираше в изложбената зала на Археологическия музей вече осемдесет години!
	Дали, това бе краят на тази история!?
	Години след този ден, двамата „брато“ се питаха и си задаваха само един и същ въпрос. В коя от двете купчинки бяха открили монетата. Тази, намерена до град Прилеп на Панчо, или в тази, донесена от Солун на Мосхос — грецкйо.
	Надявам се всеки от вас читателю лично за себе си да си отговори на този въпрос, когато прочете тази книга.


>	1

	_Осемдесет години по-късно._
	Беше два часа след полунощ. В мрака се отличаваше само силует на средно висок човек, който бавно слизаше по широкото каменно стълбище. Вероятно носеше маратонки или обувки с мека подметка, защото нищо не издаваше присъствието му. Кожената му ръкавица се плъзна по перилото. Тъмните дрехи, с които беше облечен, го правеха почти невидим в тъмнината. Силуетът спираше на всеки три, четири стъпала и се ослушваше за друг шум в огромното фоайе на замъка. Знаеше пътя наизуст. С лекота напипа бронзовата дръжка на високата почти до тавана дъбова врата недалеч от стълбището. Извади от десния джоб на панталона си ключ, който точно пасна на ключалката. След две завъртания натисна дръжката и влезе в стаята. Два дни преди това предвидливо беше смазал пантите на вратата, за да предотврати и най-лекото скърцане на метал. Опря гръб в дървената рамка и замалко да бутне с лакът изправения манекен, облечен с рицарски доспехи до него. Отново се заслуша. Всичко беше спокойно. С отмерена крачка стъпи на ръчно ушития афганистански вълнен килим, който опираше до масивни крака, наподобяващи лъвски лапи. Те подпираха голямо бюро в единия край на стаята, близо до прозореца, който гледаше към парадния вход и градината. Мина отляво зад него и отвори едно по едно всичките му три чекмеджета, намиращи се от същата страна. Нито едно от тях не беше заключено. Светна с джобно фенерче и видя, че в тях има само папки с документи, хартиени пликове за писма, писалка, моливи и дребни канцеларски материали.
	Затвори последователно един след друг шкафовете и се отправи към другите три от дясната страна на бюрото. В горните две не откри отново нищо съществено. Те също бяха отключени, но третият, най-отдолу, последен се оказа заключен. Отне му секунди да отвори старинната медна ключалка. Вътре имаше четири класьора, поставени един върху друг, подвързани с виненочервена кожа, на които в златисто бе щампован родовият герб на замъка. Човекът с учудване установи, че са значително по-тежки от очакванията му. Леко изохка, докато ги повдигна, и ги остави до ъгъла на бюрото. Отново се ослуша. Стараеше се по никакъв начин да не премести нещо друго, което би издало присъствието му там. Разтвори първия класьор. Под лъчите на фенера, от пречупването на светлината, заблестяха златни, сребърни и бронзови монети — малки и големи, кръгли и елипсовидни, дебели и тънки. Всяка една страница имаше пет хоризонтални и седем вертикални найлонови прозрачни джобчета, всяко от които бе запълнено с монета. Големината им пасваше точно с размера на съответното пликче. Бяха подредени по метал. В първите два листа — златните, в третия и четвъртия — сребърните, и в последните — бронзовите. Силуетът се приведе напред и с леко разкрачени крака опипа джоба на панталона си. Извади от там малък и тънък дигитален фотоапарат. Зае удобна поза и отдели първия класьор. С лявата си ръка разлисти първата страница, а с другата фокусира апарата, който предварително бе нагласил на нощен макро-режим за снимане от близко разстояние. Отне му приблизително седем минути. Някои от кадрите снимаше по два, даже по три пъти, с различно увеличение на фокуса. Най-голямо неудобство изпита, когато извадеше и после връщаше обратно избрани монети от джобчетата им. Макар и с тънки кожени ръкавици, това му създаваше затруднение. Затвори последната страница на четвъртия класьор. Върна ги обратно в чекмеджето, в реда, по който бяха подредени първоначално и отново го заключи. Огледа одобрително бюрото и се отправи към вратата. Излезе навън, завъртя два пъти ключа в ключалката и с разтуптяно от напрежение сърце и потно чело се отправи нагоре по каменното стълбище, откъдето беше дошъл. След секунди силуетът изчезна в тъмнината.


>	2

	_Няколко месеца по-късно._
	Денят беше слънчев и приятно топъл за началото на пролетта. Поредната върволица от пасажери нахлу през вратите в салона за заминаващи на летище София. Хората теглеха куфари на колелца, мъкнеха сакове, носеха раници и всякакъв друг багаж. Пътници и изпращачи говореха, смееха се, други скришом избърсваха някоя сълза или просто стояха и чакаха да обявят полета им.
	Между това пъстро множество се открояваше мъж, който беше застанал малко встрани от останалите хора. Току-що бе слязъл от жълто такси. Беше около петдесет годишен, висок, към сто и осемдесет сантиметра, строен, със спортно телосложение и добре оформена къса прошарена коса. Тъмно синият костюм му стоеше отлично. Изисканата кройка беше от най-новата модна колекция на световноизвестен френски дизайнер. Риза в цвят на слонова кост и безупречно лъснати обувки допълваха облеклото му. За разлика от останалите заминаващи, той носеше само една неголяма кожена чанта. Мъжът по навик погледна часовника на дясната си ръка, а после и този, който се намираше на едно от информационните табла. Беше точно тринадесет часа и петдесет и пет минути. Оставаха още тридесет и пет минути до отварянето на гишето за проверка на билетите и приемане на багажа за неговия полет.
	Имаше достатъчно време, затова реши да изпие едно кафе в барчето на салона.
	Избра си място на кръгла масичка в дъното на заведението и седна, обърнат с лице към човешкия поток в просторния салон за заминаващи. Поръча си дълго кафе със сметана, без захар и минерална вода. По навик извади кутията с цигари, но като видя, че няма пепелник на масата, я върна обратно в джоба си. Облегна се на стола и се огледа, за да разбере дали някой проявява интерес към неговата личност. Освен него в барчето имаше само група тийнейджъри, заминаващи на екскурзия (ако се съдеше по картите и пътеводителите, разпръснати на масата пред тях) и двама възрастни господа, които оживено спореха за някакъв футболен мач, игран предишната вечер, достатъчно високо, за да се разбере, че бе завършил с равен резултат. Убеди се, че никой не проявяваше заинтересованост към него, и затова можеше спокойно да се наслади на ароматното кафе, което сервитьорката постави на масата пред него. Винаги държеше чашата за кафе с дясната си ръка, защото някъде беше чел, че осемдесет и пет процента от хората, особено пушачите, я държат с лявата. Не искаше да рискува с някой вирус, особено като знаеше, че по аерогарите пристигат и заминават хора от цял свят и носят със себе си не само багаж, а и куп болести.
	След десетина минути чу, че по високоговорителите подканят пътниците да се явят за проверка на билетите и багажа за полет CF-3010 София — Париж. От Париж с друг полет щеше да стигне до крайната си цел — град Ница на френската Ривиера. Допи минералната вода и остави банкнота на масата. Без да бърза, стана и се отправи към гишетата, пред които вече се бяха събрали пътници, които си чакаха реда.
	Както повечето служители от обслужващия персонал на летището, така и барманът в кафето изпълняваше и други функции, освен преките си професионални задължения. Този беше използван като информатор от две държавни ведомства, едно, от които беше спомогнало за назначението му.
	След като добре облеченият мъж с прошарена коса стана от стола и се отдалечи на достатъчно голямо разстояние, барманът погледна една снимка, закачена под горния плот на бара и извади от джоба на ризата си мобилен телефон. Натисна само едно копче за бързо набиране на номер и изчака от другата страна да се обадят. Единствените думи, които бързо каза, бяха: „Той е тук и заминава, сега“.
	На гишето го посрещна униформена, красива и усмихната служителка на „Еър — Франс“, която след заучените любезности и сверяване на данните от паспорта в своя компютър, му подаде борд — картата за самолета, заедно с паспорта и му пожела приятен полет. Той благодари и се отправи към ескалатора, а оттам към изхода за заминаващи. Изчака няколко пасажери преди него да им бъде направена проверка, за да дойде и неговият ред. Катарамата на кожения му колан задейства металдетектора. След премахването му, мина без проблем през него. Митничарят му поиска личните документи и го попита дали носи нещо, което подлежи на деклариране. След като получи отрицателен отговор, разтвори паспорта и зачете: Жан Емануил Николов, роден на 22.12.1966 г. в гр. София, народност — българин… Прелисти следващите няколко страници и по лицето му се изписа удивление. Повечето от страниците бяха изпълнени с печати и визи от почти цял свят. Имаше много и почти от всякъде — от Австралия, Америка и Европа. Също от Хонг-Конг и Япония, а беше изминала само година и половина от издаването на документа. „Този мъж пътува много“ — помисли си той.
	— Какво работите господине? — попита митничарят.
	— Търговски пътник съм.
	— И с какво търгувате?
	— С потребностите, страстите и желанията на хората — отвърна мъжът.
	Едва ли служителят беше чувал за подобна професия, но не каза нищо и му върна паспорта. С жест го подкани да продължи и взе документите на следващия пасажер. Жан Емануил тръгна към самолета и се усмихна, като си представи учуденото изражение на служителя.
	Целият този разговор внимателно бе изслушан от един пътник на опашката, който се отдръпна и пропусна млада дама и възрастен мъж пред себе си. Преди да го подканят да изключи мобилния си телефон, той изпрати кратък текст от него — „Шефе, заминаваМЕ — двама за Париж“. Наблегна на сричката МЕ, като я написа с големи букви. След което изключи апарата.
	На Жан му стана приятно, когато видя, че място А-27 се намира малко преди дясното крило на самолета. Седна на седалката до прозореца и погледна навън. Беше установил, че в предната част не се чува толкова силно шумът от двигателите на „Боинг-737-600“ и човек спокойно можеше да се отпусне и да помисли за едно питие. Изчака почти вертикалното излитане от пистата и си поръча бърбън без лед, сода и микс от ядки. Полетът щеше да трае не повече от два часа, затова, след като отпи от напитката, затвори очи и се замисли за бъдещата си визита в покрайнините на град Ница при граф Филип дьо Мюли.
	Познаваха се от около три години. Тогава Жан Емануил беше в Мадрид. Ангажиментите, които го бяха отвели в Испания, приключиха ден по-рано от очакваното. Понеже билетът му за обратния полет до София беше с фиксирана дата, той реши да не го презаверява. Използва оставащото му време за разходка из този толкова красив град. Знаеше, че по същото време се провежда голям пазар за антикварни предмети, затова се отправи към Плаза Майор. На този площад по традиция се събираха търговци на антиквариат и любители на старини от цял свят. Площадът се изпълваше със сергии, отрупани с всевъзможни старинни предмети. Имаше от всичко и по много — картини, мебели, статуетки, книги, марки… и разбира се монети. Хората разглеждаха, пазаряха се, купуваха или продаваха. Всичко това създаваше специфична атмосфера, която особено допадаше на Жан Емануил. Тъй като нямаше време и физическа възможност да разгледа всички сергии, те наистина бяха много, той се спираше само пред тези, на които наред с другите предмети, имаше изложени и антични монети. Приближи се към поредната маса, до която стоеше възрастен господин. Той разглеждаше някакви монети, а продавачът оживено му обясняваше нещо на развален френски език. Жан Емануил се заслуша в разговора, защото чу, че на няколко пъти беше спомената думата България. Продавачът явно се опитваше да убеди потенциалния си клиент да купи монетите. Като аргумент за тяхната автентичност изтъкваше факта, че миналата седмица му били донесени от България. Човек, с когото се познавали от години, лично ги бил намерил, докато копаел лехите в градината си. Цената била изгодна, защото на българина му трябвали спешно пари, за да изпрати болното си дете на лечение в чужбина. Жан Емануил дискретно погледна монетите, които бяха обект на този разговор. Един поглед му беше достатъчен, за да установи, че всички до една бяха фалшиви. В интерес на истината, качеството на изработката им беше много високо. Степента на състаряване също бе успешно наподобена. Дори на него щеше да му бъде необходимо повече време за точна преценка, ако наскоро в България не бе видял монети от същата „продукция“. Показа му ги негов познат, като пример за това, колко усъвършенствано е вече производството на фалшификати.
	В конкретния случай ставаше въпрос за четири монети на тракийското племе Дерони. Това бяха рядко срещани и много скъпи монети, при това отлично „съхранени през хилядолетията“. За всеки музей или колекционер по света щеше да бъде гордост да притежава такива екземпляри. Монетите на това тракийско племе, живяло около 500 г. пр.н.е, бяха сребърни декадрахми (около 43 грама сребро). На аверса, или лицевата страна на монетата, са изобразени два бивола, които вървят на ляво и теглят каруца. На фона Арес (Бог на войната) с шлем, наляво, държи щит и копие. На реверса, или обратната страна на монетата, е изографисан четиристенен щанцован квадрат. Разкошни и редки монети. Стига, разбира се, те да бяха истински. А тези определено НЕ бяха. Върху повърхността на метала, от който са изработени тези архаични монети, имат „специфичен цветен ефект“, който за щастие, до ден-днешен, никой съвременен монетар не бе успял да постигне! Български производител бе взел идеята за логото на фирмата си от този тип красиви монети.
	Ако имаше нещо, към което Жан Емануил да изпитва почти алергична непоносимост, то това бяха измамниците, мошениците и фалшификаторите. За съжаление в този занаят ги имаше в изобилие. Той беше от другата страна — доверието и честността беше в основата на взаимоотношенията му с хората. Измамата можеше да се сравни с капката катран, която би развалила цялата каца с мед. Дали търговецът беше наясно, че продава фалшиви монети или самият той беше станал жертва на измама, в случая нямаше значение. Потърпевш от ситуацията щеше да бъде възрастният господин, който въпреки колебанията си, очевидно бе склонен да извърши покупката.
	Жан Емануил се наведе напред, над рамото на купувача, взе в ръка една китайска статуетка, изработена от нефрит и давайки вид, че иска да разгледа по-добре надписа върху нея, тихо каза на френски:
	— Просветен е този, който може да различи истинското от неистинското. Разумен е онзи, който се вслушва в думите на просветения.
	Продавачът, чието внимание беше изцяло насочено към сделката за монетите, чак сега се обърна към втория мъж стоящ пред сергията:
	— Извинете сеньор, мосю, не чух какво казахте? Истинска е и много стара, ако това ме попитахте.
	— А, нищо. Опитах се да разчета надписа върху тази статуетка — Жан Емануил леко се усмихна и остави нефритената фигурка на мястото и. Кимна учтиво с глава и продължи пътя си.
	Няколко сергии по-нататък, зад гърба си чу глас:
	— Извинете, мосю. Ще бъде ли неучтиво от моя страна, ако ви помоля да ми отделите няколко минути?
	Жан Емануил се обърна и видя възрастния господин, който леко задъхан се приближаваше към него през гъмжилото от хора. Изчака да чуе за какво става въпрос, макар че се досещаше каква посока ще поеме разговорът.
	— Позволете да ви се представя — Филип дьо Мюли. Не зная китайски, така че не можах да прочета какво пише върху статуетката. Чел съм обаче, че текстът, изписан върху този вид фигурки, винаги носи поука, непосредствено свързана с изображението. В този случай това, което „прочетохте“, нямаше никаква връзка с нефритеното човече. Тъй като според мен съм „разумен“ човек, реших да се вслушам в думите на „просветения“, който „различава истинското от неистинското“ и се отказах от покупката на монетите.
	— Името ми е Жан Емануил Николов. Аз също не зная китайски — усмихна се весело той — но се радвам, че сте ме разбрали правилно. Бяхте на път да купите четири качествени фалшификата, а да платите почти като за истински монети.
	— Благодарен съм Ви за навременното предупреждение. Впечатлен съм и от дискретния начин, по който го направихте, мосю Николов.
	— Не бях сигурен дали продавачът знаеше, че монетите са фалшиви или самият той е бил измамен. По тази причина не исках да се намесвам директно и да предизвикам скандал. Ситуацията нямаше да е приятна за никого.
	— Да, определено. Е, желая ви приятен ден и Ви моля да приемете моята благодарност.
	В протегнатата към него ръка Жан Емануил видя прегъната на две банкнота от петстотин евро и визитна картичка. Взе само визитката и не докосна банкнотата. След това, подаде на новия си познат своята визитка. Обърна се, махна с вдигната нагоре ръка за довиждане и продължи обиколката си по сергиите на площада като се усмихна доволно. Видя с периферното си зрение, че мъжът все още стои на мястото си и продължава да го гледа с удивление. Едва ли му се беше случвало често някой съвсем непознат да се откаже от такъв жест като петстотин евро. От друга страна, Жан Емануил беше доволен, че е направил нещо добро този ден за възрастния господин. Продължи да върви между сергиите и да се спира на някои от тях.
	Беше вече привечер, същия ден, когато мобилният му телефон иззвъня. На дисплея се изписа непознат номер. Замисли се за момент, но все пак натисна копчето за обаждане.
	— Извинете за безпокойството, мосю Жан Емануил Николов?!
	След като получи положителен отговор, продължи:
	— Обажда се Филип дьо Мюли. Днес се запознахме на Плаза Майор! Искам да попитам, ако нямате ангажимент за тази вечер, дали ще бъдете така любезен да приемете поканата ми за вечеря с мен и съпругата ми. Разказах и за днешната случка и тя настоява да се запознае с вас. Оцени подобаващо благородния ви жест. Разбира се и съпругата или приятелката ви, ако е с вас, също е поканена. Хотелът, в който сме отседнали, се намира съвсем близо до площада, където се срещнахме. Главният готвач е истинска находка. Сомелиерът също е впечатляващ, както и енотеката с подбрани вина, които предлагат. Така ще имаме и възможност да поговорим за очевидно общите ни интереси към антиквариата и нумизматиката. Ще се радвам да бъдете наш гост — настоя отново той.
	Имаше нещо в излъчването и поведението на този господин, което предразполагаше и предизвикваше симпатия. Жан Емануил нямаше планове за вечерта. Обясни, че е по бизнес в столицата, по тази причина не беше придружен от приятелката си и с радост прие поканата. Попита за името на хотела. Беше приятно изненадан, когато получи отговора, защото това беше един от най-луксозните хотели в Мадрид. Уговориха си час на срещата във фоайето и си пожелаха доскоро виждане.
	Щом приключи разговора, Жан Емануил се пресегна към закачалката и извади от джоба на сакото си визитната картичка на новия му познат. Едва сега я разгледа по-внимателно. В горния ляв ъгъл имаше изрисуван малък герб, а пред името на нейния собственик беше отпечатана титлата „Граф“.
	Този път не се въздържа и учудено подсвирна. Пристигна в точния час на срещата. Графът и графинята го очакваха. Дьо Мюли ги представи един на друг.
	Вечерята мина прекрасно. Имаше разнообразна лека храна и превъзходно вино, което графът беше поръчал. Жена му, графиня Мария, беше също много добър събеседник и забавен разказвач. Високоинтелигентни, всестранно развити и надарени с дар слово хора.
	Жан Емануил ги хареса веднага. Забавляваха се през цялата вечер.
	И така, от този ден нататък, от време на време, започнаха да се срещат предимно по инициатива на графа. Той пътуваше често из Европа и редовно посещаваше търгове и антикварни аукциони. С покупките от тях, попълваше различните си по вид колекции. Почти след всяко такова пътуване се обаждаше на Жан Емануил, за да се срещнат. Естествено, поемаше за своя сметка разходите по пътуването и престоя му, както и неголям консултантски хонорар. Важното за него беше на всяка цена да чуе експертното мнение и оценката на младия мъж относно монетите, които купуваше. Не, че не можеше да си позволи да ползва услугите на експертите от градовете, които посещаваше. Просто предпочиташе да се довери на един човек, когото познава, отколкото на различни непознати хора. Освен това много високо ценеше познанията и точната преценка на Жан Емануил, който вече се ползваше с пълното му доверие.
	Срещаха се обикновено в хотела, където беше отседнал граф дьо Мюли. Той поръчваше обяд в апартамента си и двамата мъже се отдаваха на удоволствието от вкусната храна, доброто вино и приятния разговор. Всеки един от тях научаваше много интересни неща за другия и тези разговори постепенно промениха отношенията им, от чисто делови в едно добро приятелство.
	След като привършеха с обяда, вместо десерт, графът изваждаше коженото си куфарче и двамата навеждаха глави над монетите, които си беше купил при поредната обиколка.
	Обсъждаха, спореха и правеха справки в различни каталози. Лупите и електронната везна непрекъснато влизаха в употреба. От време на време дьо Мюли записваше нещо в дебел тефтер, подвързан с кожа от анаконда, после продължаваха със следващата монета. И така, докато не привършеха с всичките. Часовете минаваха неусетно и понякога Жан с удивление виждаше, че вече е станало време за обратния полет към вкъщи.


>	3

	От известно време, Жан Емануил беше станал обект на внимание от страна на Вътрешното министерство. По-специално на службите, които наблюдаваха и пресичаха нелегалния износ на културно-исторически ценности към него. Често го викаха да прави експертна оценка на монети, заловени на някое от КПП-тата в страната, особено на аерогара София. Сега за първи път търсеха съдействие от него по такъв странен начин.
	Беше късен следобед, няколко дни по-рано. Жан Емануил точно се обличаше да излиза, когато телефонът в хола иззвъня. С полуобут панталон той на подскоци се придвижи до дневната и успя да вдигне слушалката чак на петото позвъняване:
	— Да, моля.
	— Здравей, Емануил, как си?
	Жан се усмихна. Само директорът на музея, Асен Денков, го наричаше с второто му малко име.
	— Здравей. Хващаш ме с полуобут панталон, иначе съм добре.
	— Полуобут или полусъбут, въпрос на гледна точка. Да не би да прекъсвам нещо?
	— Не, обличам се да излизам, отивам на театър. По какъв повод се сети за мен? — познаваха се вече от доста време и можеше да мине директно на въпроса, прескачайки любезностите.
	— Днес при мен дойде един човек — тонът на мъжа отсреща стана сериозен — иска да се срещне с теб в моя кабинет, за да поговорим по един въпрос.
	— И какъв е този човек? За какво иска да говорим?
	— Това не мога да ти кажа сега. Когато дойдеш, ще разбереш.
	Излишно беше да разпитва, очевидно нямаше да научи нищо повече. За да чуе как ще реагира, а и за да се пошегува, отвърна:
	— За другата седмица? В сряда съм свободен. Нека да бъде по обед. Ще ти звънна ако и на теб ти е удобно?
	От другата страна последва мълчание. След това чу тих смях и директорът каза:
	— Утре в десет. Влизай направо през служебния вход. Ще се обадя на охраната да те пуснат. Секретарката ми също ще бъде предупредена. А, и… чантата няма да ти е необходима на тази среща. До утре и дочуване.
	Без да дочака отговор затвори телефона. Жан Емануил също затвори и се замисли. Директорът на музея, Асен, го викаше понякога, за да ползва неофициално мнението му на независим експерт по нумизматични въпроси от най-различно естество. Предположи, че в случая, ставаше въпрос за нещо доста по-значимо.
	Бързо забрави за разговора, пиесата в театъра му хареса. След това вечеряха с приятелката си и пренощува у тях.
	На следващата сутрин мина през вкъщи. Преоблече се и тръгна към музея. Беше точен (както винаги) и секретарката го покани да влезе в кабинета на директора, като каза, че вече го очакват. Жан Емануил почука отстрани на тежката тапицирана с кожа врата, отвори я и влезе. Помещението беше голямо и с висок таван, но въпреки размерите, посетителят усещаше един почти домашен уют. Две от стените бяха заети от пода до тавана с дъбови шкафове. Единият беше пълен с книги, а по рафтовете на другия бяха наредени археологически находки от различни епохи.
	Създаваше се впечатление, че всеки от предметите се бори за своето място сред останалите. Тук един до друг можеха да бъдат видени античен гръцки червено фигурен съд за вино и средновековна мощехранителница или неолитна фигурка, изработена от кост и бронзов уред за навигация, изваден от потънала турска гемия. Имаше мраморни плочи с релефи, фигурки от теракота, остриета на антични стрели и копия, женски накити, амулети, амфори, глинени антични лампи и какво ли още не. Някои от предметите бяха цели, а от други бяха запазени само фрагменти. Тук историята на човечеството губеше своята хронологична последователност и се създаваше усещането за място, което е извън нормалния ход на времето. По отсрещната стена бяха закачени стари географски карти, планове на археологически обекти. Имаше снимки на различни находки и план — графици за провеждане на проучвания и разкопки, както и много грамоти и благодарствени писма, поставени в рамки от различни събития в страната и чужбина. В близост до прозореца, беше поставено масивното бюро на директора, също отрупано с книги, документи и отново всевъзможни исторически предмети, вероятно изкопани от последни археологически разкопки.
	В средата на стаята имаше голяма заседателна маса, изработена от черешово дърво и покрита с червена покривка от кадифе със златисти ресни по краищата. От двете и страни имаше по шест стола с високи облегалки, украсени с дърворезба и тапицирани с червен плюш, на два, от които седяха двама мъже. Те разговаряха за нещо с директора на музея, който стоеше прав до един от големите прозорци до стената с изглед към оживената улица.
	Двамата бяха облечени в сиви костюми, вероятно служебни, с еднаква кройка, бели ризи и тъмно сини вратовръзки. На реверите си носеха бронзови значки, на които Жан Емануил не можа да разчете символите.
	Директорът Денков прекъсна започнатото изречение, усмихна се и без да напуска мястото си до прозореца представи Жан Емануил на мъже:
	— Жан Емануил Николов, експерт нумизмат, оценител — специалист по древен Рим, но съм се убедил лично, че е чудесен експерт и на монети от епохата на древна Елада и Византия, както и средновековна България. Изнасял е лекции по международни симпозиуми в страната и чужбина. Членува в дузина нумизматични дружества в това число и на Европейската нумизматична асоциация.
	Взе си въздух и продължи:
	— За мен, а и за колегите, с които съм разговарял, господин Николов, с две думи, е един отличен професионалист в тази област. Високо е оценено участието му в международни оценителни комисии, съдействал е на банки и застрахователни дружества. Оценител и консултант на частни и музейни колекции и сбирки. Той е от малкото нумизмати в България, който може да сертифицира дадена колекция или отделна монета.
	Жан Емануил все още стоеше до вратата и като поклати леко и срамежливо глава, каза:
	— Господа, едва ли сте ме повикали, за да изтъкнете моите скромни научни постижения, които вероятно сте прочели от, не голямото ми досие намиращо се в архивите на нашето вътрешно министерство…
	Двамата мъже кимнаха с безизразни лица и като леко се изправиха от столовете, със заучени движения, мълчаливо извадиха и му показаха служебните си полицейски карти. След това също така мълчаливо ги прибраха. Не бяха от отдела за борба с трафик на културно-исторически ценности, а от някакъв друг отдел, чиято абревиатура не му говореше нищо. Възможно е да бяха от скорошно сформирания отдел „Културна полиция“. Цялата тази тайнственост започваше да изостря любопитството му. Очакваше те да му обяснят какъв е поводът за тази среща.
	Пръв, обаче, заговори директорът на музея:
	— Виж какво, Емануил. Въпросът е деликатен и поверителен. Разговорът ни трябва да си остане в този кабинет. Става въпрос… — замълча за няколко секунди, за да придаде повече тежест на думите си — за най-ценната българска монета, която има и огромна историческа стойност. Както сигурно се досещаш, това е златната перпера на цар Йоан Асен II. Нейната ценност се определя от факта, че това е първият и единствен тип златна монета, отсечена от български владетел през Средновековието. Историческото и значение е огромно, защото никой друг европейски владетел, освен византийския император, не е имал право да отсича от свое име и да пуска в обръщение златни монети. Българският цар създава прецедент, останал без аналог в историята на монетосеченето от тази епоха. Освен това, такъв един акт е имал и огромно политическо значение, защото показвал мощта и независимостта на Българската държава и нейния велик цар.
	Директорът се закашля, усмихна се и с привидно виновен вид се обърна към мъжете, които не бяха помръднали, откакто той заговори:
	— Ама какъв домакин съм аз? Трябва ли да ми пресъхне гърлото, за да се сетя, че не съм ви предложил нищо за пиене. Какво предпочитате? Има чай, кафе, сок… алкохол не се предлага. Или не през работно време — опита се да остроумничи.
	Всеки от присъстващите си поръча това, което предпочиташе. Домакинът на тази среща отиде до бюрото си, натисна копчето на интеркома (може би единственият модерен предмет в този кабинет) и повтори на секретарката поръчките на своите гости. После се обърна към мъже и продължи:
	— Съществуват различни хипотези относно конкретния повод за отсичането на тази златна монета. Това, разбира се, е много важен въпрос от историческа гледна точка, но по-важен е самият факт на нейното съществуване. Той показва, че цар Йоан Асен II е разполагал с необходимите сили и е имал куража открито да заяви своите амбиции. Такъв един акт го е поставял над останалите европейски монарси и го е приравнявал с византийския император, носещ титлата „цар на царете“. За онази епоха това е било немислимо, нещо, което е поставяло под въпрос вековно установения ред. Ето защо, тази монета, която може да видите долу в експозицията на нашия музей, има такова значение както за нас, така и за европейската история, от която и ние сме неизменна част от векове.
	В този момент секретарката внесе голям, посребрен поднос и сервира на всеки от присъстващите. След това тихо напусна кабинета. Известно време всички мълчаха, заети с осмисляне на чутото или с напитките си. Директорът Денков с видимо удоволствие отпи от чашката с ароматно бразилско кафе, погледна през рамо към мъже и доволен от вниманието, което беше предизвикал, продължи да говори:
	— Както добре знаете, Емануил, в нумизматичната наука има строго правило: „Докато дадена монета е известна само в един — единствен екземпляр — нейната автентичност винаги се поставя под въпрос“. Такъв е случаят и със златната перпера на цар Йоан Асен II. Неслучайно, в нашите научни среди, дискусията дали е истинска или не, се води от постъпването и във фонда на музея. Още повече че историята на нейното намиране е неясна, а в начина на придобиването и през трийсетте години има някои спорни и не дотам изяснени моменти. Кога и къде е намерена? В Македония около град Прилеп, или някъде в покрайнините на Солун?… Разприказвах се твърде много. Това накратко е информацията, която имам. От тук поемат господата — завърши той, облегна се на стола си и отново отпи от чашата с кафе.
	Жан Емануил погледна въпросително към двамата мъже в кабинета. Единият от тях, който вероятно беше по-старши по чин, се изкашля, по-скоро, за да има време да събере мислите си и заговори с приглушен глас. Вероятно беше свикнал повече той да задава въпроси, отколкото да дава отговори, защото отначало думите сякаш с усилие излизаха от устата му.
	— Неотдавна при нас се получи информация, че ВТОРИ екземпляр от златната коруба, перпера на цар Йоан Асен II, се намира в частна колекция в чужбина.
	Наблегна на думата втори, изчака няколко секунди и продължи:
	— Научихме също така, че известен международен трафикант на антики и културно-исторически ценности е решен на всяка цена да се добере до въпросната колекция, която включва и тази златна монета. Той най-вероятно не подозира, че тя е сред останалите, които желае да притежава, но ако успее да ги получи, тогава тя вероятно ще изчезне завинаги. Този човек не подбира средства, когато иска да получи нещо и е само въпрос на време да постигне целта си. За съжаление, ние не можем да се намесим, защото е поданик на друга съседна на нас страна. С нея нямаме подписана спогодба за сътрудничество в областта на незаконния трафик с исторически предмети и артефакти. Ние сме длъжни да направим всичко възможно, за да го изпреварим и ако е възможно да предложим оферта за закупуване или размяна на тази толкова важна за нас монета.
	— Представяш ли си, Емануил? — не се сдържа директорът — втори екземпляр! Ясно ти е какво означава това. Досегашните съмнения ще отпаднат. Това ще бъде материалното потвърждение за величието на България по времето на цар Йоан Асен II. Втори екземпляр! — той поклати глава и впери замечтан поглед в тавана на кабинета, сякаш там вече виждаше заглавията на научните публикации, статиите във вестниците и по сайтовете в интернет. „Край на загадката на най-спорната монета в България“… „Велика България е отново в очите на цяла Европа“…
	— Разбирате колко е важно! — продължи мъжът със сивия костюм, след като учтиво изчака да отмине този изблик на ентусиазъм — тази втора монета да стане притежание на българската държава и да заеме полагащото и се място в музея до първия екземпляр. За постигането на тази благородна цел са ни дадени всички необходими правомощия. Проблемът е, че не можем да действаме по официалните пътища. По стечение на обстоятелства още докато проверявахме достоверността на получената информация, научихме за поканата на граф Филип дьо Мюли да му гостувате, господин Николов. Именно той е притежателят на втората златна монета на цар Йоан Асен II. Предвид очевидно добрите ви приятелски отношения, които проучихме, получихме инструкции да проведем тази среща и да потърсим вашето съдействие — неофициално, разбира се!
	На Жан Емануил му трябваше известно време, за да осмисли това, което беше чул, седна на един от столовете на масата и поотделно огледа тримата мъже в стаята. Златната монета, граф дьо Мюли, трафикантът на културно-исторически ценности, службите, а и от къде се бяха сдобили с тази информация? Всички тези въпроси бяха парченца от пъзел, който очевидно тепърва щеше да се нарежда, а той можеше само да гадае къде е неговото място в общата картина. Необходима му беше още информация. Мъжете се бяха обърнали към него и също го гледаха.
	— И преди да продължим — каза Жан Емануил — това… не е поредният епизод от „скрита камера“, в която главният герой съм аз… нали?!
	— НЕ! — Директорът го погледна сериозно. — Разбира се, че не.
	— По какъв начин очаквате да ви съдействам — върна сериозния си тон Жан Емануил.
	Мъжът от службите се покашля и продължи.
	— Най-напред е необходимо да получите достъп до колекцията на графа. Това ще Ви даде възможност лично да прецените дали монетата е истинска или не. Нямаме причина да подлагаме на съмнение нейната автентичност, макар че разполагаме само със снимков материал. Знаете, не по-малко от нас, че автентичността на една монета се идентифицира само и единствено видяна на живо. Ще получите, всякакво съдействие от нас. Предложете тя да бъде купена или разменена срещу други антични монети от музейния ни фонд. Разбира се, всичко това ще бъде одобрено в предварително сформирана комисия, когато получим от вас потвърждение за това. Надяваме се, че ще направите всичко възможно да я донесете в страната ни. Чували сте за също такава комисия, която, преди приблизително век, е предложила в Народното Събрание, откупуването и размяната на първата златна монета на цар Йоан Асен II. Предполагаме, че граф Филип дьо Мюли не е напълно наясно с нейната действителна историческа стойност и се надяваме, че когато му обясните за какво точно става въпрос, той ще се съгласи да я предостави на държавата ни. В крайна сметка тя има значение за нашата история, а не за тяхната. Важното в случая е да успеете да постигнете неговото принципно съгласие. Ако това стане, поканете графа да посети България, за да уточним подробностите и да осъществим сделката тук, на място. Така ще се избегнат куп формалности. Независимо дали ще приемете да ни съдействате или не, ще повторя думите на господин директора, че разговорът ни трябва да си остане в този кабинет.
	Жан Емануил се замисли. На практика от него не се изискваше нищо, което да не може да изпълни, или което би поставило под въпрос отношенията му с графа. От друга страна ако се справеше успешно с тази мисия, това със сигурност би улеснило плановете му за бъдещето. Друг аргумент беше, че те се спират на него или това бе вариант „А“, не искаше и да помисли какъв би могъл да бъде техният вариант „Б“. Най-силно обаче го привличаше възможността да види и да подържи в ръце тази монета. Не можеше, а и не искаше, да пропусне такава възможност.
	— Добре — каза той — съгласен съм. Ще направя всичко, каквото зависи от мен. Правя го най-вече за България.
	— Знаех си! — прекъсна го доволен директорът на музея. Нали, точно когато влезе, ви казах, че това е човекът, който няма да устои пред такова предизвикателство. Изкушението е твърде голямо. Да знаеш, че ви завиждам, Емануил. Какво ли не бих дал граф дьо Мюли да беше мой приятел и поканата за гостуване да е отправена към мен. Защо на някои хора толкова им върви — извъртя комично очи към тавана и сключи длани като за молитва. — Господи — с какво го е заслужил? Аз да не съм по-лош от него?
	Двамата мъже от службите с видимо усилие потиснаха усмивките си. Този от тях, който до този момент само мълчаливо беше следил разговора, се наведе и вдигна черната кожена чанта, подпряна до крака на стола му. Отвори я, извади тънка, найлонова червена папка и се обърна към Жан Емануил:
	— След като вече приехте да ни съдействате, можем да ви покажем и последните материали. Получихме ги от наш сътрудник, който бе чуждестранен студент в нашата страна и който се опитахме да „спечелим“ като приятел. Получи се взаимна изгода, както от наша, така и от негова страна, когато имахме нужда от това — каза той и подаде папката на Жан Емануил.
	Вътре имаше няколко снимки, направени с дигитален апарат, настроен, вероятно на макро-режим, с различна степен на увеличение.
	Директорът стана от стола, и се приближи, за да надникне. Явно беше посветен във всички аспекти на въпроса, но още не беше виждал тези снимки. На първата от тях се виждаха няколко златни монети върху тъмночервен фон, поставени в найлонови джобчета на листа от класьор за монети, заснети от лицевата им страна.
	Втората показваше, вероятно същите монети, но заснети от обратната им страна. Всички снимки бяха снимани на тъмно, защото се личеше лекото проблясване на светкавицата върху фотографската хартия. Имаше снимки и в по-близък план от двете страни на монетите. После няколко от тях, поотделно.
	Жан Емануил видя монета, която позна веднага. Беше подобна на тази, която бе изложена във витрината на долния етаж в музея, където бяха в момента. От едната страна имаше две прави мъжки фигури. Сцената изобразяваше свети Димитър, който с една ръка коронясва цар Йоан Асен II, а с другата си ръка му подава меч. От двете страни на фигурите имаше надписи, които в съвременен превод гласяха съответно: „Йоан Асен цар“ и „Свети Димитър“. На обратната страна бе изобразена права фигура на Исус Христос с надпис „Исус Христос цар на славата“.
	За разлика от познатия му екземпляр, върху който имаше пукнатина и беше продупчен, монетата от снимката нямаше никакви повреди. Беше добре запазена и надписите си личаха съвсем ясно. Центрирана с добър релеф над полето. Наистина щеше да бъде безценна придобивка стига, разбира се, граф Филип дьо Мюли да приемеше предложението му за покупка или замяна. Важно беше и монетата разбира се да е автентична! Никога не би казал по снимка дали монета е истинска или не. Това бе част от неговите професионални и лични закони.
	На вратата Жан Емануил се обърна към мъжете и попита:
	— А добър ли се оказа в учението, вашият студент-сътрудник?!
	Единият от двамата мъже се усмихна и с неохота отговори:
	— За съжаление, не можа да се дипломира, но това не му попречи да останем добри „приятели“, ако така мога да Ви отговоря.
	Няколко минути по-късно, Жан Емануил излезе от сградата и тръгна пеша към вкъщи. Искаше да събере мислите си и да помисли правилно над създалата се ситуация. Навън времето беше пролетно. Най-много обичаше този сезон от годината.


>	4

	Известно време летяха над Париж, след което самолетът започна да се снижава и плавно кацна на летище „Орли“. След около десет минути вече излизаше от подвижния ръкав на самолета към летището. Веднага отиде на гише „Информация“, за да попита дали полетът за Ница е след девет минути, както пише на информационното табло. Наземната стюардеса, видимо притеснена, че ще изпусне самолета, го помоли да побърза към гейта, изход С — № 12, като посочи с ръка към лявата посока, а тя от своя страна щяла да осведоми екипажа да изчака две-три минути, преди да затвори входа на самолета. Взеха му борд картата и уведомиха капитана, че всички пасажери вече са на борда и самолетът е готов за излитане. Вратата зад него се затвори. Капитанът ги поздрави с „Добре дошли на борда на самолет…“, а след това стюардесата по интеркома припомни на пасажерите да останат по местата си и да притегнат коланите. Полетът от Париж до Ница започна. Жан Емануил се настани удобно на седалката и се загледа през илюминатора на самолета, а мислите му го върнаха назад във времето. Детството му бе щастливо и безгрижно. Годините минаваха, за съжаление, прекалено бързо.
	Като малък прекарваше летните ваканционни месеци при баба си и дядо си на село. Там за пръв път видя антична монета. Тя беше пробита и висеше, нанизана на връв на врата на едно от местните момчета, с което се беше запознал наскоро. Малкият Жан помоли момчето да му подари монетата, а когато то отказа, той предложи да му даде в замяна някоя от „ценните“ вещи, които притежаваше. Новият му познат явно се заинтересува от предложението. Тогава Жан Емануил бръкна в джоба на панталона си и когато извади ръка, в шепата му се оказаха две шарени стъклени топчета, един лъскав ключодържател, фенерче и малка дървена фигурка на индиански вожд с красива корона от пера. Другото дете ахна при вида на такива „съкровища“.
	Дълго време се колебаеше кое от тези тъй примамливи неща да избере. Вземаше ту едното, ту другото и все му се струваше, че онова, което току-що е оставило, е по-хубаво от това, което държи в момента. Същевременно се страхуваше, че момчето от града може да размисли и да се откаже от направеното предложение. Накрая избра фигурката на индианеца. Въпреки че все още изпитваше съмнения дали другите неща не бяха по-ценни, бързо свали връвта с нанизаната на нея монета от врата си и я подаде на момчето срещу себе си. Всеки от двамата тръгна към дома си с грейнало от щастие лице, стискайки в юмрук новата си придобивка. Още помнеше и най-малките подробности от тази среща.
	Жан Емануил се усмихна на този тъй скъп за него спомен. Всъщност и до ден-днешен той носеше монетата на врата си, само бе сменил връвта с кожено ремъче. Разделяше се с нея единствено когато му се налагаше да пътува в чужбина. Не искаше по летищата да му задават въпроси, нито пък да дава обяснения. Така беше по-удобно. Щом обаче се прибереше след пътуване, първото нещо, което правеше, бе да извади монетата от малката дървена кутийка, където я държеше и да я сложи на врата си. Чак тогава нещата си идваха на мястото и той чувстваше, че отново е у дома.
	Припомни си също как през следващите ваканции, когато ходеше на село, вече слагаше в багажа си и една картонена кутия, пълна с какви ли не примамливи неща. Децата от селото се чудеха на готовността, с която градското момче разменяше своите фигурки на войници, миниатюрни автомобилчета, шарени комикси и всякакви други чудесни неща. Те не разбираха какво толкова харесва той в потъмнелите стари монети, които техните родители, баби и дядовци бяха намирали след дъжд в прясно изораните ниви край селото, около градинските дувари или в старите бабини ракли.
	Не беше изминала и година, а той вече знаеше, че първата му монета бе на римския император Марк Аврелий, владетел от 161 до 180 г. от н.е., че монетата е сребърна и освен че е сечена, се нарича денарий.
	Осведомиха пътниците, че температурата на въздуха е петнадесет градуса, влажност седемдесет процента. Самолетът се насочваше към пистата за кацане на летището в Ница. Няколко минути по-късно той се приземи и пътниците почнаха да излизат към изхода. Докато другите пасажери още се суетяха около лентата за багаж, Жан Емануил се отправи към паспортния контрол. Един митничар му кимна с глава и с жест го подкани да се приближи към мястото за проверка на багажа. Посочи му чантата и поиска от него да я отвори. Жан Емануил беше пристигал и заминавал от доста летища и знаеше, че мерките за сигурност са оправдано засилени след атентатите в Америка, Англия и Испания. Докато митничарят преглеждаше съдържанието на багажа му, с периферното си зрение улови нечий поглед от лявата си страна. Тъкмо преди да се обърне, за да разбере кой го наблюдава, митническият служител го попита какви са тези лупи, които носи. Отговори му, че това, образно казано, са неговите очи и където и да пътува никога не се разделя с тях. Служителят го погледна учудено, но тъй като това не бе нещо незаконно, ги върна обратно в чантата. Поредният странен турист. Поздрави го с добре дошъл в Ница и се зае със следваща проверка.
	Не го напускаше усещането, че някой продължава да се интересува от неговата особа и то едва ли затова че носи елегантен костюм, черна кожена чанта и скъпи обувки. Едно от основните му правила беше, че „Нищо в този живот не е случайно“ и то никога досега не го бе подвеждало!
	Щом излезе от летището, Жан Емануил погледна часовника си. Беше точно шестнадесет часа и петдесет минути. Отправи се към близкия паркинг, пред който на голяма жълта табела със сини букви пишеше: „Коли под наем“. Нае едно „Рено-Лагуна“. Имаше и луксозни коли, които можеше да си позволи, но предпочиташе френска марка, която да не прави излишно впечатление. След като подписа документите и получи ключа от колата, младо усмихнато момиче го придружи и му показа зелена „Лагуна“ в началото на паркинга. Пожела му безаварийно пътуване и се върна обратно в офиса.
	Поради естеството на работата си беше свикнал да обръща внимание и на най-дребните подробности около него, в ежедневието. Приближи се до колата, огледа я бегло и посегна да я отключи. Веднага му направи впечатление, че макар и почти нова, по боята около ключалката можеха да се забележат няколко пресни драскотини. Това можеше да означава само едно: предишен наемател, вероятно доста пийнал, многократно се беше опитвал да вкара ключа в ключалката. Жан Емануил поклати глава. Не одобряваше такова поведение, което безразсъдно поставяше в опасност хората на пътя.
	Срещата му с графа бе уговорена за осемнайсет часа. Имаше на разположение повече от час, затова запали двигателя и потегли плавно към центъра на града. Обичаше да се разхожда по крайбрежните улици на средиземноморските градове, които посещаваше. Съвсем умишлено бе отклонил предложението на графа да изпрати кола да го посрещне на летището. Искаше му се да се наслади на неповторимата атмосфера, която го поглъщаше и го връщаше назад във времето, към живота на древните жители, живели по тези места.
	Докато си поръчваше кафе в едно бистро с изглед към крайбрежната улица, се загледа към каменния бряг, където млади хора се печаха на слънцето, легнали на дървени скари. Средиземно море бе тихо и гладко, сливаше се на хоризонта със синевата. Слънцето напичаше приятно. Представи си как на близкото пристанище акостира поредният древен търговски кораб от Африка, пълен със зърно, роби или диви животни — лъвове, носорози, жирафи и крокодили, а на брега вече чакат търговци, които да откарат ценната стока до градовете във вътрешността на Галия — част от Римската империя. Представи си също как пред кръчмите, гостилниците около пристанището красиви момичета предлагат ласки срещу няколко бронзови монети на моряци и търговци от всички краища на тогавашния свят.
	Жан Емануил се замисли. Бронзови тесерии. Те били раздавани на римските граждани, от по-бедното съсловие, срещу които получавали безплатно дрехи, храни, а също и пропуск за цирковете и театрите. За всеки един цар, император или Цезар (Каезар — Caesar както е правилното му изговаряне) било много важно да осигури забавления и храни за гражданите си. Така владетелите били по-малко застрашени от бунтове, въстания и народно недоволство. По различен начин стояли нещата с лупанарите (публичните домове). Те имали собствени емисии от тесерии, наричани spintriae. Представлявали бронзови жетони с големина двадесет и два — двадесет и пет милиметра, на които от едната страна били отсечени римски цифри, обикновено заобиколени в лавров венец, а от другата имало изографисани еротични сцени с различен сюжет. Жан Емануил се усмихна неволно и отпи от кафето си. След като клиентът влизал в лупанариа го посрещал сводник или касиер, който му продавал „spintriae“ в зависимост от желанието на клиента. Той от своя страна я давал на избраното от него момиче, което показвало, че си е платил за услугата. След завършване на деня, момичето носело на касиера заработените от нея тесерии и според цифрите на тях е получавала възнаграждението си за работения ден. На следващия ден, тесериите очаквали отново нови клиенти. Точно този затворен кръг на плащане прави тесериите spintriae толкова редки и много малко от тях, по една или друга причина, хората са запазвали или са взимали със себе си, като по този начин са ги изваждали от обръщение и са оцелели до наши дни.
	Жан Емануил бе винаги точен в срещите си, а и беше невъзпитано да кара граф Филип дьо Мюли да го чака. Оставаха му още около тридесет километра в западна посока до имението на графа, затова прецени, че е време да тръгва. Допи кафето си, махна с ръка на сервитьора и помоли за сметката. Бръкна в джоба на панталона си и извади няколко банкноти и монети от едно и половин евро. По навик отдели най-новите банкноти и най-лъскавите монети и ги прибра обратно в джоба. Останалите сложи на масата до чинийката с празната чашка за кафе.
	Докато вървеше към колата, забеляза голяма мраморна плоча, на която със златни букви беше написано, „Джузепе Гарибалди — италиански революционер и политически деец. Роден на 4 юли 1807 г. в Ница, починал на 2 юни 1882 г. в Италия“. Не знаеше, че Гарибалди е роден тук. По-голямата част от живота си бе прекарал в Италия и се бе борил за свободата им, но и Франция му бе отдала заслужена почит. Жан Емануил погледна датите. На 4 юли бе починал баща му, отново неговата вродена наблюдателност. Обичаше го много.
	Потегли с колата и като се придвижваше бавно по тесните улички на старата част от града се насочи към имението Флоа Орош. След като излезе от града, продължи по пътя, който криволичеше и се изкачваше нагоре по склона, след което рязко се спускаше надолу. От едната му страна се издигаха стръмни скали, а от другата зееше отвесна пропаст, на дъното на която се разбиваха водите на Средиземно море. Гледката беше впечатляваща, но Жан Емануил нямаше възможността да й се наслаждава дълго, защото се бе съсредоточил върху шофирането. Пътят му бе съвсем непознат. Обратни виражи и много завои. Изкачвания и спускания по планинския склон. Точно тогава забеляза, че е следен. Три пъти през този ден бе срещал човека, който караше белия „Ситроен“ през една кола от неговата. Мъж с черно яке и баскетболна шапка на „Денвър Нъгетс“. Веднъж го беше видял на излизане от кафенето на аерогарата в София, където четеше някакъв вестник, после забеляза, че той се суетеше около лентата за багаж на летището в Ница, а сега караше след него. „Няма съвпадения, за всяко нещо си има причина“ повтори на ум едно от основните си правила и отново погледна в страничното огледало. Помисли си, че ако спука гума или се повреди нещо по колата, поне ще има кой да му „помогне“. Този човек едва ли би рискувал да го изпусне дори за малко след цял ден ходене по петите му.
	След още два остри завоя пътят започна да се спуска и не след дълго прочете табела за отклонение — „Замък Флоа Орош — 300 метра“. Под нея друга табелка, но доста по-малка с надпис — „Частна собственост“. Продължи да кара със същата скорост и точно на разклона рязко зави волана в дясно. Гумите изсвириха от асфалта и се вдигна облак прах, навлезе в разклона и чакълестите камъчета заудряха по калниците на колата. Погледна в страничното огледало и видя как колоната от коли, движеща се по главния път, увлича със себе си шофьора на белия Ситроен, който със сигурност не очакваше тази неочаквана маневра.
	Кара близо километър по тесен чакълест път, на който от двете страни се извисяваха високи кипариси. Видя само една табела — „Ловът забранен!“, но никъде не пишеше: „Влизането забранено!“. Пътят свърши пред огромна желязна врата с две крила, на всяко от които бе поставен родовият герб на графство „Флоа Орош“. Видя как камерата върху едната колона от оградата се завъртя към колата и малко след това тежката метална врата от ковано желязо, започна плавно да се отваря.
	— Ето че ме очакват — каза Жан Емануил на глас.
	След като жълтата лампа върху другата колона спря да мига и крилата на портала се отвориха докрай, той потегли по алеята към замъка.
	Имението беше великолепно — разположено на около сто акра, като по-голяма част от тях заемаха лозови масиви и гора от черен бор, тис и магнолия. Най-забележителното сред тази природна красота бе огромният ренесансов замък от края на шестнадесети век в южната част на имението с изглед към морето.
	Колонадите, сводовете над вратите и прозорците, както и четирите кули във всеки ъгъл на замъка образуваха хармонично цяло, свидетелство за гения на ренесансовия архитект. Целият бе изграден от червеникав камък. Покривите бяха обшити с листове от медна ламарина, позеленели от времето.
	Караше бавно по алеята и се наслаждаваше на красивата гледка. Спря колата пред голямо каменно стълбище, водещо към централния вход на замъка. От ляво и от дясно пред стълбището като пазачи стояха две скулптури, издялани от черен гранит — грифон и сфинкс. На площадката, пред потъмнялата от времето дъбова порта, вече го очакваха двама мъже. Бяха облечени във винено червени костюми, приличащи повече на ливреи. Когато Жан Емануил отвори вратата и слезе от колата, единият от двамата мъже слезе по стълбището, кимна и се представи:
	— Добър ден. Предполагам, че вие сте мосю Николов. Добре дошли в замъка Флоа Орош! Аз съм Пиер — главният иконом. Рене — посочи той другия мъж — ще се погрижи за вас и багажа Ви. Заповядайте! Графинята и граф дьо Мюли Ви очакват.
	Жан Емануил се изкачи нагоре по стълбите следвайки иконома, който отвори тежката врата и като отстъпи в страни, с жест го покани да влезе.
	Полумракът в преддверието контрастираше с ярката слънчева светлина навън и човек, който не познаваше обстановката, в първия момент губеше ориентация. Докато очите му привикнат с промяната, преминаха през още един огромен сводест портал. Озоваха се в обширно пространство, което някога е било вътрешен двор на имението, ограден от всички страни с колонади на три етажа. Всеки от етажите беше с височина около шест метра. Вероятно, по време на някоя от реконструкциите, отгоре беше направен покрив като по този начин дворът бе превърнат в огромна зала. Настилката от кафяво-червеникави каменни плочи, хармонично подчертаваше колонадите от мрамор, с цвят на слонова кост. В далечния край срещу вратата, от която бяха влезли, се виеше широко стълбище великолепно съчетано с колоните, приличаше на картина от приказка. То водеше от приземието, на което се намираха, до първия етаж на замъка. Под колонадите се виждаха множество каменни и бронзови скулптури, а навсякъде по стените бяха закачени картини. Имаше пейзажи, портрети и сцени, изобразяващи битки. Макар че очевидно принадлежаха към различни епохи и стилове в изкуството, те всички вероятно бяха свързани с историята на този толкова древен род.
	Докато прекосяваха залата, някъде откъм мраморната стълба, се чу познатият глас на графа:
	— Драги Жан Емануил! — Дьо Мюли не говореше високо, но благодарение на добрата акустика думите му се чуваха толкова ясно, че сякаш беше до тях — за мен е удоволствие да ви приветствам с „Добре дошъл“ в моя дом!
	Домакинът, приветливо усмихнат, се видя в срещуположния край на залата и се отправи да посрещне своя гост.
	Ето — помисли си Жан — появяват се графа и графинята в картината от приказката. След което се засмя от сърце. За него „моят дом“ означаваше двустайният апартамент в централната част на София и то на последния етаж, апартамент, който си беше купел преди години. Сравнението определено беше в полза на графа.
	Двамата сърдечно се ръкуваха. Познаваха се вече от доста време, а Жан за пореден път беше силно впечатлен. Макар че много държеше на облеклото си, винаги, когато се срещаха, той си даваше сметка, че не може дори да се доближи до дискретната изисканост на Филип дьо Мюли.
	Материята на платовете, моделът, както и качеството на изработката, говореха на познавача, че всяка част от облеклото на възрастния благородник е изработена по специална поръчка, лично за него. При това, без да бие на очи и да се натрапва на околните.
	След поздравите и обичайните въпроси относно това как е преминало пътуването, графът предложи на госта си да се настани, да си отпочине и след един час да се видят отново за вечеря в трапезарията на замъка.
	— Рене ще ви покаже стаята. Обръщайте се към Пиер, ако се нуждаете от нещо, каквото и да е то. Той ще се грижи за вашия комфорт, докато ми гостувате. До скоро.
	Едва сега Жан Емануил забеляза, че прислужникът се бе появил безшумно и стоеше малко встрани зад него. Икономът му кимна и поведе госта нагоре по мраморната стълба към първия етаж. Заведе го до една врата, отвори я и пропусна госта пред себе си. Постави кожената му чанта, която носеше, върху дървен плот до вратата, пожела му приятен престой в имението и безшумно се оттегли.
	Жан Емануил се огледа с любопитство. Стаята, предназначена за него, беше светла и просторна. От ляво на вратата, долепено до стената, имаше голямо легло с балдахин. Покрито беше със златиста кувертюра, избродирана с миниатюрни изображения на фамилния герб на граф дьо Мюли. Четирите колонки на балдахина бяха покрити с дърворезба, изобразяващи виещи се лозови стебла, отрупани с листа, под които тук-там се показваха натежали гроздове. Човек не можеше да не се възхити на изработката и реализма, с които майсторът резбар беше превърнал тези обикновени елементи от балдахина в истински произведения на изкуството. Към всяка от колонките с дебели златисти шнурове, завършващи с пискюли, бяха привързани тъмни, червеникавокафяви плюшени завеси. До стената, която беше от дясно на вратата, имаше огромен, потъмнял от времето гардероб. Той сякаш бе направен не за обикновени дрехи, а за да се съхраняват в него рицарски доспехи или роклите с кринолин на дамите от отдавна отминали времена. Стената срещу вратата беше прорязана от три високи френски прозореца. От тях можеше направо да се излезе на балкон, от който се откриваше чудесен изглед към далечния морски бряг. От двете страни на всеки прозорец бяха закачени стигащи до пода завеси, също като тези на балдахина и завършващи в долния си край със златисти ресни. До един от прозорците, срещу леглото, беше поставена стара махагонова писалищна маса с два стола от същата дървесина.
	Обзавеждането се допълваше от дебел килим в златистокафяви тонове, който се открояваше на фона на тъмнокафявия цвят на дъсчения под. Стените бяха покрити с бежови копринени тапети. Учудващото беше как с толкова малко мебели тази толкова голяма стая не изглеждаше празна. Човек изпитваше едновременно усещане за простор, но и за уют.
	Жан Емануил се обърна към вратата, през която беше излязъл. Едва сега забеляза, че ъгълът на стаята, намиращ се зад вратата, е скосен на четиридесет и пет градуса. Там, върху копринения тапет, се забелязваше бронзова ръкохватка. Беше дискретна, но достатъчно голяма, за да се забележи. След като натисна дръжката в стената се отвори врата, която го изведе в малко коридорче с още две врати. Той открехна едната и надникна. Това беше стая, съща като неговата и със същите мебели, но тук те бяха разположени по друг начин. Затвори тази врата и отвори другата. Озова се в осмоъгълно помещение, почти толкова голямо, колкото и стаите. Предположи, че това е етаж в една от четирите кули на замъка, преустроен в баня. Подът беше покрит с теракотени плочки в различни нюанси на бежовото. Покрай стените, облицовани до средата със също такива плочки, бяха поставени три пейки от млечно бял мрамор. Тесните, високи прозорци, заострени в горния си край, бяха остъклени с пъстра мозайка от разноцветни стъкла. Витражите изобразяваха сцени от гръцката и римска митология. В средата на помещението имаше огромна вана, издялана от един-единствен къс червеникав, с бели жилки, мрамор. Четирите крака на ваната, във формата на лъвски лапи, бяха изработени от бронз, окислен от водата и времето. Досега Жан Емануил беше виждал такива вани, принадлежали на римски патриции, само в експозицията на Ватиканския музей. На стените срещу прозорците имаше две големи мивки с формата на мидена черупка, изработени от същия мрамор, както и пейките. До мивките, в две дълбоки стенни ниши, бяха наредени различни по големина стъкленици, с медни табелки на тях, пълни с разноцветни течности. Върху една от пейките на купчинка бяха поставени сгънати хавлии и няколко кърпи, а до тях празен плетен кош от бамбук с капак. Разноцветните отблясъци, които топлите слънчеви лъчи хвърляха през шарените стъкла от витражите на прозорците, създаваха усещане, че човек е попаднал в някаква приказна реалност.
	Жан Емануил отиде до стаята, разсъблече се, извади от багажа си нова риза, която остави на леглото до другите дрехи и отново се върна в банята. Изми се, без да бърза и без да се бърше, взе кърпа и седна на една от мраморните пейки, огряна от слънцето. Отпусна се под лъскавите лъчи, докато погледът му се плъзгаше по многоцветните слънчеви петна, играещи по повърхността на ваната. Вече нямаше търпение да дойде вечерта, за да може преди лягане да се потопи в топлата вода.
	Затвори очи и мислите му отново го върнаха назад във времето. Годините на детството неусетно отминаха, но интересът на Жан Емануил към античните монети не намаляваше. Едновременно с увеличаване на малката му колекция се увеличаваха и познанията му. Всяка следваща монета го подтикваше да се интересува и да чете, докато научи всичко за нея. Всичко! Свободното от училище и спорт време прекарваше в обикаляне из библиотеки и книжарници. И макар че трудно се намираше такава литература, той не се отказваше. От време на време му попадаше и по някое чуждестранно издание. Нямаше проблеми с чуждите езици. Още от малък перфектно говореше и четеше на френски (майка му беше французойка — от там и името Жан Емануил). По-късно завърши английска гимназия, а в университета започна да посещава курс по немски език. Много искаше да следва археология или история на изкуството, но родителите му настояха да се запише в Техническия университет. Според тях професиите, към които се бе насочил, не отговаряха на представите им за изграждане на сериозна работа, а оттам и на прогресивно развиваща се кариера. Убеждаваха го, че трябва да „стъпи на здрава основа“ и да „вземе хляба в ръцете си“, а другите занимания да остави за свободното си време.
	Жан Емануил започна следването си с нежелание, но постепенно започна да му става интересно. Установи, че лекциите по рудодобив, технология на металите, металообработка и химия имат пряка връзка с монетосеченето и отлично се допълват с познанията му по история, изобразително изкуство и археология, които непрекъснато обогатяваше. На пръв поглед инженерните познания бяха твърде далечни от историята, археологията и изкуството. Оказа се обаче, че между тях има пресечна точка и тя е в нумизматиката. Науката за монетосеченето включваше шест основни раздела. Първият се отнасяше до добива на руда, нейната преработка до получаване на съответния метал (който се използваше чист или във вид на сплави). Вторият, включваше подготовката на монетните ядра, гравирането на металните матрици за отсичането на монетите и процеса на самото отсичане. Третият раздел касаеше пускането на монетите в обръщение, пътищата на разпространение и пазарната им циркулация. Четвъртият раздел разглеждаше въпросите, изясняващи какво се случва с монетите от момента на тяхното попадане в земята до момента на откриването им, а именно — стареенето на металите, процеса на корозиране и окисляване. Петият раздел изучаваше методите на почистване, реставрация и консервация на откритите монети. Основен и не на последно място обаче бе шестият раздел. Той даваше отговор на въпросите кога и от кой град, владетел или племе е била отсечена дадена монета, какъв е бил поводът за нейното отсичане, какво означават изображенията и надписите върху нея и като резултат от това каква е нейната степен на рядкост, а оттам и стойността и за науката.
	Така, съчетавайки професия и хоби (най-страхотната комбинация), Жан Емануил постепенно се изграждаше като сериозен експерт в областта на античното монетосечене. Контактите му с други колекционери и с учени от музеите разширяваха кръгозора му, като същевременно му създаваха репутация на компетентен и коректен експерт, на чието мнение може да се има доверие и на чиято дискретност може да се разчита. С течение на времето се запозна и с чуждестранни колекционери, собственици на магазини и аукционни къщи, търгуващи с антични монети. Започнаха да го канят на нумизматични сбирки и търгове в различни европейски държави, Америка и други континенти. Търсеха експертното му мнение, като естествено заплащаха за тези консултации. Така постепенно Жан Емануил се отдалечаваше от инженерството и все повече навлизаше в областта на нумизматиката. Още не беше завършил следването си, а вече печелеше доста повече, отколкото би му донесла техническата специалност. Като се прибавят и пътуванията в чужбина, можеше да се каже, че той вече бе направил своя професионален избор. Всичко това, обаче, си имаше и своята отрицателна страна. Предвид хобито, контактите и честите си пътувания, Жан Емануил Николов нямаше как да не попадне в полезрението на службите, борещи се с трафика на културно-исторически ценности. Не, че им беше дал някакъв конкретен повод, но нали все пак това им беше работата, за което им плащаха, а за тях беше много важно да си я създадат, след това да си заслужат заплатите и в най-добрия случай, повишението и голямата пенсия, когато му дойде времето. Държаха го под око, ала не го закачаха. Той пък беше достатъчно умен и интелигентен и не си позволяваше да нарушава законите или поне не по такъв начин, че да го притиснат. Стараеше се да не им дава повод за това. Познати учени от музейните среди, от време на време, неофициално, търсеха мнението му във връзка с някоя новооткрита монетна находка. Често му се обаждаха и за оценка на монети, заловени от службите при опит да бъдат нелегално изнесени от страната. В музеите имаше специалисти нумизмати на много високо научно ниво, но малко от тях бяха на ясно с търговската страна на въпроса и нямаха почти никаква представа от пазарната оценка на монетите. Бяха теоретици, а по практици. По такъв повод се беше запознал и с директора ма музея. Постепенно, наред с деловите отношения, между тях се бе зародило приятелство. Всеки от двамата ценеше високо интелигентността и познанията на другия, но най-много ги бяха сближили общите им интереси към античните монети. Единият беше учен, а другият — колекционер и експерт, но и за двамата нумизматиката беше призвание.
	Капчиците вода по тялото му вече бяха изсъхнали и Жан Емануил с нежелание стана от мраморната пейка, след което тръгна към стаята, за да се облече.
	Замисли се за мисията, която му предстоеше. Нямаше предварителен план как да проведе този толкова деликатен разговор, като и да поиска от графа да му покаже, златната перпера на цар Йоан Асен II. Трябваше да избере най-подходящия момент, а още не знаеше и за какво го беше поканил приятелят му Филип дьо Мюли. Вероятно щеше да му се наложи да импровизира. Надяваше се, че преценката му и този път няма да го подведе, а и мъничко късмет би бил само от полза. Винаги изпитваше известна несигурност, когато общуваше с графа. Може би не беше точно несигурност, а по-точно респект пред потеклото и личните качества на неговия домакин. Въпреки това, трябваше да направи всичко, което зависи от него, за да получи съгласието на дьо Мюли да му покаже царската монета. Едно бе сигурно, че парите не могат да бъдат аргумент в този случай. Оставаше възможността да успее да убеди графа, като го направи съпричастен към каузата, която беше, а именно златна монета на цар Йоан Асен II да заеме полагащото и се място в музея до първия екземпляр. Само бъдещето щеше да покаже дали всичко това може да бъде осъществено и дали тя самата съществува.
	Докато слизаше по стълбите към трапезарията, десетки погледи на графове, графини, кардинали и Бог знае още какви личности, го следяха от картините с потъмнели рамки, закачени навсякъде по стените. Може би стотици години те са били събирани и предавани от поколение на поколение в този толкова древен аристократичен род.
	На приземния етаж го посрещнаха двама прислужници с ливреи и бели ръкавици, които го въведоха в просторната трапезария. Там, трети прислужник тъкмо завършваше проверката на подредбата на столовете около старата, потъмняла дъбова маса за около двадесет души. Устройството представляваше, дървена разграфена пръчка, приличаща на аршин, която се поставяше между ръба на масата и облегалката на всеки от столовете. Така се получаваха идеално прави редици от двете страни на масата.
	В този момент в трапезарията влязоха и неговите домакини. Тримата се отправиха към края на масата, който беше най-близо до огромната камина, в която спокойно можеше да се побере изправен човек. Графът зае почетното място. От дясната му страна седна графинята, а от лявата — Жан Емануил. Зад всеки от тях застана по един прислужник — двамата мъже, които го посрещнаха във фоайето и този, който подреждаше столовете. След като запалиха свещите в сребърните свещници, започнаха да наливат вино в кристални чаши. Жан Емануил успя да види, че ароматното питие е от реколта 1956 година, въпреки че бутилката беше увита в бяла кърпа и се виждаше само числото „56“, изписано върху пожълтелия етикет със синьо мастило, избледняло от времето. Когато чашите им бяха напълнени, графът вдигна тост в чест на своя гост. След като отпиха и се насладиха на вкуса на първата глътка, домакинът с нескрита гордост обясни, че миналогодишната реколта от лозята му е била също толкова добра, колкото и тази от 1956 година. Разговорът потръгна леко и непринудено. Графът оживено разказваше, че виното, което пият в момента — Domafne de la Romanee — Conti 1956, е едно от най-добрите в личната му колекция. Това червено вино било от Бургундия „И е едно от стоте вина, които човек трябва да опита, преди да си отиде от този свят“, според британски специалист по вината, негов стар семеен приятел. Със съжаление отбеляза, че от това прекрасно вино в енотеката му липсва екземпляр единствено от реколта 1945 година. Нацистите, като се изтегляли от Франция, отмъкнали всичките налични бутилки. Блюдата бяха сменяни едно след друго, а разговорът ставаше все по-оживен. Графът препоръча на Жан Емануил да опита от пъдпъдъците, които лично бил отстрелял в ловното си стопанство рано същата сутрин. Бяха приготвени по два начина. Първият пържени със сладко — кисел сос, гарнирани с картофено пюре. Вторите пържени с бекон, гарнирани с крутони и лук на шайби. Имаше на трапезата още зелеви сармички с месо от дивеч и диво свинско задушено с картофи и зеленчуци. Жан похвали готвача, който беше приготвил толкова вкусна и разнообразна вечеря. Домакинът от своя страна го осведоми, че преди да го наемат в графство готвачът е работил в ресторант в Кан със звезда Мишлин.
	Графинята му разказа за двамата им синове, които за жалост виждали все по-рядко. Единият живеел във Ванкувър — Канада и се казвал Филип, а другият, по-малкият, Жули — в Сан Франциско — САЩ. Първият имал собствен бизнес с компютри и софтуер, а по-малкият бил в управителния съвет на Банк ъф Америка и директор на един от клоновете на банката в Сан Франциско. И двамата били женени и имали по една вече голяма дъщеря.
	Жан Емануил се чувстваше комфортно в тази уютна обстановка, в компанията на любезните си домакини. Той искрено се наслаждаваше на храната, виното и приятния разговор. Сподели с графа и графинята колко е впечатлен от ваната, която бе видял горе в банята. Граф дьо Мюли кимна с глава.
	— Тази вана вероятно е била изработена през втората половина на първи век от нашата ера. Открита е през шестнадесети век, когато започват археологически разкопки в древния град Помпей. Както сигурно знаете, векове наред той бил погребан под дебел слой камъни и вулканична пепел след изригването на вулкана Везувий на 24 август 79 година от нашата ера. Дъждът, завалял след изригването, се смесил с пепелта и вулканичните камъни. В резултат на това се образувал естествен бетон, който консервирал всичко под себе си. Това била причината да се съхранят много стенописи, мозайки и предмети, както и формите на телата на починалите хора и животни, загинали по време на изригването. Времето не било способно да заличи прекрасния форум, амфитеатъра и другите постройки, както и част от покъщнината в тях. Всичко това останало скрито до епохата на Ренесанса, когато възроденият интерес към античността и в частност към древния Рим довел до започването на разкопки. Било въпрос на престиж да притежаваш колекция от произведения на изкуството или предмети на бита от времето на Римската империя. Един от предците ми спечелил тази вана от италиански благородник, между другото, наш далечен роднина. Негови селяни я били намерили във вилата на римски патриций при разкопки в Помпей. Всъщност се носят легенди за нея, че моят прапрапрадядо я е спечелил при облог в единоборство по време на рицарски турнир. Очевидно се е наложило доста да се поизпоти, за да я заслужи. Дори и такива награди е имало, както и да е. Докарали я с кораб от Италия до тук и оттогава е в замъка. Банята и двете стаи, в едната от които сте настанен Вие, преди това са били обитавани от господарите на замъка. Едната е била спалнята на графа, а другата — на графинята. След като моите родители починаха, техните покои бяха основно ремонтирани и реставрирани, но ние с моята съпруга решихме да не се местим в тях, а ги оставихме като стаи за гости. Надяваме се да се чувствате удобно там.
	Преди около пет години Жан Емануил беше ходил в Италия по работа, възползва се от престоя си там и посети Помпей, Херкулан и Стаби. Още тогава беше впечатлен от един от най-добре запазените градове от римската епоха. Истински музей на открито. Целият бит и нрави на хората от древната Римска империя бяха възкръснали от вулканичната пепел като митичната птица Феникс. Разкопките все още продължаваха. Оставаха още много въпроси, на които археолозите тепърва трябваше да потърсят отговори. Тогава градът много му бе заприличал на древния Лептис Магна — до град Хумс в Либия. Град, в който император Луций Септимий бе роден.
	Обърна се, защото сервитьора, който стоеше зад неговия стол, го попита на не лош български дали би желал още вино. Жан Емануил учудено го погледна и механично му отговори също на български:
	— Много малко, моля.
	Прислужникът се втренчи в него, като не можа да разбере дали гостът иска много или малко? Може би само в българския език, се използваха такива на пръв поглед нелепи изрази, като „много малко“, „горе-долу“, „насам-натам“. За да е сигурен, че няма да обърка нещо, сервитьорът повтори въпроса си на френски. Жан Емануил се усмихна с разбиране и направи знак с ръка, показвайки колко вино иска да му бъде налято в чашата. Този жест и на български и на френски означаваше едно и също. Домакините мълчаливо и с любопитство наблюдаваха тази сцена. Усмихнаха се, когато видяха учудването, изписано по лицето на техния гост.
	Графинята обясни, че прислужникът, който го обслужва, преди години е следвал магистратура в България. Предложи му за по-удобно, ако желае, да разговаря с него на български. За Жан Емануил нямаше значение дали говори на български или на френски — без усилие преминаваше от единия на другия език, но каза, че няма нищо против предложението на графинята. По този начин щеше да помогне на мъжа да опресни познанията си по български език. Жан Емануил се облегна на стола и се опита, без да предизвика каквото и да е подозрение да огледа по-подробно мъжа, който бе учил и живял в България. Докато нямаше категорично доказателство, че това е именно човекът, от когото бяха почерпили информация службите, в никакъв случай, не би си позволил да спомене за този факт на граф дьо Мюли.
	Вечерта отиваше към края си и за Жан Емануил мисълта, че ще може да се потопи във вана като тази на някой римски патриций, изглеждаше все по-примамлива. Мислите му бяха прекъснати от граф дьо Мюли, който преди лягане, предложи двамата да изпият по чаша коняк в кабинета му. Гостът пожела приятни сънища на графинята и последва своя домакин. Кабинетът, който се намираше също на приземния етаж срещу трапезарията, бе огромен. Камината, която по размери не отстъпваше на тази в трапезарията, гореше и пламъците от нея хвърляха червени отблясъци по стените. Шкафовете с книги се издигаха на височина от шест метра и стигаха почти до тавана. Бяха направени от орехово дърво, с оригинална дърворезба по тях. Дебел афганистански килим покриваше почти целия каменен под, а големите прозорци бяха покрити с дебели плюшени завеси. От двете страни на вратата като стражи стояха доспехите на тежковъоръжени рицари с излъскани до блясък щитове, по които все още личаха резки от ударите на вражески оръжия. В дъното на кабинета срещу камината имаше и едно голямо бюро, изработено също от орех, с много орнаменти по него. Пред камината, от ляво и от дясно, имаше два фотьойла и малка масичка, направена от същото дърво, от каквото и бюрото. Макар че все още беше ранна пролет, в кабинета беше топло и уютно. Докато се настаняваха на фотьойлите, един от прислужниците внесе сребърен поднос, върху който бяха поставени две издути чаши и кристална графа, пълна с тъмна медно златиста напитка. Постави подноса на масичката, наля коняк в двете чаши и след като се поклони, тихо излезе от кабинета. Двамата мъже вдигнаха чашите в мълчалив тост. Отпиха, наслаждавайки се на изискания вкус и прекрасния аромат. Графът стана, отиде до бюрото и донесе от там дървена кутия и пепелник. Остави пепелника на масичката и отвори кутията. Оказа се, че тя беше пълна с три реда цигари без филтър. Предложи на Жан Емануил и взе една и за себе си. Двамата мъже запалиха по цигара и в стаята се разнесе ухание на хубав тютюн, което идеално се допълваше с аромата на коняк. Филип дьо Мюли отиде до камината. Загледа се в игривите пламъчета на огъня и премигващите въглени. Огънят огряваше само предната част от тялото му. Обърна се към своя гост и заговори делово:
	— Жан Емануил, поканих ви да ми гостувате, защото се нуждая отново от вашите знания. Вашето експертно мнение и професионалната ви оценка е много важна относно нещо, което ми предлагат да купя. Казвам „нещо“, защото още не съм го виждал, а само съм чувал за него. Сега искам да ви разкажа една история, която ще ви подготви за онова, което ми предстои да видим, надявам се утре.
	Графът започна да се разхожда между бюрото, прозореца и камината, като спря пред нея, събирайки мислите си. Заговори, продължи да се движи в триъгълника, докато огънчето от цигарата, която държеше в ръката си, описваше светла диря в полутъмния кабинет:
	— В годините между Първата и Втората световна война, започна разказа си граф дьо Мюли, в Италия се установява фашистки режим. За да издигнат авторитета на своята власт и да обединят нещата около своята идеология, управляващите възраждат спомена за славата на Римската империя. Обявявайки се за нейни продължители, те легитимират претенциите си да бъдат водачи на целия народ. Сплотени са около националния идеал за възраждането на нейната мощ и величие. Всичко, свързано с древния Рим, се превръща в елемент на фашистката диктатура. И това не се отнася само за Италия. През тези години и в Германия се наблюдават аналогични процеси. Идеолозите на „Третия Райх“ установяват, че символиката от времето на Римската империя отлично приляга на пропагандните нужди и имперските им амбиции. Като се започне от националния герб — орелът, премине се през знаците на военните части, копиращи почти буквално римските легионерски знамена — щандарти и звания, и се стигне до пречупения кръст и поздрава с вдигната дясна ръка — всичко това е било заимствано от древен Рим за нуждите на нацистката пропаганда.
	По лично одобрение на Адолф Хитлер се създава специален таен отдел, съставен от екипи, включващи изтъкнати учени — археолози, историци, изкуствоведи, както и експерти оценители. Тайната организация била наречена „АНЕНЕРБЕ“ (Немско общество за изучаване на германската история и Наследството на предците). Нейни създатели били: Хайнрих Химлер (по-късно става шеф на SS), Херман Вирт и Рихард Валтер Даре. Археологически експедиции, водени от висши офицери, започват проучвания в Европа, Африка и Близкия Изток, стигат чак до планините на Памир и будистките храмове в Хималаите. Официално, или чрез подставени лица, се изкупуват и изпращат в Германия древни произведения на изкуството и артефакти. Голяма част от тях били присвоявани насилствено.
	В Италия положението било по-различно. Не било необходимо на Бенито Мусолини да изпраща каквито и да е експедиции по света — всичко било под краката му. Започнали археологически проучвания в цялата държава, като особено активни те били във Вечния град — Рим.
	Графът отпи глътка и продължи.
	— Били разрушени много сгради, за да се разчисти терена под тях и хиляди работници били впрегнати в нелеката задача по разкриване руините на древната столица. Докато се работело по разкопките, учени били изпращани в библиотеки и хранилища, за да издирват информация в древни текстове и карти. Започнало създаване на нови музейни сбирки и частни колекции, наред с вече съществуващите. Говорело се, че самият диктатор Мусолини притежавал една от най-големите нумизматични колекции от римски монети. Това и до ден-днешен се оспорва от историците, защото нищо от нея не е открито. Носят се слухове обаче, че те се намират някъде в подземията на Ватикана или са допълнение на внушителната колекция, притежавана някога от Великите Дожи на Венеция.
	Началото на Втората световна война не сложило край на археологическите разкопки и проучвания. Нещо повече — било открито ново поле за действие. В авангардните части на немската армия били изпратени голяма част от създадените екипи по-рано. Тяхната задача била да издирват и изпращат в Германия всичко ценно по пътя на войските — злато, произведения на изкуството, картини, антики, артефакти, въобще всичко ценно. Обирали съкровищата от музеите на всеки превзет град, от всички завоювани от тях държави. Всеки е чувал за прочутата Кехлибарена стая от двореца в Санкт Петербург, която била разглобена парче по парче и изпратена в сандъци до Берлин. Всичко, което се изземало, било складирано в строго охранявани секретни бункери и тайни хранилища.
	В Италия издирвателните работи също продължили, главно вътре в страната. Сега идва и същественото в този разказ. Така, на един учен и историк на име Дуилио Чезаре му хрумнала интересна идея. След дългогодишни проучвания в различни библиотеки той стигнал до заключението, че не малка част от съкровищата на древния Рим лежат не в земята, а на дъното на река Тибър, която минавала през града! Какво го довело до тази мисъл? Хрумнало му, че по време на опасност от вражеско нашествие, жителите на Рим най-вероятно заравяли ценностите и парите си в основите на къщите или дворовете си. Така, след като опасността отминела, те можели лесно да ги намерят отново. От гледна точка на държавата обаче, обществените постройки не били надеждно място. Когато трябвало да се укриват ценности, собственост на държавата, възможността те да бъдат закопани някъде също не била приемлива. Трябвало да се копае много, а това не можело да стане, без да се привлече внимание на недоброжелатели. Да не говорим и за фактора време. Много често това се е извършвало в последния момент и под непосредствената опасност от нападение. Затова най-бързият и надежден начин голямо количество ценности да бъдат скрити, а после намерени лесно, бил те да бъдат потопени в река Тибър, която и тогава протича по средата на античния град. Всичко това в най-голяма степен важало за времето преди падането на Рим под ударите на варварските племена. Макар и обедняла, Западната римска империя все още разполагала с не малки запаси в съкровищниците си.
	Част от тях вероятно са били плячкосани от нашествениците, но и голяма била вероятността друга част все още да лежат заровени някъде или на дъното на реката.
	Стигайки до това заключение, Дуилио Чезаре насочил проучванията си изцяло в тази посока. Щастието му се усмихнало. Проучвайки документите в библиотеката на един манастир край Рим, той попаднал на карта на града, изрисувана върху пергамент. Вероятно картата била попаднала там, защото на нея били отбелязани всички църкви и манастири във Вечния град и околностите му от епохата на Ранното средновековие. Докато разглеждал картата под силно увеличена лупа, Чезаре забелязал, че под рисунката има отчетливи следи от по-стар текст. Не се учудил, защото това било често срещано явление в Античността и Средновековието. Поради факта че пергаментът бил много скъп материал (изработвали го по специална технология от много фина агнешка кожа), в много случаи той бил използван повторно. Внимателно изстъргвали първоначално написаното, което смятали за ненужно и отгоре бивал изписван нов текст. Понякога, в бързината, старият текст не бил заличаван много старателно и от него оставали следи, по които можело да се възстанови неговото съдържание или част от него. Много от средновековните художници използвали платната на картините си по същата технология. Ученият, изхождайки от мисълта, че върху толкова скъп пергамент никой не би писал нещо незначително, винаги се опитвал да разчете такива стари писания. Още щом започнал да възстановява написаното разбрал, че е направил важно откритие. Макар и допълнително избелвани, от буквите и думите личало, че става въпрос за текст. Опис на ценности и реликви, потопени в река Тибър, с цел да не попаднат в ръцете на варварските племена, които всеки момент щели да нахлуят в него. Описът бил изготвен от висш римски чиновник, работещ в хазната, отговарящ за тяхното укриване и щял да послужи при тяхното изваждане от реката след преминаване на опасността. В края на текста, допълнително замаскирано със слой от червен восък, а и да се запази по-трайно, се описвало и точното място, където било извършено потапянето. Фактът, че пергаментът се бил запазил до използването му повторно, подсказал на Дуилио Чезаре, че до изваждане на потопените ценности по неизвестни причини така и не се стигнало. Те може би, още лежат на дъното на река Тибър. Ако ценностите бяха извадени и описът вече е бил ненужен, пергаментът е щял да бъде използван за написване на друг документ през късната римска епоха, а не чак през Ранното средновековие за изрисуването на карта на град Рим и прилежащите към него манастири. Окончателното разчитане на описа показало, че става въпрос за няколко позлатени статуи на римски императори, дузина сандъка със златни и още толкова сандъка със сребърни слитъци, четири големи глинени съда за съхранение на зърнени храни, долиуми и няколко по-малки гърнета — пълни със златни монети. Тук, текстът не можело да бъде разчетен, но след този пасаж дошла голямата и изненада. Описани били още златен седмораменен свещник и сандък, обкован със златни листове, украсен с релефи и златни фрески върху капака. Чезаре се досетил, че става въпрос за юдейските светини, изнесени от Храма на Ерусалим, след смазването на голямото антиримско въстание. То избухнало през шейсет и седма година от новата ера, по времето на управление на император Нерон и било окончателно потушено две години по-късно от император Веспасиан, заедно с единия от неговите синове — Тит (който по-късно също става император). Цялата плячка от храмовете и дворците в Юдея била пренесена в град Рим и показвана в триумфалното шествие на императора победител. И до днес на един от релефите, върху триумфалната арка на Тит в Рим, може да се види изображение, което показва как преторианските войници (тези били траки) носят седмораменен свещник и свещения ковчег — Кивота. След пренасянето им във Вечния град техните следи се изгубили през вековете, за да се появят отново в описа на римския ковчежник.
	Дуилио Чезаре проверил отново правилността на разчитането и точността на превода от латински и когато се уверил, че не е допуснал грешка, поискал лична среща с Мусолини. Дучето приел учения — историк, който му разказал и показал своето откритие. Веднага, под най-строга секретност, започнали проучвания на посочения терен. За близо двадесет века крайбрежието на река Тибър било вече толкова променено, че не могли да локализират точно мястото, описано в текста. Щяло да се наложи да бъде проучен доста голям участък от реката. Налагало се течението да бъде отклонено, а част от коритото — пресушено. Това на пръв поглед изглеждало почти неизпълнима задача, но Дучето вече имал опит в подобни начинания. Още през 1923 година той лично включил помпите, с които от езерото Нети край Рим били източени почти дванадесет метра от нивото на водата. Тогава, от дълбините били извадени отлично съхранени древни жречески кораби, датиращи от времето на император Нерон.
	Нека, се върна към историята със съкровищата от река Тибър.
	За да се застрахова срещу критики при неуспех в издирванията, както и да се запази в тайна целта на проучванията, Мусолини обявил, че ще се извършват мащабни инженерни мероприятия. Заплануваното „отдавна“ почистване на коритото и укрепване на бреговете на река Тибър било в ход. Като награда за направеното откритие Дуилио Чезаре бил назначен за главен научен ръководител на предстоящите археологически и инженерни работи. Съответно той трябвало да поеме отговорност, при евентуален неуспех за похарчването на милиардите италиански лирети.
	Още на осмия ден след започването на издирвателните работи, работниците открили мраморна статуя на Юлий Цезар. Идеално запазена. Тя не фигурирала в описа на римския чиновник и вероятно е била потопена по друго време — вероятно от негови поддръжници. След убийството му не се знаело каква посока ще поеме развитието на държавата и за да не бъде унищожена, статуята била „скрита“.
	Тази находка дала големи надежди за по-нататъшните проучвания, градът ликувал, но събитията претърпели неочакван обрат.
	Графът въздъхна седна във фотьойла и продължи:
	— Положих доста усилия, но най-вече ми помогнаха приятелските ми отношения с папския нунций на Ница (задължен ми е), с който съм в отлични отношения. Той лично отиде във Ватиканската библиотека и намери нужната ми информация. Макар и много секретна, тя подпълни липсващите парченца от пъзела на този разказ. Много съм му благодарен за това, което направи толкова бързо за мен.
	Жан Емануил, толкова бе впечатлен от тази история, че почти не бе отпил от коняка до него. Кимна само с глава, намести се по-удобно и продължи да слуша.
	— Във Ватикана, по онова време, се получила информация за целта на провежданите проучвания. Църквата била поставена в деликатно положение. Ако търсенията се увенчаят с успех, на бял свят щели да се появят двата най-свещени предмета за всички евреи — седмораменния свещник и Кивота. Такова откритие щяло да даде тласък за обединяване на еврейската нация, политически и духовно, да наклони везните в полза на идеята за създаване на еврейска държава със столица Ерусалим. На никой в този момент не му се е искало точно това да се случи. Статуквото щяло да бъде нарушено, а това Ватикана не можела да позволи, не можела, обаче, и да се намеси открито. Затова, от Светия престол оставили информацията за археологическите проучвания да стигне до немската резидентура. Както знаете, антисемитизмът е бил в основата на идеологията на Третия Райх. За управляващите в Германия дори възможността да бъде направено такова археологическо откритие била недопустима. Реакцията, последвала със светкавична бързина. По личната заповед на Херман Гьоринг била сформирана диверсионна група, съставена от най-добрите експерти по подривна дейност. Тъй като Германия и Италия били съюзници във войната, евентуалното разкритие на подобна диверсия би се отразило на добрите им отношения. Провал на акцията пък би могъл да доведе до поредица от събития с непредвидим финал. Затова участниците в групата нямали право на грешка. Планът се задействал под кодовото название „Гладиатор“ и бил следният: В максимално кратък срок трябвало да бъдат поставени експлозиви в дигата, отклоняваща течението на река Тибър. По време на следващата, от зачестилите в последно време бомбардировки на съюзническите сили, тези експлозиви трябвало да бъдат взривени. Така археологическите проучвания щели да бъдат провалени, а вината за това нападение щяла да бъде приписана на враговете на Италия — съюзническите войски.
	Задачата била изпълнена успешно. Няколко дни по-късно, по време на бомбардировка от вражески британски самолети, макар и по-далеч от дигата, отклоняваща реката, тя била взривена. Тибър отново погълнал съкровищата на древния Рим. По време на тази диверсия Дуилио Чезаре загинал, тъй като бил в непосредствена близост до нея и изпълнявал преките си задължения. Проучванията били прекратени, а в скорошния край на войната Мусолини бил екзекутиран от сънародниците си. Документите, с описа от пергамента, изчезнал и малцината, които знаели за това, или умрели или никой повече не повдигнал въпроса за скритото съкровище.
	Граф дьо Мюли стана и с ръце, кръстосани пред гърдите си, отново започна да се разхожда пред пламтящата камината. Спря се. Запали цигара, наведе се и постави няколко дървета, които пропукаха и направиха малък фойерверк от искри. Отново се обърна към госта си и го погледна, а той до такава степен бе погълнат от разказа, че само гледаше в пламъците на огнените езици, които едва не го хипнотизираха. Едва сега, при тази пауза, той вдигна глава и отново отпи от чашата с коняк и също запали от своите цигари. Сънливостта на Жан Емануил отдавна се беше изпарила.
	— Драги ми приятелю, разказах Ви всичко това като въведение към основната част от тази история и към нея прибавям едно голямо „НО“… Господин Чезаре имал племенник, едва шестнадесетгодишен, когото назначил да работи на тези разкопки. В тези ужасно мизерни за времето си години, най-вероятно е искал да помогне на роднините си, с каквото може. В деня, когато била взривена дигата, момчето заедно с четирима работници, с които работел, разкопавали основите на част от антична къща, останала под съвременното ниво на реката. Работейки, младият човек се натъкнал на неголямо глинено гърне, запечатано с тапа и похлупак от допълнително изпечена глина. Той го изровил от песъчливата почва и внимателно го вдигнал. Било учудващо тежко за размерите си и при разклащане се чувало тихо звънтене. Трима от работниците копаели в далечния край на руините, на тридесет метра от него. Четвъртият работник бил отишъл да откара с ръчната количка изкопаната пръст. Тъкмо щял да извика останалите мъже, за да им покаже находката, когато сирените завили и започнала въздушна атака. Бомби започнали да падат все по-близо. Настанал истински ад. Всички се разбягали и потърсили най-близкото бомбоубежище. Племенникът на Чезаре грабнал гърненцето и хукнал да се спасява. Оцелял по чудо, но някои от работниците, както и чичо му, нямали този късмет. Водата, придошла с огромна сила откъм разрушената дига, отнесла всичко и всички, които не успели да напуснат навреме района на разкопките се удавили и загинали на място.
	Въпреки хаоса, разрушенията и наводнението, младият мъж успял да се добере до дома си, който за щастие останал невредим. Приел неочакваната находка и спасението си като дарове от провидението, но тъй като бил суеверен и религиозен, решил, че два такива подаръка са твърде много за обикновен човек. Това, че останал жив и здрав, му било предостатъчно. Племенникът на Дуилио Чезаре дал обет пред себе си, че никога няма да отвори керамичния съд. Щял да го съхрани за децата си — ако разбира се съдбата го дари с такива. Надявал се, че така част от неговия късмет ще се предаде и на тях. Заровил гърнето под едно старо, орехово дърво на двора на бащината си къща и никога повече не се докоснал до него.
	Скоро войната свършила и хората постепенно се завърнали към нормалния си живот. Младият мъж завършил геология и започнал работа като вулканолог. Оженил се и не след дълго му се родил син. Обикалял из цял свят вулканите и водел активна научна дейност. С моя баща се запознали на една от неговите екскурзии до Везувий. Племенникът на Дуилио Чезаре се казвал Фабрицио Калви и ръководел екип, провеждащ научни изследвания, във връзка с изригването на вулкана и неговата активност. Вулканичното стъкло, обсидиан, било основен материал на много от накитите, намерени при разкопките в Помпей. Това пък до голяма степен интересувало моят баща. Двамата мъже имали общи интереси и си допаднали. Между тях се зародило приятелство, което продължи чак до смъртта на баща ми. Спомените ми за техните срещи тук в имението датират още от юношеските ми години. Със сина му, Антонио Калви, сме се виждали само два или три пъти през цялото това време. Той е машинен инженер и работи в автомобилната индустрия. Много симпатичен човек. Съвсем скоро ще ви запозная лично. Надявам се, че ще ви хареса.
	Графът отново започна да се разхожда пред камината. Огънят хвърляше червеникави отблясъци върху лицето му. Личеше си, че разказът го развълнува и това чувство се предаваше и на Жан Емануил. С нарастващ интерес очакваше да чуе развръзката на тази история.
	— Преди две седмици, Антонио Калви ми се обади по телефона, за да ми съобщи, че баща му е починал. Заминах за Рим, за да отдам дължимото уважение към приятеля на моя баща, Фабрицио Калви. След траурната церемония се видяхме за кратко на панихидата с мосю Антонио Калви и той поиска да се срещнем. Трябвало да сподели с мен нещо важно, преди да отпътувам за Ница. Както ви казах, никога не сме били много близки и затова останах малко озадачен, но приех поканата за вечеря. Именно тази вечер той ми разказа това, което сега разказвам на вас.
	Ден след смъртта на баща му, той бил поканен в кантората на семейния им адвокат мосю Нанини. Освен завещанието и важни документи, нотариални актове на семейните имоти, пари в сметки и други, Антонио Калви получил запечатан плик. На него било написано неговото име, а под него „Да се отвори след смъртта ми“! Подписано отново от баща му. Когато в дома си разчупил печата и отворил плика се оказало, че в него има два други плика. В единия било писмо, което разказвало за събитията по времето на бомбардировката през онзи далечен ден в края на войната, както и за смъртта на чичо му, а в другия — описание на мястото, където било заровено гърнето. Антонио отишъл на двора и следвайки указанията, лесно намерил керамичния съд заровен от баща му. Не устоял на изкушението, да не погледне и да види какво е съдържанието му. Техническите познания и умения му помогнали да отвори запечатания похлупак, без да го счупи и без опасност за съдържанието му. Когато погледнал вътре в съда, дъхът му спрял. Почти цялото гърне било пълно до горе със златни монети. Каза ми, че оставил гърнето непокътнато, без да изважда нищо от него. Не желаел по никакъв начин да повреди съдържанието с прибързани действия. Виждало се, че освен монетите, вътре имало и фрагменти от бижута от същия метал. Гърлото било тясно и трудно се виждало съдържанието му дори с осветяване от силен фенер. Мъжът, вероятно, дълго се е взирал в това съкровище. Разказа ми, че усещал главата си пълна с мисли като гърнето, поставено пред него. Когато първоначалното стъписване преминало, той възвърнал способността си да мисли и си дал сметка, че въобще няма представа какво да прави с всичкото това съкровище. Нищо не разбирал от антични монети и бижута. Цял живот се интересувал само от автомобили — как да ги направи по-сигурни, икономични и с прекрасен интериор — това била неговата професия и призвание. Историята, археологията и още повече нумизматиката, били нещо далечно, извън обсега на интересите и познанията му. Всички тези неща били само плод на общата му култура. До този момент не бил женен, нямал деца. Не виждал смисъл да запази нещо, което не го интересувало, от което нямал нужда и което нямало на кого да предаде в наследство. Другата възможност била да продаде съкровището. Проблемът се състоял в това, че не знаел каква е неговата стойност. Още по-малко кой би имал интерес да го купи на възможно най-добра цена.
	Тогава се сетил за мен — граф Филип дьо Мюли. Знаеше, че съм потомствен колекционер и не се съмнявал в моята „компетентност, честност и дискретност“ — тук цитирам дословно думите на мосю Антонио Калви. Бащите ни бяха много добри приятели и той бил чувал само най-хубавите неща за моето семейство. И така, след като ми разказа всичко това, той ми предложи следното: да ми покаже златната находка, да направя оценка на съдържанието й, ако проявя интерес към нея, да ми я продаде, а ако не ме интересува или пък ме интересува само част от нея, да използвам познанствата си и да му помогна да продаде останалото. Аз, разбира се, приех предложението, но със следната уговорка: държах оценката на монетите и предметите да бъде направена не от мен, а от експерт в тази област. Първо, защото аз като потенциален купувач бих бил субективен в преценката си и второ — никога не съм бил особено прецизен при оценяването на онова, което по принцип купувам. Аз, като колекционер, винаги подхождам емоционално, когато харесам нещо. Ако цената е в приемлив диапазон, просто плащам. От друга страна, вашият подход като експерт е чисто професионален. Вашата оценка ще бъде еднакво полезна както за мен, така и за мосю Антонио Калви. Казах му също, че така аз, както и той, ще имаме реална и точна оценка на това, което той продава и това, което евентуално аз ще купя. През това време и моят приятел, Папският Нунций на Ница, свърши добра работа и попълни част от историята, която ви разказах. Уговорката ми с мосю Антонио Калви е да ме посети утре, преди обед, тук в замъка и да носи със себе си това малко съкровище. Ето защо толкова до късно ви разказвам стари истории. Исках да ви представя предварително онова, което ни предстои утре, надявам се!
	Граф дьо Мюли отново бе възвърнал своя спокоен маниер на разговор. Вълнението, с което се беше втурнал назад във времето, бе отстъпило място на добрите обноски на любезния домакин. Прозя се продължително и каза:
	— Стана много късно и не искам повече да отнемам от времето ви за почивка, а и сте пътували цял ден. Очаквам с нетърпение утрешния ден, но ще трябва да поспим. Позволете ми да ви пожелая приятни сънища. Закуската ще бъде сервирана точно в девет часа. С графинята ще ви очакваме в трапезарията, а сега Жан Емануил, ще повикам прислугата да Ви съпроводят до вашата стая.
	Мъже допиха питиетата си. Графът отиде до бюрото, заобиколи го и дръпна два пъти плюшеният шнур, излизащ почти невидим от ламперията зад него. Докато Жан Емануил се изправяше, вратата се отвори и в стаята влезе един от прислужниците. Може би стоеше точно до вратата и чакаше да го повикат. Той изчака госта, който пожела приятни сънища на дьо Мюли и двамата излязоха от кабинета, като оставиха домакина сам с мислите си, загледан в пламъците на горящата камина. Светещите въгленчета в нея святкаха като глутница вълчи очи в тъмна снежна гора между горящите дървета…
	Прислужникът съпроводи Жан Емануил по широкото каменно стълбище до стаята му на първия етаж и когато се убеди, че той няма нужда от нищо повече тази вечер, кимна и безшумно се отдалечи.
	Тежкото покривало беше махнато от леглото и до възглавницата го очакваше прилежно сгъната синя сатенена пижама. На горното джобче беше избродиран фамилният герб на имението Флоа Орош, дори размерът и му беше неговият. Жан Емануил отиде в банята, запали осветлението и доближи ваната. До едната и страна, от пода, излизаха две бронзови тръби. Те завършваха с фигурки на нимфи, приседнали на мраморния ръб на ваната. Точно под тях при, разперените опашки, имаше кранове за пускане и спиране на водата. Той отвори двата крана и от устите на морските нимфи потекоха силни водни струи. Взе хавлията, лежаща върху една от мраморните пейки и се върна в стаята, за да съблече дрехите си. Когато отново влезе в банята, ваната вече беше на половина пълна. Жан Емануил се усмихна. „Наполовина пълна“ или „на половина празна“!? Точно сега, нямаше никакво значение, тенденцията по-скоро бе оптимистична. Струите с вода продължаваха да се изливат от устните на морските прелъстителки. Над водата се издигаха облачета от топла пара. Той седна на една от пейките, за да изчака, докато ваната се напълни. Мислите му непрекъснато се връщаха към разказа на Филип дьо Мюли. Тази история беше като сюжет от някой приключенски роман и той все още не можеше да повярва, че всичко това се случва в реалността. Обстановката в старинния замък, съкровището, наследено от Антонио Калви, откритието на старинния ръкопис от Дуилио Чезаре — понякога животът предлагаше ситуации на границата с въображаемата реалност и фантастичната нереалност.
	Ваната вече беше пълна. Жан Емануил затвори крановете, свали хавлията и се потопи в топлата вода. Въздишката на удоволствие беше външният израз на блаженството, което изпитваше. Сигурно така се беше чувствал и римският патриций, на когото бе принадлежала тази вана. Постепенно обаче, мисловните му процеси започнаха да възстановяват нормалния си ход. След половин час вече лежеше в кревата, облечен с пижама. Затвори очи и заспа веднага.
	По същото това време, на няколко метра от портала на имението, скрит в храстите, беше приклекнал мъж, облечен с тъмни дрехи. Беше поставил апарат за нощно виждане, прикрепен към лицето му. Луната само осветяваше сребристия надпис върху баскетболната му шапката — „Денвър Нъгетс“. Непознатият шепнеше нещо по мобилния си телефон. С дясната ръка прикриваше зеленикавия отблясък на дисплея, който иначе би се виждал като рояк светулки в мрака. Само мъжът даваше информация, без да чака отговор. След дълго обикаляне, с учудване бе установил, че освен камерата при главния портал на имението, нямаше никакви други такива охранителни. Очевидно и тя беше инсталирана там по-скоро за удобство, отколкото като предохранителна мярка. След известно време мъжът затвори телефона и изчезна между дърветата в мрака.


>	5

	На сутринта Жан Емануил се събуди, по навик около осем и половина. В стаята цареше полумрак. Дебелите завеси не позволяваха на дневната светлина да проникне вътре. След като дръпна завесите излезе на балкона, където го огря пролетното слънце. Гледката бе прекрасна. Морето синееше в далечината зад върховете на дърветата. Паркът на имението зеленееше, а трима градинари подрязваха храстите от живия плет покрай главната алея. Друг градинар чистеше празния фонтан от паднали клони и листа. Върна се обратно в стаята и след като се изми и преоблече, слезе долу в трапезарията. Неговите домакини вече бяха там и го очакваха.
	Закуската им бе сервирана. Миришеше на прясно изпечени кроасани и ароматно кафе. Плодовете бяха в изобилие. Когато се нахраниха, графинята се извини, защото се налагало да присъства на среща на едно от многото настоятелства, в които участваше. Двамата мъже станаха от местата си, за да изпратят домакинята. Когато графинята излезе, Филип дьо Мюли се обърна към своя гост:
	— Драги ми Жан Емануил, снощи, когато влязохме в моя кабинет, останах с впечатление, че проявявате интерес към рицарските доспехи, които са там. До срещата с мосю Антонио Калви има още време. Ако не възразявате, мога да Ви покажа нашата семейна сбирка. В замъка имаме нещо като малък музей. За мен ще бъде удоволствие да ви разведа из него.
	Жан Емануил с готовност прие поканата. Тук всяко нещо носеше част от историята на този толкова древен род. Щеше да бъде много интересно да научи колкото се може повече от тези митични неща, а пък и времето до срещата щеше да мине по-бързо.
	Мъжете излязоха от трапезарията и графът поведе своя гост към срещуположната част на замъка. Когато преминаваха през голямата зала, оградена с колонади, граф дьо Мюли се спря за малко и с жест показа пространството около себе си.
	— Както вероятно предполагате, тази зала някога е била вътрешният двор на замъка. Тук, при опасност, са се събирали нашите крепостни селяни от околността, а в мирно време са се провеждали рицарски единоборства. В по-нови времена, когато рицарството вече било само романтичен спомен, един от прадедите ми решил за пореден път да реконструира замъка. Почти всяко поколение на рода дьо Мюли са правили някакви промени и преустройства, докато нашият дом придобие вида, в който го виждаш днес. По време на въпросното преустройство бил направен покривът над главите ни и подменили настилката. Така, вътрешният двор се превърнал в зала за балове, концерти и в галерия за колекцията от картини и скулптори. Всъщност, само за част от тази колекция, защото, както можеш да се убедиш, картини и скулптори има навсякъде в замъка.
	Графът отново поведе своя гост към колонадата срещу тях. Отвори една врата и двамата се озоваха в просторно помещение. Навсякъде по стените висяха всевъзможни оръжия и щитове. Покрай стените се редуваха рицарски доспехи и витрини с най-различни принадлежности към рицарското въоръжение. В четирите ъгъла, на високи стойки, бяха изправени рицарски копия и пики, с разноцветни знаменца, закачени на върховете им. В средата на залата, в редица, бяха подредени няколко комплекта брони за кон и ездач. Жан Емануил беше силно впечатлен. Той преминаваше от експонат на експонат, разглеждаше оръжията и броните, докосваше щитовете с изрисувани гербове върху тях. По много от оръжията и броните имаше следи от дебели драскотини и вдлъбнатини. Това вероятно бяха спомените за отдавна отминали битки и сражения. Жан Емануил сподели това предположение със своя домакин.
	— Всъщност, не е точно така — поклати глава Филип дьо Мюли — всичко, което виждаш в тази зала, е предназначено за рицарски турнири и упражнения. Нещо като спортна екипировка — усмихна се той: Броните не са толкова здрави, а оръжията не са толкова опасни, колкото изглеждат. Копията са от по-меко дърво и върховете им са с предпазители, мечовете и камите не са наточени, а боздуганите и секирите могат да причинят само синини и натъртвания, най-много някое мозъчно сътресение, но не и по-сериозни наранявания. Цветовете и броните също са съобразени със спецификата на турнирните единоборства. Всички те са с много изящна украса. Целта на цялата тази показност, разбира се, е била да се впечатлят благородните дами. Нищо ново под слънцето. Истинското бойно снаряжение е подредено в съседната зала. Елате, ще ви покажа.
	Графът поведе Жан Емануил към висока арка в стената, която свързваше двете помещения. Преминаха в зала със същите размери. Подредена беше по сходен начин както предишната, но с една съществена разлика. Доспехите в центъра бяха разположени така, че изобразяваха група конници и пеши рицари, заели позиция за кръгова отбрана срещу невидимия противник. Сцената беше изключително реалистична. Тя внушаваше такова усещане за сила и заплаха, че Жан Емануил за миг се стъписа. Домакинът, който наблюдаваше реакцията му, се усмихна с разбиране.
	— Ето, виждате ли. Разликата се усеща и подсъзнателно. Освен това, по тези доспехи няма нито един излишен елемент. Украсата е сведена до минимум. Стоманата, от която са изработени, е с много по-високо качество и осигурява по-добра защита.
	Тези оръжия също са много качествено закалявани и са наточвани като бръсначи. Върховете на копията и щиковете на боздуганите са остри като игли. Всичко е сведено до две неща: на първо място, рицарят да бъде максимално защитен, а на второ — да бъдат нанесени възможно най-големи поражения на противника. Без показност и без емоция. Въпрос на оцеляване. Жан Емануил се спря пред броня, която беше с една глава по-ниска от останалите.
	— Нима и деца от вашето семейство са участвали в сражения?
	— О, не, разбира се. Това са доспехите на един мой далечен пра чичо. Като компенсация за ниския ръст природата го дарила с невероятна сила, пъргавина и ловкост. Няма друг член на нашето родословно дърво, който да е донесъл повече трофеи от турнири или сражения. За всеки благородник било чест да се срещне с него в единоборство на турнир или да воюва рамо до рамо по време на битка с този мой далечен роднина…
	В този момент един прислужник влезе в залата и съобщи на графа, че пред централния вход на имението е спряло такси, което вероятно е докарало госта, когото графът очаква.
	— Пуснете таксито и след това поканете господина в кабинета ми — разпореди се дьо Мюли. Драги ми Жан Емануил, да вървим, за да видим какви изненади се крият в гърнето, което би трябвало да носи със себе си мосю Антонио Кал ви.
	След няколко минути на вратата се почука. Прислужникът придружаваше мъж, елегантно облечен в сив смокинг, светло кафяв шлифер и небрежно преметнат копринен шал със същия цвят. На ревера имаше закачена сребриста значка. В лявата ръка носеше плетена, от дебело въже, чанта на бели и сини ивици. Приличаше на плажна, през която прозираше по-малка — кожена, съдържанието на която видимо издуваше външните и страни. Графът ги представи един на друг.
	— Известният интериорен автодизайнер мосю Антонио Калви и моят приятел експерт нумизмат от най-висок ранг — Жан Емануил Николов.
	Двамата мъже си кимнаха и се здрависаха, след което домакинът ги покани да се настанят във фотьойлите до камината. Италианецът седна, стискайки торбата в скута си. Жан Емануил го последва и седна на отсрещната страна. След кратко мълчание Калви постави отгоре на масата плетената торба. След като я развърза, внимателно извади от нея кожената чанта. Приплъзна ремъците от двете медни катарами, освободи отвора на чантата и извади отвътре вързоп от мек вълнен плат. Антонио Калви, с леко треперещи ръце и видимо развълнуван, започна да отвързва възела от сизаловата връв, завързала платнената кърпа. Дръпна по-рязко възела и след това още веднъж. Кърпата се разтвори, заедно с освободената връв и на масичката се показа керамично гърне. Заради заоблените си стени се наклони на ляво от повърхността на масата. На покривката и върху килима се изсипаха няколко златни монети — римски ауреуси. Истинско древно съкровище. Блестеше като от приказките на Шехерезада.
	Тримата мъже в стаята гледаха с широко отворени очи, без да кажат дума, съзерцавайки монетите. Една от тях още продължаваше да се търкаля по килима, докато не се удари в дървения крак на бюрото и със звън тупна на каменния под до него. Освен този звук само тупкането на сърцата им вероятно се долавяше в тишината. Жан Емануил пръв се опомни и запали цигара. Графът го последва и извади от своите. Антонио Калви си наля коняк в чашата от кристалната гарафа и го изпи на екс. Наля си отново, но остави чашата. Вече опомнили се и тримата се бяха навели и събираха изпопадалите по килима монети. Поставяха ги на меката плюшена покривка на масата. Жан Емануил продължаваше да гледа образувалата се златна купчинка с монети върху нея. По някои от тях личаха червени — като от червен восък и бели — като от тебешир зрънца, образували се за близо две хилядолетия. Поради количеството монети останали слепени, отначало Жан Емануил не забеляза, че някои от тях сякаш бяха навързани една за друга. Голямото му учудване дойде, когато с двата си пръста внимателно извади отвътре наниз с прикрепени една за друга монети. Оказаха се перфектно прихванати в масивен златен обков, изработени във форма на императорски венци. Бяха захванати с по две халки една за друга, образуващи разкошна огърлица. Започна да ги брои. Общо дванадесет на брой, плюс още една в средата, която бе двойно по-голяма и тежка от другите. Във всяка една касичка бяха монтирани ауреуси с ликовете на „дванайсетте цезари“, както бяха известни: — От Юлий Цезар до император Домициан, шест от едната страна и шест от другата. В средата на огърлицата от златен медальон го гледаше образът на император Адриан. Този образ на императора нямаше как да бъде объркан. Златната закопчалка бе значително по-тъмна от останалите елементи в огърлието. Жан отдаде този факт на това, че в нея преобладаваше среброто. Съотношението злато — сребро, от която бе направена, от своя страна я правеше значително по-здрава и пружинираща, отколкото ако бе изкована само от висок карат злато. Беше впечатлен и изумен. Досега не бе виждал никъде, дори в най-престижните, прочути и богати на експонати музеи, такава изящна, древна ювелирна изработка. Освен всичко, тежеше и над двеста грама висок карат злато. В този случай, това бе на последно място. Отърси се от унеса на вцепенение, в което бе изпаднал, и погледна към масата. Мъжете започнаха да подреждат вече събраните от земята монети и тези на масата върху парчето плат. Всички бяха от периода първи и втори век от новата ера, от първия император Август, племенник на Юлий Цезар, Тиберий, Нерон, Отон, Тит и баща му Веспасиан, Галба, Вителий, Граян и осиновеният му син Адриан до император Марк Лврелий. Бройката на монетите също бе внушителна. Бяха приблизително двеста и осемдесет — триста монети, затова нямаше много време за губене. Жан бе професионалист и знаеше, че за толкова монети е необходимо също много време. Сам предложи да се заеме веднага със задачата, за която бе поканен. Работата преди всичко, обичаше да казва той. А неговата беше, доста деликатна и отговорна.
	Жан Емануил бе експерт по монетите на древния Рим. Разбираше, колкото му бе нужно и от монетосеченето на Елада, римските републикански монети и скифати (корубести монети) от Византия. Всеки човек, който спомене, че е експерт нумизмат по всички монети от тези периоди от близо двадесет века, смята себе си за „по-голям католик от Папата“. В това число не се включваха и хилядите колониални града секли — автономни монети… Най-добър Жан бе именно в периода на античността — от първи до пети век от Христа. Това бе още едно щастливо обстоятелство.
	Жан Емануил започна предварителната подредба, като се зае с всяка отделна монета една по една. Имаше си негов, утвърден хронологичен метод на оценяване. Автентичност, рядкост, степен на съхранение, номинал, метал, грамаж и разбира се — цена. Каза, че му е нужно да си донесе „оръдията на труда“ от стаята. Върна се след минута. Извади от чантата лупата, без която не можеше, портативната електронна везна и започна да разглежда монетите. Внимателно и обстойно. Сложил бели памучни ръкавици, постави първата монета между палеца и показалеца на лявата си ръка. Търсеше най-доброто пречупване на светлината и най-ясното изображение под дебелото стъкло на лупата, държейки я здраво в другата си ръка. Доближи я много близко до дясното си око, докато фокусът стана кристалночист. Така се виждаха и най-малките детайли по цялата повърхност на монетата.
	Първата, която попадна в ръката му, бе изключително добър ауреус на император Адриан, добре центриран от двете страни с цял, пълен зрънчест кръг. На лицевата страна бе портретът на императора с обърната в профил глава на дясно. Венец и плитък бюст, без драперия и надпис „HADRIANVS AVGVSTVS“. На обратната страна беше изобразен император Адриан, яздещ кон, с вдигната дясна ръка, а отдолу с надпис COS III, което означава, че по това време е бил консул за трети път. Рядкост — рядка, степен на съхранение — много добра, грамаж — пет грама и четиридесет и два сантиграма, приблизителна цена — пет хиляди и седемстотин евро.
	Втората монета бе ауреус на император Август — първият римски император — леко децентриран вдясно, част от зрънчестият кръг липсваше, но целият надпис стоеше запазен в полето — С. CAESAP. IMP, глава в профил надясно. На обратната страна императора на кон наляво, S. С. най-отдолу. Рядкост — рядка, степен на съхранение — добра, пет грама и седемдесет сантиграма. Цена приблизително — шест хиляди и шестстотин евро. Приблизително означаваше, диапазон от пет процента на долу и пет процента нагоре, толеранс в преценката за цената. Нямаше двама експерти нумизмати, които да назоват точно една и съща сума за даден екземпляр. Оттам и тази осреднена цена, като това бе и един вид застраховка за точност при оценяването, без тя да подценява или надценява предмета за който се отнасяше.
	Третият ауреус бе на император Веспасиан. На лицевата страна имаше глава в профил на дясно с лавров венец и надпис IMP. CAESAR. VESPASIANVS. AVG, на обратната страна — надпис — PON. MAX. TR. P. COS. V, жезъл, украсен със змии и крила (Кадуцей). Долната матрица за обратната страна е била по-износена (тя винаги по-бързо се е износвала отколкото горната) от лицевата, затова и гравюрата и надписът бяха по-плитки и неясни. Рядкост — често срещана, степен на съхранение — добра, тегло четири грама и петдесет и един сантиграма, цена приблизително — три хиляди и деветстотин евро.
	През първи — втори век, основното парично разплащане се осъществявало предимно с бронзови и медни монети. Дюпондии, асове и сестерции. Също и сребърни монети-денарии. Един легионер е получавал месечна заплата около десет денария. Затова очакванията му, че златните ауреуси ще бъдат добре запазени, се бяха оправдавали напълно. В този период ауреуси е имало право да се секат единствено и само в столицата Рим. Монетарницата там била под специален надзор от комисия в сената. Дори за времето си са били много скъпи монети и само хора от висшата класа са имали привилегията да ги ползват като разменно средство помежду си. Заплащало се с тях предимно скъпи и големи неща — роби, къщи, земеделски земи, както и са финансирали походи и дори атентати срещу императори и техните семейства…
	След всяка прегледана и оценена от Жан Емануил монета, вкарваше данните от експертизата в предоставения от графа лаптоп, като ги въвеждаше в специално инсталирана за целта от него програма за сортиране и подреждане на нумизматичните данни. Жан Емануил я беше поръчал специално на софтуерна компания, със седалище в Карлсруе, за да я направят по негови изисквания. Управител на компанията бе негов добър приятел българин и също колекционер, Александър Божилов. Той самият бе започнал да разработва подходящ софтуер. Беше му направил голяма отстъпка от цената за направата на тази чудесна програма в разработката на която участва цял екип специалисти.
	Разглеждането и оценката на монетите вървеше нормално, Жан Емануил правеше това с удоволствие. Погледна часовника си, бе осемнадесет часа и десет минути, а вече беше оценил две трети от монетите. Слънцето започна да залязва, затова Жан Емануил предложи на графа и господин Калви да продължат работа на другия ден. Графът веднага се съгласи и ги покани да се разходят из имението, докато сервират вечерята. Жан Емануил с удоволствие прие, а Кал ви махна с ръка в знак на съгласие. Мъжете се заеха да опаковат монетите, след което графът ги прибра в сейф, прикрит зад лавица от книги. Когато затваряше вратичката, проблесна бронзовата табелка с надпис — Bode-geldschrank-fabriken.A.G. Hannover. След минута мъжете, напуснаха кабинета и се насочиха към парка на графството.
	— Каня ви всички на вечеря. За мосю Калви, ако ми разреши, вече се разпоредих да подготвят една от стаите за гости.
	Антонио Калви се поколеба за момент, докато слизаха по каменното стълбище към предната алея на главния вход. Не бе мислел досега, къде щеше да отседне тази вечер. Не знаеше дали да приеме поканата, или да си наеме хотел в града. В крайна сметка реши, че идеята не е лоша. Компанията на мъже му допадаше. Монетите му, които все още бяха негово притежание, също щяха да са близо до него. Затова отговори:
	— С удоволствие ще ви гостувам тази вечер графе, ще се радвам да споделя вечерята с вас и мосю Жан Емануил, както и вашата прекрасна съпруга. Сигурен съм, че утре и двамата ще останем доволни от крайния резултат от моето посещение тук: — Аз, с една прилична сума в банковата си сметка, а вие — с една прекрасна колекция от римски златни монети.
	Докато продължиха да се разхождат Антонио Калви им разказваше за страстта си към автомобилите и тънкостите на занаята дизайнер и вътрешен интериор. В един момент спря да говори и се обърна към двамата мъже и смени неочаквано за тях темата:
	— Имах лоши предчувствия тези дни и искам възможно по-бързо всичко да приключи и да се прибера в Италия. Чувствам се и леко изморен от пътуването и предпочитам да се оттегля, докато дойде време за вечеря.
	Графът кимна разбиращо.
	Антонио Калви бе премълчал не дотам приятна история свързана с предлагането на монетите на друг човек. Два дни след като се е отворило завещанието, преди да предложи на графа гърнето, бе летял със самолет до Гърция и по-точно до Солун. Негов познат колега, от автомобилния бранш, му бе подхвърлил преди време случайно името на човек, който се занимавал с изкупуване на антики. Запознал се с него, когато лично го бил консултирал при закупуването на два бронирани джипа за личната охрана на същия този колекционер. Говорил за него като щедър платец, който не задавал излишни въпроси и по-важното било, че за всичко плащал в брой веднага. Работата, впоследствие, а и самият човек, за съжаление, му се видяха доста съмнителни на Антонио Калви. Часове след това вече съжаляваше, че въобще е разкрил и предложил гърнето на толкова добре охраняван „бизнесмен“, живеещ в огромен палат, от всякъде обграден с висока каменна ограда, жива охрана и камери за видео наблюдение на всеки ъгъл. Това вече беше факт с, който трябваше да се примири. Каза си, че просто има голям късмет, че не го е носил със себе си, а само снимки на гърнето във флашпаметта на ключодържателя. Можеше само да гадае как щеше да мине визитата при човека, обкръжен с толкова въоръжени мъже до него и наричан с такова име, заимствано от древната митология като — Янус!
	Ден по-късно, започна да забравя за това и малко по малко се успокои. Когато се завърна в Рим първата му работа бе за втори път да се уговори с граф дьо Мюли и да се срещне с него, независимо от разговора му след опелото на починалия му баща. И ето, сделката вече бе на път не само да се осъществи, но и да приключи успешно за двете страни. Гласът на графа го върна в реалността.
	— Момент да кажа на иконома да Ви придружи до стаята мосю Калви.
	Графът каза, че ще го осведомят, когато е време за вечеря. Увери го, че сумата, която ще му предложи за монетите, ще е напълно съобразена с интересите на двете страни. Щом това вече бъде договорено, тя незабавно ще се преведе по сметка, посочена от господин Кал ви.
	Жан Емануил и граф дьо Мюли продължиха по алеята към парка, а Антонио Калви, заедно с иконома Пиер, влязоха обратно в замъка.
	Времето бе прекрасно — лек бриз подухваше от морето, а на небето имаше само няколко бели облачета. Графът беше много доволен от развоя на този ден. Разговорът изцяло се въртеше около златните монети, намерени в гърнето. Жан отговаряше на всички негови въпроси, които бяха от неговата компетенция. Още не можеше да повярва как едно толкова просто и съвсем обикновено на вид гърне може да побере такова огромно съкровище. Той прецени, че сега е удобен момент да попита графа дали ще се съгласи да му покаже колекцията си от монети, част от която вероятно не бе виждал със сигурност. И преди да зададе въпроса, видяха как един от прислужниците се приближава към тях и ги уведоми, че вечерята е готова и след малко ще бъде сервирана. Тръгнаха обратно към замъка и Жан Емануил реши по-късно да повдигне въпроса за колекцията му, която все повече желаеше да разгледа. По пътя графът му каза, че харесва Антонио Калви и освен че е от известен стар римски род, той е, както се разбра, специалист по автомобилен дизайн. Жан Емануил от своя страна сподели, че харесва да разговаря и да се запознава именно с такива хора, от които може да научи още много интересни неща във всяка област на живота. Той харесваше хубавите коли, особено наблягаше не толкова на външния вид на даден модел и марка, а на вътрешния интериор, удобство и екстри. Колата е като кооперация, бе чул да казва Антонио — всички на вид си приличат — покрив, прозорци, врати, но всеки като влезе в къщата си, така и в колата да изрази индивидуалност и личен вкус в интериора и най-вече да усеща комфорт и наслада от управлението на автомобила. Жан Емануил си помисли, че може да се консултира с Антонио при избора му на кола, която смяташе скоро да закупи. Вече се бяха върнали в замъка. Жан Емануил кача, че се качва до стаята си за малко, за да се преоблече преди вечеря. Графът му отвърна, че вече е сервирано и всички долу ги очакват.


>	7

	По същото време, докато Жан Емануил и граф дьо Мюли се разхождаха и разговаряха, човек с бинокъл ги наблюдаваше, доколкото му позволяваха храстите и дърветата. Няколко часа преди това се беше присъединил към другия мъж от белия ситроен, който в момента седеше в колата, паркирана в гората, не далеч от оградата на имението.
	Разговаряше с човек, известен в престъпния свят като двуликия Янус — международен търговец и трафикант на антики. За него работеха малка армия от престъпници и наемници от цяла Европа, Африка, Латинска Америка и Азия. Бе зъл, отмъстителен и безмилостен и това му бе помогнало да натрупа огромно състояние от международната търговия с антики.
	За лош късмет, първо на него италианецът Антонио Калви бе предложил римското гърне. Янус беше от хората, които не обичат да дават много пари за антики, затова предпочиташе да ги открадне или присвои със сила, когато е възможно. Забавляваше се, като се шегуваше сред свои познати, че има далечен братовчед в Багдад. Ставаше дума за „Багдадския крадец“. Тази измислица много го забавляваше. Щом разговорът приключи и отпрати Калви от дома си, който за свой късмет носеше само снимки, нареди веднага да го проследят и при първа възможност да му вземат гърнето. Заповяда също да се огледат и за други ценни предмети, ако притежава, когато му дойде времето. Късметът на италианеца отново бе на негова страна. Персоналният му съгледвач се беше провалил, като го изпуснал на летището в Рим. От страх не посмял да каже на шефа си за това, което дало възможност още два дни на Антонио Калви свободно да потърси друга възможност за предлагане на антиката. Точно през тези дни се бе свързал с графа и му предложил керамичния съд със съдържанието в него. Срещата им била уговорена да се проведе в Ница. В същия ден, в който Жан Емануил бе получил покани да посети Флоа Орош, Антонио вече бе получил покана да дойде със завещаната си реликва.
	Янус разбрал за провала на своя човек, който бил жестоко наказан за назидание на другите. Той започнал да губи търпение. А това никак не му се харесвало, обичал всичко да получава в деня и на момента. В края на същата седмица, най-после имало следа от Антонио. Открили номера му в телефония указател в Рим и след многократни позвънявания, най-накрая се свързали с него:
	— Каква е цената на античното гърне? — веднага преминал към въпроса „двуликия“. Отговорът бил кратък и ясен — „Скузи, сеньор Янус — то вече е продадено“. Янус беше чувал многократно този отрицателен отговор през годините, затова като професионалист в бранша, не повярвал на нито дума. Да продадеш кола — да, но да продадеш за толкова кратко време антично гърне пълно с монети — неее! Изключено. Тава още повече го ядосало, което означавало, че на всяка цена този предмет трябвало да му принадлежи. На всяка цена — разкрещял се и изпаднал в ярост, независимо къде се намира то в момента — ще бъде мое.
	Янус — мъж от стар гръцки род от Солун, на който малцина души знаеха истинското му име и който на никого не вярваше, се обади на един от босовете на Калабрийската ндрангета в Палермо, Масимо Карманати, който му бил лично задължен за предишна услуга. Намерил дъщеря му избягала в Мексико с местно момче благодарение на хората, които работели за него там. В това полукълбо на земята, връзките на Янус бяха по силни дори и тези на ндрагетата. Върнали я на баща й, а момчето така и не се намерило и никой повече не чул за него. Продиктува му телефонния номер на Антонио Калви. Каза му, че човекът зад този номер лично ще им каже къде се намира една „детска керамична касичка пълна с парички“. Подхвърли небрежно в разговора, че когато му я донесат, ще отпаднат всичките „услуги“ на сицилианския бос към приятеля му Янус. Преди години същият този Масимо Карманати, се бе запознал с Янус, при сделка за земи на остров Сицилия. Янус бе купил чрез него, старо римско селище близо до градчето Каникати до окръжния град Агридженто с обща площ от няколко десетки хиляди декара земи за почти милиард евро. Вече десета година там се строеше (като ползваха целият античен материал — дялан камък, мрамор, мозайка и др. от мястото) за Янус, точно копие на вилата на император Адриан в Тиволи намираща се в момента на около тридесет километра от Рим. Градежът беше уникален и най-важното — пред завършване.
	„Ндрангетата“ — една от най-богатите и мощни мафии и света, намери след минути адреса Антонио Калви, който живееше в центъра на Рим, на две пресечки от фонтана „Ди Треви“. За тяхно съжаление, от Антонио Калви, нямаше и следа. Не го бяха виждали от няколко дни нито портиерът, нито съседите. Хора на мафията, започнаха денонощно да наблюдават входа на сградата.


>	8

	Жан Емануил и Антонио Калви влязоха заедно в трапезарията, придружавани от прислужника, който бе учил в България. В залата беше топло и ухаеше прекрасно. Усети приятно гъделичкане в корема. Масата беше отрупана с морски дарове: скариди, калмари, черен и червен хайвер, миди и поне три вида различно приготвена риба и мирис на прясно изцеден лимон и много подправки. И, разбира се, вино. След първата наздравица графът започна разговора, като разказа, за един свой приятел също колекционер на картини. Той скоро бе купил много евтино картина от малко известен автор, чиято рамка се оказала (той знаел това), че е изработена от прочут холандски майстор и струва в пъти повече от самата картина. Прекрасно е човек да разбира много от това, което прави и да се радва на хобито си каквото и да е то. Удоволствието от подобни находки е страхотно. Приходите, при последваща продажба, са многократно по-големи от вложеното.
	Жан бе напълно съгласен с графа. Облегна се на стола и каза:
	— Човек е длъжен да разбира много от хобито си и от това, с което се занимава. Това беше една от неговите „Десет божии заповеди“. Надявам се, че ще имате много общи теми за разговор и със сигурност една от тях ще бъде историята — обърна се към своите гости графът. После продължи:
	— Преди това, моля дегустирайте от новата реколта младо вино, което смея да твърдя, е великолепно.
	Темите на разговор бяха както разнообразни, така и доста любопитни. Жан Емануил разказа, че съвсем скоро му показали подбрана колекция на негов познат, колекционер, от антични бронзови кръстчета, които се отваряли на панти и наричани, „Енклопион“. В тях се носели за късмет, щастие и дълъг живот, предпазвали от зли сили, части от мощите на светци. Или просто парченце дърво от кръста, на който твърдели, че е бил разпънат Исус Христос.
	С усмивка сподели, че ако се съберат всички дървени парченца, за които се твърди, че са от божия кръст, вероятно щеше да се получи количество дървесина, приблизително равно на това в нашата Пирин планина. При това от най-различни видове дървета, много от които въобще не са растели никога в древна Юдея. Целеше да покаже с това колко разнообразно е колекционерството.
	Антонио Калви слушаше с интерес, отпи поредна глътка вино и се обърна към Жан Емануил:
	— Сеньор Жан Емануил, посещавал съм страната Ви преди осем години и съм добре запознат, бих казал, с вашата многовековна история и култура.
	Почти през цялата вечер обсъждаха историческите събития по балканските земи от най-ранна древност. Започнаха от древна Гърция, Александър Македонски, през тракийските племена и присъединяването на днешните български земи в рамките на Римската империя. Стигна се и до въпроса за колебанията на император Константин I дали в Сердика, (днешна София), или Византия, (днешен Истанбул), да бъде преместена столицата на Римската империя. И макар столица да става Византия град, който впоследствие е наречен Константинопол, един от писарите на Константин I пише, че Сердика остава за него най-хубавият и красив град, дори пред митичния Рим.
	— И това от устата на италианец от Рим — помисли си Жан.
	Жан Емануил кимна гордо и Антонио Калви продължи:
	— Стратегически било по-изгодно новата столица да е на Босфора, така можел да контролира пътя на стоките и войските между Европа и Азия. Близо двадесет години Константин I не бил ходил в Рим, но често пътувал до Сердика, където лично наглеждал строежа на голям палат.
	Жан Емануил бе пристрастен към този период, през който от два века се сменяли на трона повече от деветдесет императори и цезари. В основата на този интересен факт беше, че повечето хора са чели или слушали за дванадесетте цезари, но малцина знаят за останалите близо сто и двадесет императори, без да броим цезарите и жените на владетелите. И факт е, че по-голямата част е точно от средата на трети до средата на пети век.
	Изпитваше желание да разкаже повече за сердикийския дворец на Константин I, за който се знаеше вече твърде много от направените в последните години разкопки, както и изкопните работи около новопостроеното метро.
	— Откритието било направено — започна разказа си Жан Емануил — още през седемдесетте години на миналия век при изкопни работи на новострояща се сграда в центъра на София. Под пълна секретност, районът бил блокиран и веднага били извикани експерти от Министерството на културата. След като отворили главният вход, археолозите открили много добре запазени коридори, стаи и галерии със стенописи по стените, огромни колони и арки с фризове по тях. Археолозите били изумени. Тунелите водели във всички посоки. Едни от тях стигали до монетарницата на Сердика, други пък чак до амфитеатъра на града. Стояли непокътнати резервоарите за вода, складовете, канализацията, както и още най-различни помещения. По преценка на археолозите, разгънатата площ била около десет километра в диаметър. След бърз оглед, докъдето можело да се стигне по тунелите, се получила заповед от най-високо ниво, входът да бъде затворен и консервиран. Може би тогавашното комунистическо правителство, незнайно защо, не било много въодушевено от находката. Всичко било много секретно и пазено в дълбока тайна. Едва дузина души знаели за откритието. Един от, тях като млад специалист, бил изпратен на специализация по древни ръкописи във ватиканската библиотека. Мой приятел, работейки по това време в същата библиотека, се запознал с него. Името не помня, но това, което сега ви разказвам, е именно от разказ на приятеля ми. За да изтъкне големите си „научни“ знания по археология, той се похвалил пред него за тези събития.
	— Надявах се — намеси се Антонио Калви — че с настъпването на демокрацията в страната Ви, на това откритие е дадено огромна гласност. В Рим това се е превърнало от стотици години в печеливш бизнес.
	— Да, разбира се — продължи Жан Емануил, — правителството, а и най-вече кметът на града, вече прави много за възстановяването на древните останки от Константиновия дворец, но за съжаление мога да отбележа, че има още много да се желае до разкриване на пълния му блясък.
	Жан Емануил с радост отправи покана към двамата мъже да му гостуват. Обеща да им бъде личен гид при обиколката на древна Сердика.
	Продължи с разказа за това къде по-точно е бил единият вход. Между турската джамия до хотел Балкан има подлез, в който имало малка църква, по-скоро параклис. В единия и край има желязна кована врата. Именно там бил един от тунелите, водещи към двореца. Другият пък бил затворен и се намирал, в основите на заведение за бързо хранене наблизо. Входът бил запечатан, с навито голямо въже оградна мрежа, посипана с речни камъни, след което напълнена с десетки кубика бетон върху тях. Кому е било нужно толкова сигурно, някой е имал интерес това да не стане никак лесно. На мястото на монетарницата пък имало огромен изкоп дълги години, превърнало се в сметище. Всичко това се намирало в широк радиус на площад „Св. Неделя“. Сега монетарницата на Сердика остава частично в основите на новопостроената католическа църква на бул. „Тодор Александров“. Амфитеатърът на града, построен още от времето на император Диоклециан и обновен по времето ма Константин I Велики, пък се намирал на ул. „Будапеща“. И като прибавим римските постройки в подлезите на ЦУМ, Народното събрание, както и под джамията и халите, та се стигне чак до Лъвов мост — всичко се подрежда в един цялостен план на античния град.
	Чашите с вино отново се напълниха и разговорът продължи.
	— Всъщност, виждам, че освен от автомобили и вие сигурно сте чели и знаете някоя история за град Рим — полюбопитствува Жан Емануил, като се обърна към сеньор Калви.
	— Освен че живея в столицата и моите близки роднини, които са се занимавали с археология и история и аз зная интереси факти. И най-вече около митичните близнаци, Ромул и Рем, отгледани от вълчица. Вие знаете, разбира се легендата за тях. Има и много монети с изображението на прочутата скулптура, която е и емблема на футболния отбор от Рим — „Рома“. От няколко години съм почетен член на футболния клуб, който ако мога да отбележа, в момента не е в най-добра спортна форма. Президентът на клуба ми е приятел. Дизайнерската фирма за автомобили, за която работя, е една от основните спонсори на отбора. В дома на президента на клуба на който съм бил на гости, няколко пъти, съм виждал колекция от тези римски антични „юбилейни“ монети. С огромна гордост той ми ги е показвал и е насочвал вниманието ми, към символите на тях, (а те са много и разнообразни) изографисани в полето на уж еднотипният вид монети. Те били звезди, точки, христограми, венци, букви и други. На хиляда монети от тази юбилейна емисия имало средно по една с подобен символ. От там идва и интересът към тази колекционерска рядкост.
	След като всички обилно бяха похапнаха дойде ред и на десерта. Лично под погледа на графинята, беше приготвен специално за гостите прочутият „Норвежки Пай“, който всички много харесаха.
	Наближаваше полунощ. Пръв Антонио Калви благодари на графа и графинята за вечерта и гостоприемството. Последва го Жан, който благодари за вкусната вечеря пожелавайки им също лека нощ. Всички на масата се изправиха едновременно. Минута след това се отправиха към стаите си.
	Жан Емануил бе също удовлетворен от изминалия ден, пълен с емоции. Не пропусна да се наслади и на вана, след което се отпусна в леглото и се потопи в блажен сън. Сънува, че е в кабинета на експремиера Берлускони. След дълги преговори и специфични жестове от негова страна, той му разреши и подписва договор за концесия върху почистването и изваждането на археологически артефакти. Всичко по протежението на коритото на река Тибър, преминаваща в участъка на град Рим, до пристанището в Остия от същия този ден — за срок от…
	Събуди се стреснат, от трясък на счупени стъкла и глъчката на високо говорящи хора по коридора. Помисли, че още сънува. Остана да лежи, като се ослушваше, за да се ориентира от къде идваха звуците. После стана, облече се набързо и докато слизаше по стълбите, се чу вой на сирени. Полицейски сирени, светещи със синьо-бяло и червени светлини. Във фоайето почти се сблъска с иконома Пиер. Попита го какво се е случило. Отговори му, че в замъка са проникнали крадци и са го ограбили. Думите му, за голяма утеха на Жан Емануил, се оказаха доста пресилени. Всъщност се разбра, че е имало само опит за взлом в кабинета на графа. Погледна часовника си — бе точно четири часа без десет минути сутринта. Почукаха и след това влязоха заедно с иконома в кабинета на графа. Завариха го седнал на единия фотьойл до камината с наведена глава, подпряна на ръцете му. Като чу шума от тяхното влизане, се обърна и им каза, че се чувства по-добре. С жест ги покани да се приближат.
	Жан Емануил огледа кабинета и видя, че пред едната от големите панорамни витрини, целият под е посипан със стъкла. Все още личеше отворът, който крадците бяха изрязали с елмаз — окръжност с диаметър около един метър. През него бяха влезли в кабинета. Виждаше се отвън, подпряно на стената, изрязаното кръгло стъкло от витрината. Докато са тършували из кабинета, те не подозирали, че горната част от нея ще им изиграе лоша шега. От тежестта на стъклото тя се бе счупила и именно този трясък се бе чул в замъка. Цялата стая бе в пълен хаос. При опита да се измъкнат, крадците бяха скъсали дебелото плюшено перде от корниза и половината от него висеше навън към терасата на двора. Много от книгите бяха разпилени по пода, но лавицата, зад която бе сейфът, бе непокътната. В този момент влезе цивилен комисар с двама униформени полицаи. Комисарят нареди на единия полицай да придружи Жан Емануил и иконома навън, а той остана с другия при графа. Във фоайето имаше още полицаи, един от които разпитваше току-що слезлия Антонио Калви. Униформеният поиска паспорта на Жан и той го донесе от стаята. Последваха обичайните въпроси за целта на визитата му: кога е пристигнал и докога е решил да остане. След като им отговори, че е просто приятел, който гостува за няколко дни, го помолиха да се прибере в стаята си, за да не пречи на разследването. Полицаите си разбираха от работата и се личеше, че всяка минута от началото на тяхното пристигане е важно за разкриването на опит за взломната кражба. След като се качи горе, легна на спалнята. Започна да си връща спомените от преди два дни: човека от летището, белия ситроен и т.н. Беше сигурен, че всичко това имаше нещо общо с нощния опит за обир. Бе практичен човек и знаеше, че ако го спомене пред полицая, щеше да се превърне в един от основните свидетели в разследването. Знаеше, че то може да се проточи с дни, дори и с месеци и може би нямаше да му позволят да напусне страната докато това траеше. Затова и премълча тези неща. Всъщност не бе станало и кой знае какво, на всеки и навсякъде може да се случи това. Затова предпочете да си остане приятел, гост, попаднал в този момент на това място.
	След около час, Жан Емануил чу, че колите на полицията си тръгват. На вратата на стаята му се почука. Беше графът, който го осведоми, че за пълната сигурност на хората в графството е помолил комисаря да остави за всеки случай една патрулна кола при входния портал. И тъй като за полицаите приготвяха кафе и закуска, дали не би желал и той да сподели, макар и необичайно ранната закуска с него, мосю Калви, Пиер и комисаря. Жан се бе разсънил достатъчно, а и в интерес на истината въобще не му бе до сън точно в този момент. Едно хубаво прясно изпечено и сварено черно кафе щеше да му дойде чудесно и с радост прие.
	На масата долу вече ги очакваха другите трима мъже. Графът официално го представи на полицая: Комисар Луи Жебер — мосю Николов. Оказа се, впоследствие от диалога, който водеха, че двамата с графа добре се познават, дори би предположил, че са приятели. Отпиваха първи глътки кафе и разговорът разбираемо се насочи около опита за обир и проникването в кабинета на графа. Предимно комисар Жебер задаваше въпроси, на останалите мъже, работата му го изискваше. Изказаха се различни мнения за начина и целта на обира. Една по една, версиите започваха да отпадат, графът, с видимо (вече успокоен) чувство за хумор изказа, най-вероятното за него предположение: Сигурно са били скитащи се клошари или дребни престъпници, опитали се да вземат някоя сребърна вещ, след което да я продадат. Жан Емануил обаче, бе сигурен, че графът не мисли откровено така. Поради ранния час нямаше още прислуга, затова лично икономът и графинята им поднесоха закуската. Когато закусиха, комисарят каза, че се връща в Ница и ще остави на полицаите по път сандвичите и кафето, на входа при патрулиращата кола. И тримата станаха и се ръкуваха с него. Графът още веднъж му благодари за бързата намеса и за предотвратяването на по-големи неприятности. С поглед проследиха отдалечаващата се полицейска кола по алеята. Задните стопове светнаха за няколко секунди при портала и отново колата потегли, като се изгуби зад дърветата.
	Тримата още седяха на масата, когато Пиер влезе и осведоми графа, че фирмата за вътрешно обзавеждане — която трябва да подмени счупената витрина — на която се обадил преди час, вече е на портала и от патрулната кола се обаждат, за да попитат дали да ги допуснат в имението. Обикновено не питаха графа за подобни неща, но случаят бе по-специален. Графът кимна и продължи:
	— Пиер, бих желал лично да наглеждате смяната на витрината и възстановяването на кабинета.
	Започнаха да идват на работа хора от персонала и да си вършат обичайните дневни задължения.
	Малък бордови микробус, със стъкла и прикачен към него кран, на който бяха монтирани вакуумни гумени лапи спря пред централния вход. Двама работници, без да се бавят и минута свалиха старата и паснаха новата витрина. Хората си разбираха от работата. След това две прислужнички, за около половин час, оправиха всичко в кабинета, в първоначалния му вид. И все пак на Жан Емануил му се стори малко странно, че не се води никакво разследване и че по нищо вече не личи, че е имало инцидент тази нощ. Разумно беше да не задава въпроси за неща, които малко или много не го засягат лично. Това бе също един от неговите написани, божи закони.
	Няколко минути по-късно, Граф дьо Мюли, Антонио Калви и Жан Емануил Николов, стояха в кабинета на графа. Той бе предложил на Жан Емануил да довърши започнатата от предишния ден работа по оценката на монетите. Жан Емануил очакваше да се заеме отново с работата си, която му доставяше удоволствие. Отиде да си вземе от стаята чантата с нужните атрибути.
	След като се върна в кабинета видя, че графът вече бе извадил находката от ауреуси от сейфа и ги бе поставил върху голямото бюро. Италианецът се бе настанил удобно на едно от креслата до вече запалената камина и го наблюдаваше.
	Всички монети, които вече бяха оценени от Жан Емануил, графа бе започнал да ги подрежда по номера в специални кутии от абаносово дърво с вдлъбнати квадратни гнезда, покрити отгоре със син плюш. Всяка кутия бе разделена на пет хоризонтални и осем вертикални реда гнезда, а отгоре се затваряха с кристален капак, с много елегантна позлатена ключалка, в които все още стояха ключетата от същия метал. Виждаше се, че са изработени при много добър майстор. И макар че още не бяха негова собственост, се личеше страстта и емоцията, с които ги нареждаше. Четири от кутиите вече бяха пълни, а от петата бе запълнен само един ред. В отделна кутия графът бе поставил само огърлицата. Нея, Жан Емануил не се осмели да я оцени, защото за него тя бе безценна. Продължи работата си с много добре запазен ауреус на император Нерва. На лицевата страна бе изобразена главата на императора на дясно, с лавров венец и надпис: „PMR. NERVA CAES. AVG. P. М. TR. P. COS. II. P.P.“ — На обратната страна имаше принадлежности за жертвоприношение и надпис: „COS. III. PATER PATRIAE“. Златото, с матричен гланц, нямаше никакво затриване от двете страни, добре центрирана — перфектна монета. Рядкост — много рядка степен на съхранение — не циркулирала, грамаж — пет грама и петдесет и четири сантиграма, цена — около единадесет хиляди евро. Нанесе данните в компютъра. Продължи със следващия екземпляр. Отне му още два часа до приключване на експертната оценка. Специалната програма на компютъра подреждаше всички данни в отделните таблици. Накрая бройката бе двеста осемдесет и две монети на стойност един милион, петстотин осемдесет и три хиляди сиро.
	— Да не забравите — каза Жан Емануил — че има и единадесет броя, които смятам, че е нужно да се изчистят от опитна ръка на реставратор. Така общият брой е точно — двеста деветдесет и три монети.
	Графът прилежно подреди ауреусите в седем кутии плюс една с огърлицата и отдели единадесет за реставрация.
	— Ако нямате подходящ човек в момента за тази деликатна операция, като почистването, аз бих ви препоръчал един. Мой познат, който живее и работи в Париж. Той работеше в известен музей, но за да припечелва допълнително си бе оборудвал частна лаборатория в приземния етаж на къщата си.
	След това попита графа дали иска да направи предварителна уговорка, евентуално след края на сделката, да ползва услугите на този реставратор. След утвърдителния отговор на графа, Жан се обади по телефона и не след дълго, чу дрезгавия глас на своя познат Лафер. С него се бе запознал на един аукцион в немския град Карлсруе преди десетина години. От тогава му бе изпращал от свое име няколко клиенти, които бяха останали изключително доволни от работата му. Никога не взимаше монети за реставрация, ако преценката му бе, че крайният резултат няма да е добър и клиентът му ще си хвърля парите на вятъра. Коректност преди всичко — казваше той. Просто отказваше да се заеме с работата и разговорът приключваше. Винаги, след като Жан Емануил му се обаждаше, получаваше паричен превод с комисионната му и картичка с известна забележителност от Франция. Никога не забравяше да направи това. Когато го чу по телефона, Лафер много се зарадва и веднага го попита кога ще му гостува. Жан Емануил с две думи му обясни, че ще му изпрати негов приятел да му свърши една работа, без да споменава, че е във Франция. Знаеше, че няма да го остави на мира, ако разбере, че вече е там и не успеят да се видят. Разбраха се, като си пожелаха приятен ден и Жан Емануил затвори телефона.
	— Готово! Ще ви очаква да му звъннете, когато решите и отидете в Париж. Достатъчно е само да споменете името ми.
	Дьо Мюли прибра листчето с телефонния номер в бюрото си и седна до камината до другите мъже. Погледна отново в цифрите на монитора на преносимия компютър и се обърна с готова вече оферта към Антонио Калви…
	Жан Емануил понечи да излезе от кабинета, но графът му каза, че няма проблем да остане. А и той трябва да си вземе своят хонорар за добре свършената от него работа. След кратки коментари в рамките на бизнес сделка и то най-вече за цената на огърлицата, граф дьо Мюли и Антонио Калви си стиснаха ръцете. Сделката беше финализирана напълно. Жан Емануил също беше доволен от своята комисионна, която беше по три процента от всяка страна на крайната и надвиши значително очакванията му. Наляха си коняк и започнаха да уточняват прехвърлянето на сумите по банковите сметки. Графът взе телефона, набра номера на банка в Ница и след като се представи, поиска да разговаря със служителя, който отговаря за неговите лични авоари. След кратък разговор и сверяване на кодовете, служителят поиска да му изпратят и електронния му подпис. Отново попита от коя точно сметка, графът желаеше да се преведат пари от неговата към другите две и да направи точната трансакция. Антонио Калви пръв подаде листче с подробни данни — на неговата сметка: банка, клон, двадесет, малки плюс големи, буквен и цифров код, титуляр… Обърна се към Жан Емануил, който също му подаде листче с неговите банкови данни. Данните бяха продиктувани. Граф дьо Мюли изхвърли двете бележки в горящата камина и те станаха за миг на пепел и пламъците. След половин час и още изпушени цигари и изпит коняк, мъже бяха доволни от сметките си, а графа — доволен от придобивката си. Работата, за която се бяха събрали, бе окончателно приключена. Графът повика иконома Пиер:
	— Изпратете до летището мосю Калви ако обичате. Надявам се, че пак ще ми гостувате, срещата ни бе изключително ползотворна.
	Жан Емануил и графът се здрависаха с него и той си тръгна от кабинета. Спря се на вратата за секунда. Канеше се да каже нещо, но размисли и продължи. Излезе навън, като слезе по каменното стълбище.
	Проследиха колата през прозореца, която се отдалечи по алеята. Филип дьо Моли каза:
	— Надявам се, някога пак да се съберем в компанията на този мъж.
	За съжаление грешеше.
	Няколко часа по-късно, след като се бе върнал в Рим, пред дома на Антонио Калви спря тъмно син микробус. От него слязоха няколко мъже и се изкачиха по стълбите до третия етаж пред вратата на апартамента му.
	Представиха се пред възрастния портиер за санитарни инспектори, повикани от домоуправителя на кооперацията, които проверяват сградата за гризачи и хлебарки. И без това знаеха, че ги има навсякъде във вечния град. Бяха облечени в тъмно сини гащеризони и якета с жълти ръкави. Без да подозира нищо, Антонио Калви отвори вратата и поведе тримата „инспектори“ към кухнята.
	Щом вратата се затвори, двама от тях го повалиха на земята и го вързаха за един от кухненските столове с пластмасови ленти за закрепване на кабели. Босът бе наредил на хората си да снимат с дигитална камера разпита и после да бъде изпратен на Янус за доказателство. Нямаха време за губене, а и не искаха да оставят видими следи от присъствието си. Поради тази причина преминаха направо към „съкратената процедура“.
	Единият мъж отвори куфара за инструменти, който носеха със себе си и извадиха от там спринцовка, игла и ампула. С прецизно движение сряза ампулата, постави иглата на спринцовката и я напълни с прозрачната течност. Антонио гледаше всичко това с широко отворени очи, изпълнени от ужас от това, което щеше да последва. Усети убождане по врата, когато мъжът забоде иглата, после лека болка, после нищо. И тогава започнаха да го разпитват. Всъщност „разпит“ не беше точната дума за това, което последва. Антонио Калви изпитваше непреодолимо желание да говори. Едва дочакваше да му зададат въпрос и започваше да говори. Разказваше и неща, за които не го питаха, затова се налагаше да го прекъсват. А той продължаваше да говори. Така, не след дълго, вече знаеха всичко, което ги интересуваше, действието на препарата започваше да преминава.
	Паузите в разказа на Калви ставаха все по-дълги и желанието му да говори очевидно намаляваше. Изчакаха още малко, докато мъжът дойде на себе си. Когато вече беше в състояние да възприема ясно смисъла на думите им, те му обясниха, че ако по някакъв начин графът разбере за тяхната среща, ще го посетят отново — за втори и последен път. Калви потвърди с кимане на глава, че е разбрал това. Тогава отново усети убождане по врата и всичко потъна в мрак. Единият от мъжете го развърза и с помощта на останалите го пренесоха до леглото. След това си събраха грижливо нещата и без да бързат, напуснаха жилището, като заключиха вратата след себе си и пуснаха ключа обратно в процепа на пощата. Знаеха, че мъжът вътре ще спи поне до вечерта, а до тогава те щяха да бъдат далеч от тук.
	След час Янус знаеше, че античното гърне, което искаше да притежава, вече бе в имението Флоа Орош на граф Филип дьо Мюли край Ница. Знаеше всичко за цялата сделка. Побесня. Пак се обади по телефона в Рим, искаше вече допълнителна услуга — добре заплатена от него…
	Шест часа по-късно италианецът отново бе посетен в апартамента си в Рим, от хората със сини гащеризони. След още два часа, карабинерите намериха тялото на удавения Антонио Калви изплувало на брега на река Тибър в близост до дома му.


>	9

	Двамата мъже бяха сами в кабинета. След кратко мълчание графът погледна в очите Жан Емануил и му зададе неочакван за него въпрос:
	— Мога ли да ви се доверя сто процента?
	Жан Емануил му каза, че не е длъжен да го прави, но по принцип да. След известна пауза графът му зададе същия въпрос, все едно че не е чул отговора. Не знаеше за какво става въпрос, затова нямаше причина да не му отговори категорично.
	Тогава графът започна да му разказва:
	— Това не е първият, а третият опит в рамките на две години, в които се опитват да ме ограбят.
	— Защо не приберете ценностите си в сейф. В някоя от многото банки в града, където ще са на много по-добро защитено място или не сложите надеждна алармена система в замъка.
	Дьо Мюли с укор го погледна и каза:
	— Нещата не се състоят в това.
	Жан Емануил помисли да не го прекъсва повече и прецени, че едва ли той е човекът, от когото ще черпи идеи относно охраната на имението. Събеседникът му продължи:
	— Ако сложа в трезор всички картини, антики, колекции, които притежавам, то ще се почувствувам като затворник в една огромна каменна килия, която е пълна с кабели, датчици, камери и сирени, но друг е въпросът.
	Жан Емануил съжали за думите си, кимна с разбиране и графът продължи:
	— Човекът, който поръчва обирите, няма да ме остави на мира, докато не получи това, което го интересува да открадне от мен.
	— Бях я получил в наследство от моя баща. Кожена кесия с монети, донесена от него след края на Втората световна война. Отдавна получавам заплахи, дори със смърт, но през последните месеци обажданията и опитите зачестиха. Ако не си чувал за него, това е един от най-безскрупулните, безжалостни и алчни престъпници — Двуликият Янус.
	Гласът му потрепери и Жан Емануил видя уплаха в очите му. Преди това, Жан никога не бе виждал това лице — лицето на страх в графа. Той продължи.
	— Наричат го така по подобие на римското божество на вратите и проходите към смъртта, на Слънцето и светлината, както и на всяко начало и край. Янус е бил най-древният Бог в римския пантеон. Изобразяван с две противоположни лица: едното му лице гледа напред, а другото назад. Казват, че безмилостният Янус никога не прощавал за стари неща, а още по-малко за настоящи. Имал лица на двуличник, алчен и жесток престъпник, на човек, който като се захване за нещо, го завършва докрай, независимо какво ще му коства това. За него се носят легенди, като една от тях е, че и той се изживявал като „създател на света и небесния свод от хаоса“… Единственото нещо, което предполагам, че го спира да изпълни заканата си към мен е, че не знае къде да намери тази кожена кесия. Затова и част от монетите, които така отчаяно иска да ми открадне, продадох преди месеци на моя приятел господин Якоб Уверих. Те са в него. В неговата къща в неговата колекция. Какво ли иска още този човек от мен?


>	10

	Час след обира, двамата крадци се отдалечаваха с белия ситроен в посока Марсилия. Вече се бяха обадили по телефона на шефа си от една бензиностанция край пътя. След като им се наложи да изслушат безброй ругатни, им бе заповядано да отидат в Марсилия, да отседнат в хотел „Хермес“ и да чакат нови нареждания. Само за две-три минути се бяха разминали с пристигащите от Ница полицейски коли, на които икономът съобразително се бе обадил. Единият похитител си бе одраскал ръката от счупените стъкла, достатъчно да събуди подозрение у някой полицай, затова решиха да продължат към Марсилия и да не спират в Тулон, както първоначално бе планът им.
	Двуликият Янус бе получил снимка на Жан Емануил. Бяха му направили още една и на летището в Париж. Докато се правеше, че говори по мобилния си телефон, човекът със синьото яке и бейзбол на шапка му бе направил няколко фотографии.
	Когато получи снимките, дълго ги оглежда. Не можеше да си спомни от къде познава това лице, но бе сигурен, че го е виждал и по-рано. Нареди да размножат и да пратят снимките до всички негови агенти, като продължи да си задава въпросът. Какво прави този човек при графа в имението му. След няколко часа се сети. Бе го виждал на нумизматична сбирка преди няколко години. Организаторите бяха помолили господин Николов — от България, да изнесе кратка лекция за монетосеченето и реформата по времето на император Диоклециан (284 — 305 от н.е.). Като свърза нумизматичните му познания и визитата му при графа, нещата си дойдоха на място. Мъжът, бе експерт и оценител в сделката.


>	11

	Жан Емануил отново си помисли, че е време и най-подходящ момент да погледне колекцията на граф дьо Мюли от монети, ако разбира се той се съгласи. Работата в графството му беше приключила и само един ден го делеше от неговото отпътуване. В никакъв случай не би си тръгнал от там, без да го помоли за това. Накрая го попита направо. Графът с готовност отвърна:
	— Да, разбира се, и освен това, бях решил да ви покажа и нещо друго не по-малко ценно, с което се гордея, че притежавам — щастливо отвърна той.
	Колекцията му от монети бе разнообразна. Основно бе наблегнал на качеството на екземплярите. Повечето — над добро и много добро. Част от тях бе купил с помощта на Жан Емануил. Критерият рядкост бе на по-заден план. Не липсваха разбира се и такива монети. Погледът му бе привлечен от една сребърна тетрадрахма — отсечена в град Сиракуза на остров Сицилия през трети век преди Христа. Много монети от този период бяха, раят на фалшификаторите, но за щастие тази бе автентична. Още три века преди Христа са правели фалшиви монети, а и много по-рано. На касиерите или сводниците в „най-древния занаят“ — платената любов, понякога било заплащано с фалшиви пари. Фалшификаторите или платената любов… Това е като яйцето или кокошката на „най-древния занаят“. Специално за тези монети, Жан Емануил беше установил, че гравьорът е постигнал съвършенство. Личаха дори изпъкнатите вени по тялото и краката на конете, изобразени на нея. Възхищаваше се много на този вид красиви монети. Подобни, перфектно отсечени екземпляри, преди години го бяха направили нумизмат.
	Беше чел и знаеше, че още преди да са открити монетарниците или монетните дворове, свободно скитащи занаятчии — монетари — обикаляли владетели и царе, предлагащи услугите си. И понеже сеченето на собствени пари било не само чест, но и власт и слава, то било и доходен занаят. Още по-доходен бил, когато тайно от охраната монетарят успявал да добави в разтопеното злато някое и друго парче сребро и да прибере разликата от злато за себе си. Същото това нещо направил и цар Крез, но умишлено — „Богат като Крез“. По този начин направил несметно богатство. Древните гърци също станали едни от най-добрите фалшификатори в древния свят. Било почти невъзможно, сечените ръчно монети да имат една и съща форма и тегло. Едни били дебели, други по-тънки, едни по-широки, други с по-малко ядро и т.н. Това ги навело на мисълта, че вече готовата монета я обрязват от страни, като претопяват изрязания метал и правят от него нови монети. Затова те ставали все по-малки и по-малки както на грамаж, така и по форма. Следващата монета, която Жан Емануил държеше в ръката си, беше точно такъв тип изрязана драхма. С намален, видимо с просто око, грамаж.
	Многократно си бе задавал въпроса — от кой метал монети най-трудно се фалшифицират!? За него, скалата бе следната: — най-трудно — медно-бронзова, следва сребърна и най-лесно — златната. Жан Емануил си замълча и продължи да разглежда колекцията. След известно време затвори с границата на последния класьор. В тази нумизматична колекция на графа нямаше нито една уникална монета — „от особено национално и културно значение за нашата държава“!? Жан Емануил приключи с разглеждането на монетите, видимо разочарован. Нямаше и следа от златна перпера на цар Йоан Асен II.
	— Виждам, че не сте особено доволен. Може би очаквахте нещо по-специално? — попита граф дьо Мюли.
	Жан Емануил нямаше какво да губи и колебливо го попита за златни корубести монети — дали има прибрани на друго място и дали не е забравил да му ги покаже, ако има такива.
	— Да, имах малка колекция от корубести златни византийски монети, но всички до една продадох преди няколко месеца, на мой много добър приятел и също колекционер от Сан Франциско, господин Якоб Уверих, за когото вече съм ви споменавал в друг наш разговор. За съжаление, или не аз вече нямам такива монети — загадъчно коза графът.
	Жан бе видимо разочарован. Значи не ми е било писано да зърна златната перпера — помисли си той.
	В този момент дьо Мюли стана от фотьойла и каза, че иска да му покаже нещо много старо и красиво и със сигурност много ценно. Графът отиде до лавицата с книги в най-отдалечения и край и извади между книгите голям цветен фотоалбум, на който отстрани пишеше с червени и жълти букви — „Нешънъл Географикс“. Взе го и го постави на масата пред Жан Емануил. Когато отвори горната корица на книгата, се оказа, че това е добре маскирана кутия. Вътре в нея, с по-малък размер и увита във влагопопиваща специална хартия, имаше наистина книга. Графът стана отново и отиде до бюрото, като извади от едно от страничните чекмеджета два чифта нови бели памучни ръкавици и се върна на масата до камината. Подаде на Жан Емануил единия чифт и продължи:
	— Предпочитам да показвам тези неща само на добри приятели. Зная също, че проявявате голям интерес към християнството от самото му начало, та затова погледнете и разгледайте внимателно тази книга.
	Сама по себе си книгата се оказа изключително произведение на изкуството. За нея не бе пестено нито злато, нито сребро, нито кожа. Имаше дебела кафява кожена подвързия с релефни на нея надписи на латински, покрити с дебели златни ленти и прихванати към кожата с малки златни нитчета. Цялата отстрани и четирите краища бяха в сребърни обкови. Сребърни бяха и двете катарами, с които се заключваше книгата. Обърна я от задната страна и там на корицата, също от златни пластинки, бе изкован златен христограм — първообразът на изписване на Христовия кръст.
	— Тази книга е препис от свитъци, които били в керамични цилиндри, намерени от тамплиерите по време на походите през единадесети век от Христа — обясни графът.
	Отмести катарамите внимателно и леко я отвори. Страниците бяха силно пожълтели, но пощадени през вековете. Вероятно и майсторски реставрирани.
	— Цялата тази книга — започна да разказва той — била преписана в началото на четиринадесети век. Свитъците били писани по времето на Константин I Велики царувал (306–337 от н.е.), първият християнски император, но не били поръчани от него, а от Флавия Юлия Елена Августа, по-известна като Елена, майка на императора. Тя била изключително вярваща християнка и може би първата, която започнала да издирва всякакви реликви, свързани с Исус Христос — Спасителя. Император Константин I приел христовата вяра благодарение на нея, спечелил и доста битки вярвайки в Христа…
	Личният писар на императрицата я придружавал неотлъчно през всичките и пътувания из необятната тогава Римска империя и най-вече до светите земи в Юдея. Доколкото му позволявали възможностите, описвал всички страни, народи и преживявания, случили им се по време на тези пътувания. И както сам се убеждавате, освен текста в ръкописа, има и много миниатюри, рисувани с различни цветни пасти, златно фолио и сребърен прах.
	Обърна книгата към него и както си бе на масата с жест го подкани да я разгледа. Графът я бе отворил приблизително по средата, като знаеше, че там е най-безопасно. За да не се повреди някоя страница, макар че книгата бе добре зашита с кожена връв, в която бе вплетена гънка златна нишка. Някои от листата по края бяха скъсани или силно протрити, миниатюрите — зацапани, а буквите в текста — доста избледнели, но като се има предвид, че това е препис на много векове, направо си бе запазена. На част от страницата, на която попадна, имаше ситно изписан ръкописен текст. На останалата част бе нарисувано бурно море с черно небе от облаци и люлеещ се всред вълните кораб. На палубата се виждаха четири — пет фигурки на хора в цял ръст, с изкривени от ужас лица, един от които с царски одежди. Жан Емануил взе лупата, която му бе подръка и я приближи към фигурата. Оказа се, че не е мъж, а жена, облечена като царица. Както държеше лупата, я отмести към текста и като се взираше буква по буква, се опитваше да ги свърже в разбираем латински текст, но безуспешно. Графът го погледна и издекламира като стихотворение в рима.
	— „И когато морето бе готово да ни поеме в дълбините при царя на мъртвите, господарката — майка извади един от четирите свещени пирона, с който бе прикован Спасителя и го хвърли в морето. Бог чу молитвите ни — и спаси душите ни“…
	Жан Емануил, не беше много наясно какво значи това, затова си замълча и остави графа да продължи.
	В този момент леко се почука на вратата. Графът каза — „момент“ и като се изправи, се запъти към вратата. Беше икономът, осведоми го, че графинята ги кани да дойдат в трапезарията и да хапнат нещо. През открехнатата врата той му каза шепнешком, че имат още малко работа и чака телефонно обаждане. Помоли да го повика, когато го потърсят по телефона от другата стая, след което затвори вратата и се върна при Жан на масата. Видя, че гледа още същата страница в книгата, където бе миниатюрата с корабокрушението и го попита каква християнска религия изповядва.
	— В какъв смисъл!? — попита учудено Жан Емануил.
	— Дали сте православен християнин или католик.
	Отговори му, че е православен християнин.
	— А знаете ли какъв е един от различията в символите между православието и католицизма?
	Не знаеше много подробни детайли за тези неща, затова забави отговора си. Графът продължи.
	— Отговорът е пред вас, в тази книга, на тази страница. Тя бе преведена от най-голямото светило в тази област в продължение на цели осем месеца, след което самият аз я изучавах в продължение на две години. Затова не е нужно да се притеснявате, че сте затруднен в тълкуването на тази редове.
	За да не поставя госта си в неудобно положение, му преразказа съдържанието на тази история.
	— Майката на император Константин I — царица Елена, през триста двадесет и седма година от новата ера, когато самата тя била на близо осемдесет години, се завръщала от няколко месечна обиколка по юдейските земи, където издирвала реликви, свързани с Исус Христос. Незнайно как тя се била сдобила с четирите пирона, с които синът Божи бил прикован на кръста от римските войници — два в ръцете и два в краката. Когато отплавали от пристанището, в провинция Антиохия, в посока на остров Кипър, по средата на пътя в открито море се разразила страхотна бурия. Всичко почерняло и морето се сляло с небето. Когато вече всички мислели, че това е краят, Елена хвърлила в морето един от тези четири пирона. И станало чудо — „ех caeli soblatus“ — „дар от небесата“. Морето на мига се успокоило, бурята утихнала и корабът безпрепятствено стигнал до острова. След време, когато влязла в Рим и тълпи от хора я посрещнали, тя високо вдигнала ръка и показала трите гвоздея. От тогава върху католическото разпятие Христос е изобразен прикован с три пирона — два на дланите, а двете му стъпала са приковани към кръста само с един пирон. В православната църква се запазва изобразяването на Исус, прикован на кръста с четири пирона — два на дланите и по един на всяко стъпало. Оказва се, че всичко си има обяснение.
	Жан Емануил остана с впечатлението, че графът вярва на всичко написано в тази книга. А може и да имаше основание. Продължи внимателно да разгръща лист по лист книгата и да се взира в миниатюрите като малко дете, което разглежда книжка с чудни, цветни картинки. Имаше различни библейски сцени и християнски реликви познати и не дотам известни. Жан не можеше да не обърне внимание на сцена от Ноевия ковчег, Свещеният Граал така и фрагмент от Ковчега на Завета — Кивотът.
	В този момент на вратата отново се почука. Графът стана, отиде до нея и леко я открехна. Търсеха го по телефона. След като се извини, затвори вратата след себе си и остави Жан Емануил сам в стаята, който отново погледна към книгата.
	Замисли се за историята с морето и императрица Елена. Самата направа на пирони в толкова големи количества в древността е било много скъпо, независимо дали те са били бронзови или железни. Според него всички разпъвани на кръст са били връзвани към него, ръцете и краката с въжета — така смъртта е била по-продължителна и мъчителна. Нали и това е било целта. При бунта на римляните, начело с тракиеца Спартак, са били разпънати хиляди от тях. Откъде толкова пирони? — си бе задавал този въпрос и преди. А колко оръжие и монети би могло да се направят от толкова много метал. Продължи да разглежда книгата, този път от самото начало. Загледа се в една от поредните страници и отново — майката царица Елена този път до три кръста на земята, а около нея въоръжени римляни. Жан Емануил вдигна глава и се усмихна — знаеше тази история. Когато намерила три кръста на Голгота — за да разбере кой от трите е свещеният кръст, на който е бил разпънат Исус Христос, наредила един след друг да ги приближава до мъртвец. На единия от тях той възкръснал.
	— Това е Божият кръст — обявила тя. Оттам идва и празникът „Кръстовден“, познат и на нас, в средата на септември.
	И докато прелисти на следващата страница си помисли как на другия ден след като се наспи и сбогува с домакините си, ще се качи в „Реното“ и ще го върне във фирмата, при чаровната французойка, която му бе дала ключовете за нея. След което трябваше да изчака самолета в дванадесет часа и десет минути, за да го върне отново в София през Париж. Вечерта предполагаше, че ще се отбие на чашка с приятели в едно от любимите си заведения в центъра на столицата, както си казваха, събираха се да разпуснат. Преди това разбира се, щеше да се обади на приятелката си, за да я покани на изискан ресторант по-късно същият ден. Надяваше се, че не му е сърдита, поради честите му командировки в последния месец. Трябваше да не забрави да й купи нещо хубаво от Ница. Там, в някоя от изисканите парфюмерии имаше парфюма който тя харесваше — Just coll my Maxsy — на MAX FACTOR.
	В същия този момент нещо като бучка заседна в гърлото му. Стана му студено и го разтресе. Случваше му се рядко, само когато предчувстваше, че ненадейно ще се случи нещо лошо. Много лошо.
	Остави книгата настрани и придърпа към себе си пепелника. Изпи до дъно чашата с вода на масата. Запали цигара и докато изчакваше да се върне домакинът, се замисли на какво може да се дължи това чувство. Разбира се, че имаше достатъчно време да бъде изненадан с нещо във всеки един момент. Малко по малко го обземаше точно такова неприятно чувство. Мислеше за влизането на крадец или крадци в къщата, за преследвача, който го следваше и не на последно място — на заканите за убийство към графа от този ужасен маниак Янус.
	След няколко минути, графът се върна в кабинета. Жан Емануил го проследи с поглед. Движеше се бавно и с пребледняло лице, започна да говори още преди да е стигнал до него:
	— Имам една голяма молба към вас — Жан Емануил седеше на стола леко обърнат към графа и понечи да стане, но графът с жест му показа да седне и да го изслуша. С треперещ глас продължи:
	— Трябва на всяка цена да ме придружите до Америка при по-малкия ми син Жули в Сан Франциско. Тук вече не е безопасно да държа ценностите си — монетите от гърнето, огърлицата и по-ценните монети, които имам.
	Жан Емануил бе толкава изненадан и объркан от тази внезапна покана, че не знаеше какво да каже. Графът очакваше това, без да дочака отговор, каза, че всичко по пътуването е почти уредено. Само чака неговото съгласие!
	— По принцип — колебливо започна Жан — нали за това са приятелите. Нямам спешна работа, но все пак, трябва да знам колко време ще продължи тази визита.
	— Заминаваме след по-малко от два часа. Толкова е нужно да се събере екипаж за самолета — каза графът и увери — ще Ви платя за неудобството, както подобава. Предайте, ако обичате, документите и ключовете от колата на Пиер. Той ще се погрижи на другия ден да я върне във фирмата. Няма никакво време за губене, затова Ви моля да не ми задавате сега въпроси, по пътя ще Ви обясня всичко.
	Жан Емануил продължаваше да го гледа с удивление, затова графът само допълни, че няма да бъде ангажиран повече от два, три, максимум четири дни. Стана и докато прибираше книгата в лъскавата кутия в албума на Нешънъл Географикс, каза, че самолетът вече ги чакал на летището. До там щял да ги закара икономът с колата на графа. Върна книгата на мястото и между другите книги на рафта и се обърна към Жан Емануил.
	— В беда съм, аз и цялото ми семейство, моля Ви, просто искам да не съм сам, а до мен да има човек, на когото мога да разчитам. Скоро всичко това ще е само лош спомен. Надявам се, че когато изнеса ценностите си от тук в Америка, всичко ще приключи, а мен ще ме оставят на мира.
	Жан Емануил беше поласкан от тези думи. Не беше сигурен какво точно има предвид. Това може би, беше и единственият шанс да се срещне с непознатия за него — господин Якоб Уверих. Вероятно той беше притежателят на съкровената монета, от която толкова много се интересуваха службите в България.
	От тук нататък събитията започнаха да се развиват с бързи темпове. Двамата тръгнаха да излизат през вратата. Графът каза, че ще го чака във фоайето след тридесет минути. На излизане от стаята отново му благодари, че се е съгласил да го придружи до Америка. След като се качи в стаята си, на Жан Емануил му се прииска отново да се потопи във ваната, но времето бе крайно недостатъчно. Започна да събира багажа си от стаята. Мислеше върху предложението на графа. Какво пък, два — три дни в Сан Франциско няма със сигурност да е лошо, щеше на всяка цена да поиска среща с господин Уверих. Освен това никога не бе ходил в този град. Имаше американска бизнес виза за десет години, от нея бяха изтекли само година и няколко месеца. Нямаше да има проблем с граничните власти в САЩ. Само където срещата с приятелите му щеше да се отложи с няколко дни, но какво пък, щеше за компенсация да ги почерпи с един обяд за своя сметка. Предположи, че го чакат още изненади през следващите дни, затова не искаше да се напряга излишно. Излезе на терасата на стаята и запали цигара, за да запълни оставащите му пет — шест минути до уговорената среща във фоайето. Погледна надолу и видя, че до зеленото „Рено“ е маркирана доста по-голяма и лъскава черна лимузина. До нея пече чакаше икономът Пиер. Отмести поглед наляво и видя на няколко метра от терасата опрян с гръб към тухления комин за камината прислужникът, който бе следвал в България. Говореше по мобилен телефон и то на приличен български език — чу да казва:
	— Не знае за къде, но вижда заминават за някъде!? Не, ме разбира, не чул…
	След което сви зад ъгъла на замъка и изчезна от погледа на Жан.
	Жан Емануил се намръщи. Ясно беше, че от този човек са разбрали службите за „нещо ценно“ в колекцията на графа. Реши за сега да си замълчи, допуши цигарата си, загаси я в пепелника и погледна часовника. Бе точно двадесет часа и двадесет и две минути. Върна се в стаята, взе си чантата и заслиза надолу по стълбите. Граф дьо Мюли вече го очакваше. Беше облечен в бежов костюм и кафеникав шлифер. В ръката си държеше малък куфар, по-скоро чанта с дръжка на колелца, от кожа на алигатор. Двамата излязоха навън. Икономът пое двете чанти и ги сложи внимателно във вече отворения багажник на колата. Жан се обърна и погледна отново към величествения замък. Нямаше никого, дори съпругата на графа не излезе да ги изпрати. След като се настаниха на задната седалка, икономът подкара новото BMW — седма серия към портала на имението. Външната двукрила врата с родовия герб на нея вече бе отворена. Полицаите, които се бяха облегнали на предния капак на полицейската кола, се изправиха и отдадоха чест при преминаването на колата им. Жан Емануил се обърна и погледна през задното стъкло отново към замъка, докато колата се скри между дърветата. Вратата на имението плавно започна да се затваря.
	В началото на пътуването до Ница всички в колата мълчаха. Икономът шофираше плавно и уверено по завоите, които следваха един след друг. Личеше си, че е добър шофьор. Професионален. Жан Емануил пръв наруши мълчанието, като се обърна към него:
	— Имам една молба към вас, мосю Пиер. Запазете в тайна това наше пътуване от целия персонал в замъка. Не е необходимо да се знае за къде пътуваме с граф дьо Мюли! А и още една молба, лично от мен. Прислужникът говорещ български език, сподели нещо с мен. Ако е възможно да бъде преместен… на друга работа в имението. От разговора ми с него разбрах, че е отличен градинар и с радост би се присъединил към останалия персонал, който поддържа лехите в парка и цветята в градините. Така щял да се чувства по-пълноценен в работата си. Иска да поживее в отдалечената сграда, така ще може, „по-спокойно да общува с природата“. За съжаление е прекалено горд да моли за тази промяна вас господин Пиер. Затова, едва сега се осмели да сподели с мен това негово желание. Ако молбата на този човек бъде удовлетворена, моля да не показвате пред самия него, че сме провели този разговор. Предварително ви благодаря на вас и мосю графа.
	Икономът, гледаше в огледалото за обратно виждане, кимна с глава и отвърна:
	— Уи, мосю. Ще се съобразя с молбата Ви, стига графът да няма нищо против? Въпреки че той и графинята са ме упълномощил аз да се занимавам с назначенията на целия личен персонал.
	Графът положително щеше да се съгласи. Може би по-късно Жан Емануил ще му обясни тази загадъчност и молбата в нея. Заръмя лек пролетен дъждец и чистачките на автомобила автоматично се включиха. След половин час бяха пред VIP терминала на летището. За изненада на Жан Емануил го подминаха и продължиха към хангарите в далечния край, където бяха наредени частни самолети. Стигнаха до полицейска кабинка с бариера отстрани. След като колата спря, полицаят им поиска паспортите и посочи място на паркинга, където шофьорът да паркира колата. Оттам ги пое митнически служител, който поздрави графа, поиска от Жан Емануил да отвори само своята чанта за проверка. Докато погледна бегло в багажа му, Жан видя, че икономът пренася чантата на графа и я качва на обърнатия с носа към пистата голям десет местен самолет „Честна“, модел „Лиърджет 60“, на опашката на който от двете страни бе щампован гербът на графството. Този човек продължаваше да му поднася изненади. Митничарят им върна паспортите и им пожела приятен полет. Двамата пилоти и стюардеса ги чакаха пред стълбичката на самолета. Графът представи Жан Емануил и той се здрависа с всеки от екипажа. Лиърджетът бе суперлуксозен. Кожени кресла, махагонова маса с преносим компютър на нея, интернет и много други екстри, много ефектно изпълнени. Имаше спалня и вътре до нея душ-кабина. След петнадесет минути американската машина вече беше набрала височина и се насочваше по курс към презокеанската си цел, Сан Франциско — Калифорния.
	Полетът щеше да продължи около дванадесет часа с кратък престой в Ню Йорк за презареждане на самолета с гориво, след което щеше да излети до крайната си точка. Часовата разлика показваше, че почти през целия път щяха да летят през нощта. Доста продължително пътуване. Екипажът бе професионално подготвен, а и този модел „Честна 60“ бе от най-бързите в своя клас и достигаше височина до петнадесет хиляди метра. С този самолет, пътуването бе истинско удоволствие.
	Двамата с графа пожелаха да им сервират по един двоен бърбън, сода и ядки. Жан Емануил поиска и дълго кафе, без захар и сметана. Сребърната лъжичка в чинийката беше с полускъпоценно камъче на дръжката. След като отпиха от питието, графът му каза, че огърлицата с тринадесетте императори, заедно с останалите монети са сложени в чантата му в специална огнеупорна и противоударна касета. Тя бе като черна кутия в самолет, която държа дори в случай че самолетът се разбие или се взриви във въздуха. Това, разбира се, с нас няма да се случи.
	На Жан Емануил никак не му харесаха думите „разбие“ и „взриви“. В същото време си помисли, че „черната кутия“, всъщност не е черна, а оранжева, за да може по-лесно да бъде открита в отломките на катастрофирал самолет. Разбира се, най-добре беше да не се стига до това. А и тогава това нямаше да има никакво значение. Особено цвета.
	Дьо Мюли попита Жан Емануил за образите върху монетите на уникалната огърлица.
	Сравнявал беше стотици пъти мраморни и бронзови бюстове от музеи, каталози и книги с образите им и тези по монетите. Доставяше удоволствие на Жан Емануил да разговаря на всякакви историческа тема. И затова с желание започна да му разказва:
	— Категорично твърдя, че те са изключително реалистични портретни изображения на дадения император. А от личен опит препоръчвам да снимате бюстовете винаги, не само отпред в лицето, но и в профил и анфас. Така най-добре може да се направи съпоставка с приликата от дадената монета на дадения императорски бюст.
	По време на римската империя, а и след това, за всеки гравьор-монетар било въпрос на чест и гордост да изобразява императора възможно най-точно. Затова се стремял максимално реалистично да представи портрета на владетеля. Естествено имало и строги правила за това как трябва да изглежда изображението върху всеки от различните номинали. Разбира се, се допускали и малки грешки в дребни неточности при гравирането.
	Именно — тези монети са и по-интересни, защото са в пъти по-малко на брой от нормално сечените. Практика било, след като гравьорът гравирал и отсичал няколко пробни матрици за монети, имало специално назначени хора, които след одобрението на новоизбрания император, правили негови портретни изображения и ги разпращали по всички монетарници в империята. След като гравьорът отсичал няколко пробни екземпляра, те отново били одобрявани и чак тогава се преминавало към масово тиражиране в необходимите количества.
	Жан Емануил отпи от ароматното кафе и продължи:
	— Още по време на Римската република, а и по-късно през първи, втори, трети век от новата ера, сеченето на монети от мед и бронз е било под контрола на сената. А сеченето на монети от благороден метал, като сребро и злато, било изключително право само на императора. Друг е въпросът с колониалното монетосечене на бронзови монети, което приключва през трети век при император Галиен. Почти всички градове в рамките на огромната империя са имали собствени монетарници. Ключови реформи в монетосеченето правят императорите Диоклециан, Константин I, Теодосий I и др. Толкова много е писано за тези неща, че едва ли ще мога всичко да ви разкажа. Ще са ми нужни дни, но ще ви спомена само един интересен факт. По време на царуването на император Аврелиан (270–275 от н.е.) избухва огромно по размерите си въстание. Въстаниците всъщност, не били воини или гладиатори, а били монетари и хора, свързани с този занаят. По време на тези размирици загиват близо тридесет хиляди от тях. Представяте ли си графе, колко много хора, са били свързани с тази индустрия, като сеченето на монети.
	Познаваше отлично и в детайли отлично образите на всички римски императори. Дори и без надписите на имената на императорите върху лицевата страна на монетите, каквито има на някои от тях, можеше да ги познае само по портретните изображения. Образите на Юлий Цезар, Октавиан Август, Тиберий, Калигула, Клавдий, Нерон, Галба, Огон, Вителий, Веспасиан, Тит, Домициан и не на последно място Траян и Адриан, Антоний Пий, Марк Аврелий, Комод бяха много характерни. Малцина можеха да бъдат объркани и то, защото са царували съвсем за кратко време и не дотам познати. Други бяха в ранни юношески години или братя, които си приличаха.
	— Юлий Цезар например е бил с високо чело, почти плешив — продължи Жан Емануил — с квадратно лице и изпъкнали скули, както и с тънка дълга шия. Август е изобразяван с доста различни портрети — от младежки до такива на възрастен човек. Това е така, защото е един от най-дълго живелите императори. Тиберий е с издадена напред долна челюст. Калигула е с чип нос, с тънък врат и умопомрачителен злобен поглед. Клавдий приличал много на племенника си Калигула, но никой не смеел да го изобрази като малоумен идиот с огромни белези от циреи в резултат от прекарана едра шарка. Нерон е с обло, привидно добродушно лице, чуплива коса и леко набола брада. Галба е с крив остър нос, увиснал почти до горната устна и с брадичка, издадена силно напред — старец. Отон е дебелак с подпухнали злобни очи. Вителий е вечно ядящият император. Бях чел някъде, че за тези няколко месеца от царуването си, прахосал по пирове и забавления двеста милиона сестерции, колосална сума за времето си — лоена топка. Веспасиан е с кръгло лице, плешив, с двойна гуша и дебели бузи. Последните двама синове на Веспасиан са почти точно копие на баща си. Адриан пък е бил с правилни черти на лицето, с чуплива коса и с благородно излъчване. Бил е много умен и неслучайно при неговото и на Траян царуване империята е била в най-голям възход. Образите на монетите по огърлицата бяха като малки скулптори, изваяни от сръчния, неподражаем античен майстор — гравьор. Прекрасна, уникално красива изработка!
	Графът се умълча и Жан Емануил реши, че е време малко да подремне. Чакаше ги доста дълго пътуване. А и предната нощ беше доста бурна от емоции. Притвори очи и докато се унасяше в удобното кресло се замисли колко неща още остават неизвестни за нас. Колко неща са измислени от някой холивудски режисьор или сценарист, не дотам изучил древната римска история. Освен не дотам сполучливото подбиране на артисти за императори, като образи правеха и доста своеволия от самия им бит и нрави. Един от тях е дори жестът, с който по време на гладиаторските битки са били осъждани или помилвани победените бойци. Свикнали сме да мислим, че със свит юмрук и палец, сочещ нагоре или надолу, зрителите са решавали съдбата на гладиаторите, загубили или спечелили битката. Никъде, през нито един от историческите периоди, от цели пет века до официалното забраняване на гладиаторските битки от император Теодосий I Велики в края на четвърти век, няма доказателство, че това е бил точно този жест! Сигурно е имало някакъв, но не и такъв, какъвто сме свикнали да виждаме в съвременните кино продукции. По време на едно от посещенията си в Лондон, бе посетил съвременна гладиаторска школа, подобна на школа по танци. Хората я посещаваха след работен ден, да се отърсят от напрежението и депресията. Та там беше научил от ръководителя на тази гладиаторска школа, че по време на тези битки рядко се стигало до смъртен изход. Само по себе си професионалното обучение на един гладиатор отнемало много години подготовка. Това съответно било свързано и със значителни средства. Ако все пак, в многото редки случаи, публиката настоявала много да види смърт на арената, зрителите ставали и с вдигната ръка и свит юмрук с палец или показалец, сочели гърлото или меката част под брадичката си. Тогава с одобрението и на височайшите гости победителят доубивал или помилвал победения противник.
	Още тогава Жан Емануил се зае с изучаването на този завършващ момент в гладиаторските битки. Показван ли бе някъде на монетите? Изобразени бяха богове, богини, храмове и триумфални арки, животни, включително и митични, императори и императрици, битки и легионери, конници и колесници. Никъде не беше срещал изображение на гладиатор, освен на самия Колизей. Очевидно римляните са считали, че гладиаторските игри не са достатъчно обществено значимо събитие, достойно за изобразяване върху монетите — един от елементите на държавността. Още повече че нерядко в гладиаторските битки са участвали осъдени престъпници или роби. Друга, не по-малка нелепост във филмите са масовите сцени с римски легиони и оръжията на воините. Въоръжението и конят били свещени за легионера, а и много скъпи по онова време. Никой, освен легионера, бил той свободен гражданин или роб, освен някои специални държавни служби, не е имал право да носи оръжие. Това провинение се е наказвало със смърт. Легионерът отделял по няколко часа на ден в грижи за оръжието и екипировката си, така че всичко да бъде изчистено до блясък. Всеки войник, който се отнасял небрежно със снаряжението си, го грозяло тежко наказание, дори смърт. А какво виждаме на екрана? — помисли си той: — Почернели остриета на копия и стрели, ножове — гладиус и брони направени набързо и боядисани с черна боя.
	Някой леко го побутна. В просъница чу стюардесата да казва, че самолетът се готви за кацане на летище „Кенеди“ в Ню Йорк.
	— Температурата на въздуха е шестнадесет градуса — чу отново гласа на стюардесата.
	Жан Емануил се понадигна и си раздвижи схванатата китка, на която се беше облегнал, погледна навън, докато самолетът се приземяваше. Замисли се отново за огърлицата. Тя би трябвало да е била притежание на император, сенатор или друга особено важна личност. Количеството злато и качеството на изработката недвусмислено показва това. По какъв повод беше направена и на кого беше принадлежала, щеше да си остане загадка завинаги.
	След лекото подрусване от колесника самолетът се приземи на пистата. Трябваше да изчакат на летището около два часа, докато заредят самолета с гориво за новата дестинация до Сан Франциско. Нямаше нищо против да се поразтъпче малко, но графът го помоли да останат в самолета. Не желаеше да предизвикат нова проверка от нюйоркските митничари — не, че щеше да има проблем, защото всичко, което носеше, бе разрешено да се внася в тази страна. Просто не искаше обикновен чиновник да се рови и разглежда личните му ценности. Жан Емануил прие доводите с разбиране и се върна на мястото си. Графът поръча да сервират хапки с хайвер и сьомга и предложи на Жан Емануил чаша бяло вино, след което продължиха разговора.
	— Когато кацнем в Сан Франциско, първо искам да се отбием при моя стар приятел Якоб Уверих — осведоми го той. — Ще го помоля да ви покаже монетите, които му продадох. Може и аз да купя нещо от самия него. Каза, че наскоро се е сдобил с нови такива.
	Жан Емануил с радост прие поканата.
	След час и четиридесет и пет минути самолетът отново излетя. И докато се наслаждаваха на пътуването, което преминаваше почти хоризонтално през цялата територия на САЩ — от Атлантика до Пасифика, граф дьо Мюли отново го попита:
	— Защо по вашите земи и по-точно в Тракия се намират толкова много антики, монети и артефакти? Те са почти колкото в Рим или казано иначе — в Италия. А е била само една от многото нейни провинции.
	— Провинция Тракия, по-голямата част от днешна България, е била стратегическа територия през вековете — започна разказа си Жан Емануил. — Границите на Рим са се разпространявали от Британия, Галия, Испания, цялата северна част на Африка, Египет, Гърция, Тракия, Мала Азия, Юдея, Армения, Дакия и обратно до Британия през Галия — може и да пропуснах някоя провинция — усмихна се Жан. — Днешните български земи, включващи територии от тогавашните римски провинции — Мизия, Тракия и Македония, са били от ключово значение за империята. От тук са минавали пътища, свързващи по суша Европа и Азия. По тях са се придвижвали основните търговски потоци и което е по-важно, войсковите подразделения и легиони. В период на военни кампании или потушаване на въстания, от особено значение било безопасното придвижване на частите, както и тяхното снабдяване. Разбира се, по пътищата можело да се случи какво ли не, от пладнешки обир до болести, засади или естествена смърт между тях. При тези несгоди или нападения хората са заравяли парите в земята с надежда, че ако успеят да оцелеят, някой ден ще се върнат да си вземат обратно от там. Малко, обаче са имали този късмет в онези времена.
	Жан Емануил се замисли — помисли си за гърнето на Антонио Калви — и продължи разказа си:
	— В много от случаите били заравяни по две гърнета или кожени торбички една под друга. Ако някой намери в земята, малко под повърхността, едно гърне, малко е вероятно да предположи, че на по-дълбоко точно под него има второ. По-пълно и обикновено, с по-скъпи монети от горното. Така шансовете да си върне отново скритото са били двойно по-големи за човека, заровил съкровището си.
	Аз знам, чел съм и съм виждал доста такива находки.
	Големи питоси — делви, пълни с монети, също са намирани близо до военни лагери или градски хазни. Заравяни, докато отмине опасността и битката с противника или нашествието. Имаме много примери за скрити съкровища. В България са открити поне три-четири големи такива със стотици хиляди монети. Така е било и по време на Византийската империя, Средновековието и Османската империя. Може би още по-важното е, че по тези територии са пътували постоянно търговски кервани, занаятчии, цели племена скотовъдци, търсещи по-добри пасища за добитъка си. Хора богати и не толкова богати, от всякакъв вид и народност. Така близо две хиляди и петстотин години. Това е и причината на територията на мояа страна да се намират и едни от най-богатите на културни ценности антични селища и градове в Европа.
	Докато в древния Рим, хората са били почти сигурни в своя дом и на своя територия, не е било нужно да заравят иманета в земята. Едва към края на трети век император Аврелиан осъзнава, че Рим не е вече толкова сигурен град. Нарежда да се започне строителство на огромни отбранителни стени около вечния град, част от които и до днес стоят величествено там.
	— Толкова много история има по нашите земи — продължи Жан Емануил, — че с право се гордея с това.
	Беше около два часа следобед, когато самолетът кацна на международното летище в Сан Франциско. Преди да се приземи, прелетя над огромния град — втория по големина в щата Калифорния. Жан се наслади на безплатната въздушна разходка. Минаха над моста — „Голдън гейт“, видя и в далечината острова, на който бе построен прочутият затвор Алкатрас. Видя от птичи поглед и новопостроения планетариум, небостъргачите и хълмовете, по които бяха накацали богаташки имения на известни артисти, индустриалци и милионери. От високо изглеждаше изключително подреден и много красив град. И като добави към всичко това и личността на бившия губернатора на този щат — Арнолд Шварценегер, изглеждаше му, че ще се приземят в страната на чудесата.
	Във фоайето за пристигащи на летището ги чакаше синът на граф дьо Мюли — Жули дьо Мюли и още един господин, облечен в спортно двуредно бежово сако, под което се виждаше и стегнато мускулесто тяло. Никой от двамата не забеляза, че и друг човек от залата, застанал на двадесет метра от изхода, наблюдаваше как син и баща се прегръщат. Тълпата от посрещачи му даваха идеалното прикритие. Той беше предупреден, че има пристигащ частен самолет от Ница, през Ню Йорк. По всяка вероятност, в него ще пътува важна особа, която трябва да проследи. Беше получил и снимката му. Гангстерът изпратен на летището от Янус се казваше Еспиноса. Клод Еспиноса. Висок, слаб, жилест и силен мъж с подчертани южно американски черти на лицето, тънки черни мустачки и голям белег на челото. Облечен с бяла риза и черен панталон. На китката имаше златна гривна, а на врата дебел ланец от същия метал. Телефонният разговор от имението на графа със сина му в Америка беше засечен и веднага беше докладвано на Янус. Той, от своя страна, веднага взе мерки да не изпуска този толкова важен за него човек — Граф Филип дьо Мюли и по-точно това, което мислеше, че той му е отнел и по-лошото откраднал…
	Клод Еспиноса побърза да се обади на сегашния си работодател за следващи указания. Беше му наредено да го следва неотлъчно, без да предприема нищо друго за момента.
	След като прекъсна връзката с Еспиноса, Янус се разпореди да се обадят веднага на други двама бандити, работещи заедно. Бяха от град Рино — щата Невада. Наредиха им веднага да тръгнат към Сан Франциско, където да се срещнат с Еспиноса, който не познаваха и от който ще получат допълнително инструкции какво да правят тримата след това.
	След като графът се прегърна със сина си Жули, го представи на Жан Емануил. Жули от своя страна се обърна към мъжа със спортното сако, който стоеше на няколко метра от тях. Представи го на баща си и Жан Емануил. Името му беше Джон Сийд. Беше шеф на охраната на банката, в която управителен директор беше Жули дьо Мюли.
	Качиха се в служебната лимузина, марка „Кадилак“, която ги очакваше пред входа на летището. Жан Емануил седна до Сийд, а графът до сина си срещу тях. Графът съобщи на шофьора адреса на своя приятел Якоб Уверих, при когото отиваха първо и колата потегли. Пътуваха от летището към центъра. Жан Емануил никога преди това не беше идвал в „Свети Франциск“ — така го наричали испанците — затова се облегна на кожената облегалка удобно и с интерес заоглежда града, който пробягваше покрай преминаващата кола. Не след дълго прочете табела с надпис „Окланд бей бридж“, минаха по моста и колата започна да се изкачва по доста стръмна улица. Малко под върха на един от хълмовете имаше нова указателна табела. Наляво улица „Ламбард“, на която беше последната спирка на една от линиите на прочутия трамвай, станал и символ на града. Шофьорът я подмина и продължи направо. До този момент всички мълчаливо пътуваха. Жан Емануил реши да прекъсне това с един анекдот.
	— Отскоро забогатял руски олигарх, завел жена си да й купи нови обувки в бутиков магазин. Като разпознал богатите клиенти, продавачът започнал да изважда обувки за дамата. Обяснил, че те са от най-новата френска колекция наречена „Луи XIV“. Жената започнала да пробва първия чифт, но колкото и да напъвала да вкара крака си в обувката, не успяла — били и тесни. Затова се обърнала към продавача и го попитала — „А у вас йест случайна Луи XV?“.
	Всички се засмяха.
	Около тридесет метра зад тях се движеше друга кола. Шофьорът разговаряше по мобилния си телефон. Беше Кспиноса, който договаряше среща с другите двама мъже от Рино, изпратени от Янус като подкрепление. Беше им казал къде да отидат, когато пристигнат в града. До момента на срещата с тях, се надяваше да получи нови нареждания какво ще правят след това.
	Докато граф дьо Мюли и синът му Жули си говореха за семейни неща, Жан Емануил се обърна към господин Сийд. Попита го за този така хубав и прочут град. Той любезно започна да му изброява най-известните забележителности. Беше доста добър разказвач, сигурно му се беше случвало и друг път да е гид на гости на банката. Започна с двата големи моста, свързващи отделните острови. Продължи с прочутия рибен пазар, яхтеното пристанище, затвора „Алкатрас“. Показа му площад „Джиралдели“, на който от западната страна се намира водната база за състезания. Видяха зоопарка, новия планетариум и много други забележителности по пътя.
	— Радвам се — продължи той — че ще имам удоволствието лично да ви покажем градът заедно е господин управителя дьо Мюли…
	— Надявам се, че ще можем да посетим затвора „Алкатраз“? Доколкото ми е известно от години той е превърнат в музей — заинтересува се Жан Емануил.
	— Да, още щом беше затворен през 1963 г., бе направен ремонт и десетина години след това отново отворен, само че като музей, който за година се посещава от няколко милиона туристи и се е превърна в основна атракция за града. Гостите се превозват със специално корабче до острова, след което гид ги повежда първо до павилионите за сувенири, после и до самия затвор. Има и ресторант, но храната не е затворническа — пошегува се той.
	— Може да си закупите пълен комплект затворническо облекло, дори и одеяло — засмя се отново Джон Сийд. Разбира се най-купуваният комплект е с номер четиридесет хиляди осемстотин осемдесет и шест.
	Жан Емануил го погледна с учудване. Събеседникът му кимна с глава.
	— Това е бил затворническият номер на гангстера Ал Капоне — и продължи — от там се тръгва по злокобните коридори и етажи с килии, в които са били „подслонени“ много от босовете на италианската — сицилианска мафия още от времето на сухия режим в края на двайсетте и началото на трийсетте години на миналия век. Начело, разбира се, с Ал Капоне. Там били затваряни колумбийски и мексикански наркобарони, боливийски и панамски търговци на оръжие, сводници с хиляди робини по цялата територия на страната, серийни убийци и безмилостни изнасилвачи. Това за времето е бил най-жестокият федерален затвор наравно със „Синг-Синг“ в Ню Йорк. Както може би се досещате и един от най-охраняваните затвори в Америка.
	Замълча за миг и се замисли. Неочаквано дори за себе си, Жан Емануил го попита дали не знае някакви истории от тези времена. Джон Сийд се поколеба и му отговори:
	— Чувал съм от моя по-голям брат. Той, пряко е свързан с една история от времето, когато е бил още действащ затвор.
	— На времето, в началото на шейсетте, една от добре платените работи в този град била да си надзирател във федералния затвор на остров „Алкатрас“ — известен също и като „Скалата“. Освен добра заплата надзирателите получавали значителни добавки и привилегии, като се започне от осигуровки за ранно пенсиониране и голяма пенсия, безплатно здравеопазване за него и семейството му, продължителен годишен отпуск и т.н. Та… брат ми млад, амбициозен и току-що завършил с чин сержант, военноморската академия в Сан Диего — Калифорния, си подал документи за работа в затвора като надзирател. Бях тийнейджър, но и до ден-днешен си спомням какво се случи.
	Жан Сийд продължи:
	— Брат ми бе подал документи и отишъл на интервюто за „престижната“ работата. На първия етап бил одобрен. Насрочили му дата за подписване на пробен, шестмесечен предварителен трудов договор. Дори му взели размер за униформа и даже го били включили в наряда за след седмица. Всичко било чудесно, отишъл на датата за сключване на договора лично при директора на затвора. Всички клаузи в него били според предварителната вътрешна информация, която му били дали. Той бил много радостен до момента, в който на самия край на текста с по-дребен шрифт видял последна двадесет и първа точка от договора. А тя гласяла следното или приблизително: „Ако по време на изпълнение на служебните си задължения (надзирателят) — избяга затворник или затворници — надзирателят или надзирателите на смяна, по време на инцидента, излежават оставащата присъда на избягалия или избягалите затворници“. — Цитирам по памет, но в общи линии това беше точка двадесет и едно. Брат ми естествено подскочил като ужилен. Та там имало затворници с по сто и повече години присъди затвор. Отделно с доживотни присъди без право на помилване дори и затворници, които ги чакал електрическият стол… скоро. „Как така, да не би това да е някаква шега за новопостъпили?“ — вече доста потиснат попитал директора. Той го подканил да седне и му обяснил, че не е никаква шега, а наскоро приета клауза към договора на обслужващия персонал. Случило се било неотдавна да бъдат разкрити двама надзиратели, които взели подкуп, единият от десет хиляди долара, другият от тридесет хиляди. Огромна сума за онова време, за да си затворят очите при бягството на трима затворника.
	— Всяко и всеки си има цена — усмихна се Жан Емануил.
	— И за да се прекрати тази порочна практика се взело решение всеки служител да подпише тази клауза двадесет и едно, както била позната — продължи Сийд. Брат ми естествено отказал, но не съжалявал за своето неосъществимо първо назначение. По настояще е щастливо пенсиониран полковник от „Централното Разузнавателно Управление“. На него дължа и тази моя изпълнена с емоция работа. И да приключа само — затворниците били преброявани по дванадесет пъти на ден и въпреки това след година, от историята с брат ми, бил направен опит за ново бягство на петима затворници. Кметът на града, полицейският началник и главният прокурор взели решение, че затворът вече не е достатъчно надежден. Още същата година той бил затворен.
	— А как се разбрало за подкупните надзиратели? — попита Жан Емануил.
	— Разбира се, този с по-малката сума разбрал колко са дали на колегата му! — отвърна Джон Сийд.
	Лимузината бавно започна да намалява и накрая спря пред внушителна плътна желязна врата, висока над три метра. До нея имаше по-малка от същия метал врата. Оградата, беше декорирана с каменни плочи и железни фенери, по цялото протежение, което беше между две пресечки. На малката врата пишеше недвусмислено: „Частна собственост. Влизането забранено“. Без име, само с бронзова табелка и пет цифрен номер.


>	12

	Порталът се отвори, без видимо човешко присъствие. Къщата бе изградена с последните технологии на архитектурната мисъл. Шофьорът изчака да се отворят докрай двете железни крила и подкара по тясната алея, от двете страни на която имаше добре оформени храсти във формата на пирамиди. Спряха пред входа на къщата и докато слизаха от колата, плъзгаща се настрани врата на терасата се отвори. На прага и се показа висок, много слаб мъж, приблизително на шейсет и пет години, облечен в бежов, ленен панталон и резедава риза с къс ръкав и с преметнат на раменете бял, памучен пуловер. Кимна към всички и се отправи към графа с високо вдигнати напред ръце. Прегръщаха се и си стискаха ръцете. Взаимните поздравления продължиха цяла вечност, след което домакинът ги подкани да влязат вътре. Само шофьорът на лимузината остана навън, изправен до нея. Гостите бяха въведени в огромен хол, чийто стъклен покрив бе отворен до средата. Една от стените бе цялата стъклена и зад нея се виждаха да плуват всевъзможни екзотични, пъстроцветни риби. Много и всевъзможни видове, малки и големи — плоски и дълги. Едва сега Жан Емануил осъзна огромните размери на едноетажната къща. Помисли си, че в този земетръсен район на щата Калифорния това бе най-доброто решение. Граф дьо Мюли се спря по средата на хола и чак тогава ги представи:
	— Господин Уверих, Якоб Уверих, мой много добър стар приятел, предприемач и собственик на солидна строителна фирма. Голям колекционер на произведения на изкуството, също така и нумизмат. А това са синът ми Жули, който познаваш, но си виждал много отдавна. Това е господин Сийд, отговарящ за охраната на банката. Господин Жан Емануил Николов от България. Той е отличен експерт, нумизмат и мой приятел.
	Жан Емануил протегна ръка и се здрависа с господин Уверих. Докато се настаняваха в ниските и удобни кожени кресла около голяма елипсовидна стъклена маса, в хола се появи слабо, стройно, красиво младо момиче, което след лек поклон се обърна към Уверих. Попита го дали ще желае да бъде сервиран обяд в градината или предпочитат да бъде поднесен само аперитив тук. Той погледна гостите си е въпросителен поглед и след техния отказ да обядват, нареди да се сервира само аперитив с много лед, ядки и сода. Когато това беше изпълнено, домакинът вдигна тост за своите гости с добре дошли и им пожела приятно прекарване през дните на тяхното пребиваване в града.
	Жан Емануил се обърна към домакина с въпрос, колко са активни в града нумизматичните клубове и аукционни къщи, занимаващи се с този вид изкуство. Граф дьо Мюли се усмихна и побърза да каже, че двамата с Якоб са ги посещавали повечето, но все пак домакинът е далеч по-запознат от него в детайли.
	— Вече от шейсет години живея тук, но през последните двадесет години всяка свободна минута отделям на това прекрасно хоби — античната история и всичко свързано с нея. Нрави, култура, събития и предмети свързани с това, монети и така — всичко, но най-много на сърцето ми е нумизматиката. Макар сам да си призная, че не съм толкова добър специалист, просто разглеждам нумизматиката като нещо, на което мога с часове да се наслаждавам, както и на всяка нова монета в колекцията си. И така, в града има осем нумизматични клуба, дузина аукционни къщи и поне двадесет по-големи антикварни магазина. Не броя и двата клуба „Търсачи на монети“. Това е по-скоро детско забавление.
	— Защо да е детско забавление? Търсенето на монети е съвсем сериозна работа — полюбопитства Жан Емануил.
	Уверих се усмихна и продължи.
	— Не, не е това, което си представяте, господин Николов. — Двама местни бизнесмени купили по около двадесет — двадесет и пет декара земя близо до плажната ивица, на двайсетина мили от града. Когато времето е студено и неблагоприятно за плаж, срещу символична сума от пет долара вход, рекламират по радио, вестници или билборд, снимка на монета или монети в лот (купчинка, няколко бройки) и обявяват награда за онзи, който ги намери. Тълпи от всякакви хора на възраст от пет до осемдесет и пет години се втурват в това приключение, за да намерят старинната монета. Едни с лопати, други е гребла и кирки. Някой със скъпи и прескъпи професионални металдетектори, а някой е вълшебно махало, но повечето просто ровят в пясъка с голи ръце, за да опитат късмета си. Накрая всички поздравяват победителя в играта, който с радост си отнася, освен паричната награда и намерените монети вкъщи. Обикновено, скритите монети не са редки, само добре запазени и не струват кой знае колко. Достатъчно е да се обяви само, че са римски, византийски или гръцки, за да бъдат мотивирани многобройните търсачи. Аз самият съм ходил няколко пъти, но досега късметът не ми се е усмихвал. Независимо от този факт мисля, че това е един добър начин човек да прекара приятно свободния си ден и да се забавляват на чист въздух.
	— Единият от двамата собственици на кубовете „Търсачи на монети“ е руски евреин, емигрант, вече с американско гражданство, когото познавам лично — намеси се Джон Сийд. Скоро дойде при мен за услуга. Помоли ме да му съдействам за издаване на разрешение за продажба на картофен чипс. Измислил да постави в отделно прозрачно пликче вътре, антична монета. Фабриката се намирала в град Денвър — Колорадо. Разрешителното му бе нужно официално. Получи го, след като го посъветвах къде да отиде. Във всяко пале започнали да поставят по една — две такива монети. След време като ми благодари, се похвали, че след рекламната кампания оборотът му се повишил със седемнадесет процента. Бизнесът му се развива добре благодарение на монетите, които получавал в големи количества от балканите. Освен тези двеста, триста души, които търсят на пясъка, при павилионите за хамбургери и сладолед в съседство винаги има големи опашки от гладни хора. Никога не забравят да ги заредят и с въпросната марка чипс — Антоний&Клеопатра. Америка има под тристагодишна история и жителите и са жадни за нови и нови приключения. Затова и казват, че е страната на „неограничените възможности“, защото винаги има ниша, която може да се запълни и да се изкарват милиони долари от нея.
	— Да се върна за клубовете — продължи Уверих. — Само четири от тях са специализирани за колекционери на древни монети. Другите са само за съвременни американски монети. Като се има предвид колко са щатите, всеки един от тях си има собствени емисии юбилейни монети. Всяка от тях излизат поне веднъж на месец по всевъзможен повод. Колекциите при този оборот стават големи. Америка знае как да прави пари от колекционерство. И въпреки това, най-богатите и заможни колекционери са в четирите „антични“ клуба. Членовете в тях са строго подбрани и трябва поне трима души да гарантират за нов член. Таксата също не е малка. Там се следи точно на коя дата, в кой месец от годината, в кой град и държава ще се проведе подходящ аукцион или сбирката, която интересува всички членове. Дали те ще са в Лондон, Ню Йорк, Париж или Мюнхен, за такъв колекционер това не е от значение. Обикновено отива дотам с частния си самолет с мисълта, че на всяка цена трябва да се сдобие с поредната сестерция, ауреус или драхма. Разходите, свързани с пътуването, въобще не се калкулират в цената на закупените монети. За истинския нумизмат — монетата е умалена пластика, която той може да съзерцава като произведение на изкуството часове наред. А понякога дни, даже години…
	— Драги ми Якоб — погледна го графът — обещах на моя гост да те помоля, да покажеш колекцията си от монети, включително и тези, които и аз съм ти продал през последните години.
	Уверих кимна одобрително и каза, че за него ще бъде удоволствие. Стана и излезе от стаята. След малко се върна, бутайки масичка за сервиране, върху която бяха подредени шест класьора. Четири от тях бяха малки, а другите два — приличащи на чекмеджета с кожени стени и плюшени квадратни гнезда, запълнени с монети. Постави ги внимателно един по един пред Жан Емануил на масата. Той взе първия най-отгоре и внимателно го разлисти.
	Всички мъже бяха впили поглед в него. Прозрачните джобчета бяха вертикално седем броя, хоризонтално четири броя, общо двадесет и осем на страница. Бяха общо пет страници или сто и четиридесет монети в класьор.
	В първия, който разлисти, монетите бяха от периода трети век от новата ера. От императорите: Каракала, Макрин, Елагабал, Север Втори, Максимин, Гордиан Първи, Втори и Трети, Филип Първи, Квинтил, Постум, Клавдий Втори Готски, Тетрик Първи и Тетрик Втори. Жан Емануил видя една фалшива монета. Този вид фалшифициране го бе кръстил „лепнатите монети“. Свързваше ги с „лепкавите бандити“ от един комедиен филм. Трябваше много умение за подобно изпълнение и по-важното е да заблудиш потенциалният купувач. Две еднакви или много близки по диаметър монети, който се превръщаха в много скъп уникат. Жан Емануил я задържа между палеца и средния пръст на лявата си ръка и я преобърна няколко пъти с показалеца на същата ръка. Разгледа с лупата още веднъж гурта и запази спокойно лицето си — монетата беше фалшива. Две монети (най-често бронзови) се изпилват — едната от реверса, другата от аверса, това беше лесната част. Постоянно се следи грамажът на двете половинки. Добавя се капчицата лепило за метал разбъркано с количеството засъхнала пръст под изкуствената патина по гурта, където е най-забележимата част за разпознаване. Монетите, предварително се подбират да са от един и същ период. Важно е екземплярът да е с много рядък реверс или да няма известен такъв. Фалшивата монета, гледана от него беше бронзов антониниан на император Гетрик Втори, но реверсът беше от по-късен период. Към „лепнатите монети“ — Жан Емануил прибавяше и тези, на които в полето на монетата се залепяха допълнително символи, букви, цифри, дори божества и животни на вече доста захабено поле. Дребни детайли, но правещи монетата много рядка и съответно много скъпа. След това се поставя изкуствена патина, куприн, цвят и още какво ли не, за разсейване и подвеждане на купувача. А на сребърните за по-голяма автентичност се поставят зрънца олово на видимите места по гурта. По този начин, тя изглеждаше горяла, в някой от стотиците пожари през вековете.
	Във втория класьор бяха подредени антониниани на императори от средата на трети век от новата ера. Якоб Уверих бе спазил хронология при подреждането по години от царуване на императорите. Аврелиан, Тацит, Флориан, Проб, Кар, Карин, Нумериан, Диоклециан, Максимиан Херкулий, Караузий, Алектус и Север Втори.
	И точно там забеляза един нелош фалшификат на император Проб. Рядък бронзов антониниан: глава на императора наляво с надпис — IMP. С. PROBVS AVG. CONS. IV. На обратната страна: Провиденция наляво, държи глобус и скиптър с надпис PROVIDENT AVG. Най-отдолу — монетарницата SXIIB, тоест: монетата е сечена по време на четвъртото консулство на Проб в град Тицинум, а официната В (номер на официната — броят на монетарниците в даден град) — 1 Алфа, 2 Бета, 3 Гама. В — втора официна, през трети период на управлението му!
	Някой от съвременните „монетари“ е забравил, че след CONS, римските цифри на числото четири се изписва не IV, а IIII. И този път Жан леко се усмихна и отново реши да премълчи този факт.
	В третия класьор бяха монети на императори от четвърти век. Хареса три-четири хубави и много редки монети на император Вал Валенс и император Константин I Велики. Видя още няколко фалшиви монети, но не обърна голямо внимание на тях в този момент. Продължи нататък.
	Четвъртият класьор бе с последните римски императори. Това е времето до средата на пети век, когато и пада римската империя, унищожена от варварските племена, предвождани от хунския цар Атила — Ювиан, Валенс, Юлиан Апостат, Прокопий, Магнус Максимус, Флавий Виктор, Евгений, Константин трети, Лъв Първи, Ромул и Зено.
	В римската колекция на господин Якоб Уверих имаше от всичко по малко — и златни, и сребърни, и бронзови монети с всякакъв номинал. В този класьор Жан Емануил не откри фалшиви монети, а някой от тях бяха доста редки.
	Отново запали цигара и отпи от смесения с лимон и тоник леден джин. Отвори първата от двете значително по-големи кутии, в която имаше четири табли покрити с плюш. Всяка разделена на квадратчета, в които бяха поставени византийски монети. Имаше златни, сребърни и бронзови. Сребърните монети, през този период, бяха доста ценни.
	С реброто е било почти на изчерпване, защото се е изнасял за Индия и Китай, където металът се продавал на много по-висока цена и затова са отсичани по-малки емисии. Във всяка габла имаше по пет броя вертикални и пет броя хоризонтални квадратчета е монети. На най-горното имаше скифати. На втората табла бяха подредени златни солиди на император Юстиниан, Юстин и анонимни бронзови монети. На третата табличка първите две бяха бронзови, две билонови корубести монети и една златна… перпера?!?!?!
	За миг сърцето му спря да бие. Жан Емануил едва-едва си пое въздух — ЗЛАТНА МОНЕТА НА ЦАР ЙОАН АСЕН II.
	Знаеше, че е известен само един-единствен екземпляр в музея в София, но се оказа, че пред него стои ВТОРИ екземпляр.


>	13

	Като добър играч на покер, който държи в ръката си четири аса със седмица купа и обмисля как да разиграе ръката си по най-добрия начин, така и Жан Емануил мислеше как да изиграе своята. Щеше неминуемо да се издаде, затова взе следващата табла е монети. Повечето бяха бронзови и златни скифати на византийските императори: Андроник Първи Комнин, Алексий Първи Комнин, Михаил Осми Палеолог, Андроник Първи Палеолог заедно е Михаил Девети и други, които почти не виждаше от потта, която се стичаше по челото му. В този момент графът, за да наруши тишината, не без известно задоволство спомена, че той лично е продал монетите от тази кутия на приятеля си Якоб Уверих. Припомни даже, че именно те му били завещани от неговия баща.
	Жан Емануил избърса челото си с кърпичка и отвори втората, последна кутия. В нея бяха наредени монети предимно от периода седемнадесети — двадесети век: талери на Мария Тереза, имаше няколко златни дуката (някои Дожове са били за много кратко време на власт и именно техните са изключително редки), сребърни и златни и платинени царски рубли, няколко златни наполеона от различни години. Две лири на крал Джордж трети от хиляда деветстотин и дванадесета година с изображение на свети Георги победоносец върху обратната страна на монетите. Тази тематика на Жан му бе по-далечна, въпреки че със сигурност имаше скъпи екземпляри. Макар и много по-близък до наши дни период. Прегледа ги набързо, като през цялото време мислеше за монетата от третата табличка на втория ред, третата монета от ляво на дясно. Златната, скифатата перпера на българския цар.
	Графът посочи отново моментите от плюшената табла и повтори пак:
	— Тези, точно тези монети аз лично продадох на моя приятел Якоб!
	Използва момента на откровение на графа, за да събере мислите си и го попита дали знае как баща му се сдобил с тях или как и къде точно ги е намерил.
	Макар и видимо изморен, графът се оживи и с радост започна да разказва история, която по неговите думи баща му многократно му бе разказвал с пълни подробности. Жан Емануил погледна часовника си — бе точно деветнадесет чеса и тридесет и три минути.
	Жули поклати глава:
	— Дори и на мен дядо ми е разказвал тази история няколко пъти. И всеки път я преживяваше по негов си странен начин.
	Граф Филип дьо Мюли започна разказа си:
	— Било април 1941 г. Германските войски нападат Гърция през българска територия и на 3 май 1941 г. към Царство България се образува Беломорска област с център Ксанти. През 1943 г. Царство България обявява война на държавите от Съюзническите сили. Въздушните удари на военновъздушните сили в района на България и Гърция били под кодовото име Тайдал уейв (Приливна вълна) и Пойнт бленк (Насочено в целта). По-важното за тази история е да ви разкажа нещо, което сигурно не сте чели по историческите книги. Още в първите месеци на четиридесет и трета година след като руснаците си връщат Сталинград, започва нечувано контранастъпление. За по-малко от три месеца руснаците напредват с близо седемстотин километра. На всички вече е ясно кой ще спечели войната. На Чърчил това никак не му харесвало. Първо, той не желаел руснаците да влязат в България, Югославия, Австрия и т.н. Затова той настоява Турция да влезе във войната, но тя не го прави, а английското командване започва разработка на план за десант в Гърция. Това става в края на лятото на четиридесет и трета година. Кодовото наименование е „Солунската операция“. Тя предвиждала изтласкване на север на германските войски от територията на Гърция и окупация на България. Така мислели да изпреварят Червената армия. Съюзническите части се готвели да дебаркират на пристанището в град Солун. Според сведенията от командването, в района вече нямало германски войски и не се очаквало почти никаква съпротива от малкото останали части на българската войска. Въпреки това, на брега били изпратени пет разузнавателни групи: три английски и две френски, с нареждане да се огледа града и околностите и да се подсигурят подстъпите откъм сушата до идването на основните сили.
	Още на 15 май 1940 г., пет дни след като Франция пада под хитлеристка окупация, баща ми бяга през Ла Манша в Англия и постъпва като доброволец в тяхната армия. Оттам го изпратили да служи в по-късно сформираните френски експедиционни части под командването на генерал Жуан. Отначало баща ми се сражавал в Африка. Участвал и в дебаркирането на о. Сицилия през четиридесет и трета година с кодово име „Хаски“, а оттам го прехвърлили в боевете за Италия. По-късно, пак служил под английско командване, след което тяхната рота била пренасочена към бреговете на Гърция. Та още на кораба, командирите били разпределили хората си на патрули от по трима души. Били определили и секторите за наблюдение и разузнаване. Разпределени в различни точки на крайбрежието, петте групи се разпръснали да изпълнят поставените задачи. Командирът на едната френска тройка разузнавачи бил лейтенант Ален Дьо Мюли — моят баща. С другите двама войници той поел към сектора, който им бил определен от командването.
	Наведе се напред и като отпи от питието, запали пура и продължи:
	— Чакало ги доста път, тъй като трябвало да заобиколят града, да навлязат навътре в сушата и да подсигурят един мост. Тръгнали рано подминавайки Солун от северна страна в посока зададените координати. Придвижвали се почти без да се прикриват и затова напредвали доста бързо. Всичко в околността било спокойно. Единствените хора, които срещнали, били група селяни, идващи през полето, понесли на гръб кошове със зеленчуци. Предположили, че отиват на пазар в града. Дори по време на война животът си искал своето. Хората изгледали равнодушно малкия отряд и продължили пътя си. Какви ли не войници от векове насам били минавали и отминавали по тези места. И тези щели да минат и заминат.
	— Баща ми, лейтенант Дьо Мюли — разказваше не без гордост графът — извадил карта на местността, за да свери местоположението на патрула. Наближавали крайната цел. Оставало им да заобиколят един невисок хълм, приличащ по-скоро на могила, да минат през малка маслинова горичка и да излязат на пътя, точно пред моста. Лейтенантът подал команда и всички отново поели мълчаливо напред. Хълмът останал зад тях и те навлезли в горичката. Дърветата били нагъсто, а имало и много къпинови храсти, които затруднявали движението и ограничавали допълнително видимостта. Налагало се да изберат малко по-оголени места или да заобикалят особено гъстите храсталаци.
	— Разказвам ви с такива големи подробности, защото съм чувал тази история десетки пъти — продължи графът.
	— Така, увлечени от ритъма на движение, който им налагала природата, не усетили как изведнъж гората свършила и те излезли на пътя. За миг останали застинали на място от това, което видели. На не повече от петнайсетина метра от тях, наклонен над пътната канавка, бил спрял черен „Мерцедес“. Край него били приклекнали двама цивилни мъже, които явно се опитвали да сменят спуканата гума на колата. Заети с работата си, те забелязали войниците едва когато чули зад гърбовете си прищракването на затворите на оръжията им. Последвал миг на вцепенение, после двамата край колата се изправили мълчаливо и бавно вдигнали ръце. И тогава се случило нещо необикновено. По лицето на баща ми, а и на единия от цивилните мъже, грейнали широки усмивки. Те се приближили един към друг със сърдечни възгласи се прегърнали.
	Всички в стаята, освен Жули, който бе чувал историята, се спогледаха. Графът продължи разказа си:
	— Войниците гледали и не можели да разберат какво се случва. Те също нямали представа как да реагират и затова останали в напрегнато очакване. Командирът им се обърнал към тях и все още широко усмихнат им казал да бъдат спокойни. Положението било под контрол. Познавал добре този човек. Можели да свалят оръжията. Разузнавачите спуснали предпазителите и преметнали своите автомати на рамо. Напрежението изведнъж се стопило. Другият цивилен свалил ръцете си и с леко треперещи пръсти извадил пакет цигари от джоба на якето си. Преди да си вземе, предложил с колеблив жест на двамата френски войници срещу себе си. Тримата седнали, подпрели гърбове на спрелия автомобил и мълчаливо запушили.
	— Графе, докога ще ни изтезаваш с тези подробности? — попита нетърпеливо Уверих.
	Графът се усмихна и попита дали искаме да чуем цялата история с всички подробности. Мъжете единодушно започнаха да кимат в потвърждение. Жан Емануил бе сигурен, че вече никой няма да го прекъсва. Дьо Мюли продължи.
	— През това време лейтенантът и мъжът до него, който говорел перфектен френски език, оживено разговаряли, седнали под дърво край пътя.
	— Добре, но как се озова в този повреден автомобил на това затънтено място. И какво прави човек като теб в Солун — не можел да скрие учудването си баща ми.
	Двамата с него били завършили история на изкуството в Париж. През студентските си години делели една и съща студентска квартира в Латинския квартал край Сена. Като повечето момчета от аристократични семейства, през свободното си време се занимавали с езда и фехтовка. Били неразделни и в учебните зали и в спортните състезания, и в нощните похождения.
	— След като завършил образованието си, баща ми се завърнал в Ница, за да поеме от възрастния ми дядо грижата за семейното имение. А Томас Мотц, така се казвал приятелят му, се върнал в Германия, където бил роден и започнал да се занимава с научна дейност към един от отделите на Берлинския музей. Гостували си от време на време, като не пропускали случай да премерят сили и майсторство във фехтовалната зала, да пояздят или да отидат на лов. Когато пък Томас идвал на гости в родната къща на баща ми, разказвал му за работата си в музея и споделял проблемите, които го вълнували в научната му дейност. Двамата ожесточено обсъждали, спорели и търсели нови идеи. И така до започването на войната. Светът, както знаете, се обърнал на сто и осемдесет градуса. Нищо, а и никога вече, нямало да бъде както преди. Животът разделил двамата приятели, докато съдбата, следвайки своите странни приумици, не решила да ги събере отново на това място. Но да се върна на разговора им.
	— Всъщност, няма нищо необикновено — започнал разказа си Томас — когато армията завладява нови територии, едни от първите подразделения, които навлизат в тях, са специални групи на Аненербе, съставени от експерти в областта на изкуството, археолози и историци. Тяхната задача е да вземат всичко ценно от местните музеи, галерии, библиотеки, църкви и манастири, да го опишат и да организират транспортирането им до Германия. В дългосрочен план, хората от тези групи трябва да установят връзки с местното население, с цел изкупуване от частни лица на всичко онова, което преценят, че притежава висока историческа, художествена и културна ценност. Като сътрудник на Берлинския музей и експерт по история на изкуството, след като ме мобилизираха, попаднах в една от тези специални групи. Аристократичният ми произход и връзките на моето семейство ми осигуриха офицерски чин и длъжността на командир на такава група. Избрах Солун от няколкото възможности, защото е пристанищен град, освен това е и врата към вътрешността на Балканския полуостров. Такова местоположение е голямо удобство при събирането и транспортирането на експонатите.
	— Както знаеш Ален — продължил Томас Мотц — градът се намира в регион, богат на културно-исторически ценности от най-древни времена.
	— Имам един въпрос — прекъснал го баща ми. Ти казваш, че изкупувате от местното население всичко, което прецените, че представлява голяма историческа ценност. Откога сте започнали да купувате това, което може да вземете насила?
	Томас Мотц се усмихнал и с поклащане на глава обяснил:
	— Инструкциите, които получихме, бяха недвусмислени. Никакво плячкосване, мародерство и грабежи. Това би било грешка и единственият резултат ще бъде, че хората ще изпокрият и дори заровят всичко ценно, което притежават. От друга страна, плащайки щедро за тези предметни ценности, които получаваме, ние правим така, че те сами идват при нас, за да им ги купим.
	След тези думи, баща ми не могъл да прикрие иронията си:
	— Не само плащате, но и плащате добре? Ще се разнежа от умиление. Ти ще го изкараш, че Аненербе и СС са като благотворителна организация. Ето защо Германия ще загуби войната. Хора като вас ще я разорят.
	— Е, не точно — усмихнато отговорил Томас Мотц. — Има и уловка, разбира се. Що се отнася за войната, ние вече почти сме я загубили. А уловката е: хората не вярват в нашата валута и отказват да я приемат. Всичко, което купуваме, плащаме с британски лири и долари. Фалшиви, разбира се. Разработен е широкомащабен план за саботиране на икономиките и подкопаване на доверието в паричните единици на Англия и САЩ. Дейността ни е част от този план. Затова нашите групи разполагат с неограничени пълномощия и финансови средства. Командващите от всички родове войски, армейските и гражданските служби са длъжни да ни оказват пълно съдействие. А когато става въпрос за изпълнението на проектите на преките ни задължения да се подчиняват на нашите нареждания. Имаме специални служебни пропуски от Аненербе — аз съм шеф на организацията за Гърция и отговарям за всички придобити антики. Тези карти ни гарантира тази толкова голяма власт, подписани са лично от Хайнрих Химлер и подпечатани с личния печат на Адолф Хитлер. Сигурно вече не е голяма тайна, но считам, че след това, което отмъкнахме в тази война, именно той вече притежава една от най-големите колекции антики и антични монети. Лично аз му поднесох, във Волфсшанце — извинявай във „Вълчата бърлога“ на Фюрера, копието, с което е бил прободен Христос от римския центурион. Много негови притежатели предимно императори са смятали, че който го притежава, е непобедим. Съмнявам се вече, дали тази традиция, няма да бъде прекъсната именно от майн Фюрер, който вярва до лудост на тези неща…
	— А какво ще стане, когато хората, на които плащате с фалшива валута, разберат, че ги мамите? — попитал баща ми.
	— Войната сигурно скоро ще свърши. Тогава в цяла Европа хората ще имат нужда от налични пари за закупуване на неща от първа необходимост, за възстановяване на разрушената си собственост, за започване на производство или търговска дейност. Произведенията на изкуството не хранят. Затова и всички предпочитат сигурната валута. Парите, които вземат от нас, не ги харчат, дори не ги показват от страх, то и няма за какво. Крият ги и чакат края на войната. Чак тогава сигурно ще разберат, че са фалшиви.
	— И тогава какво? Истината ще излезе наяве.
	— Тук грешиш. Като ти казах, нашата дейност е дълбоко засекретена. Аз и хората ми никога не сме обличали своите военни униформи. Официално сме швейцарски граждани, търговски представители на фирма за производство на селскостопанска техника и инвентар със седалище в Берн. Това прикритие ни позволява безпроблемно да пътуваме, закъдето се наложи и дискретно да вършим своята работа. Хората свикнаха с името на фирмата, изписано върху нашите камиони и престанаха да ни забелязват, което е и целта ни. Чувството на неприязън и дори открита омраза към германците се превръщаше в доверие и симпатия към служителите на „швейцарската“ фирма. Не забравях на празници да наредя да раздадат на всяко дете по парче марципан. Това се помнеше дълго. Хората приемаха за нормално това, че представителите на такава богата държава проявяват голям интерес към произведения на изкуството и са склонни да плащат големи суми дори за неща, които никой тук не смята за някаква ценност. Планът бе обмислян и подготвян месеци наред. След войната, появата на толкова големи количества фалшиви лири и долари навсякъде из Европа ще разклати доверието в паричните единици на Англия и Америка. Ще настане страхотна паника. Дори и тези, чийто пари са истински, ще гледат да се отърват от тях. Това неминуемо ще се отрази на валутните пазари и световните борси. Лавината вече е задвижена. И никой няма да може официално да обвини за това хитлеристка Германия. Малък реванш, за една изгубена война, но все пак е нещо.
	— Добре сте го планували, но ако приемем, че бяхте спечелили войната, какво щеше да последва.
	— Тогава на фона на дестабилизираните лира и долар, германската райхсмарка щеше бързо да възстанови доверието към себе си и да ги измести от световните пазари. Както ти споменах, никой няма да ни свърже с предизвиканата криза, а и нали знаеш — победителите не ги съдят, или по-точно казано, няма кой да ги съди.
	Двамата мъже се загледали към пътя, където шофьорът отново се беше захванал със спуканата гума на автомобила, а френските разузнавачи пушеха и разговаряха.
	Отварянето на вратата прекъсна графа, младото момиче влезе в хола, като буташе пред себе си количка за сервиране, пълна с ястия, салати, студени и топли ордьоври. Беше и казано, предварително, в колко часа да поднесе вечерята. Сервира професионално, пожела им добър апетит и тактично се оттегли. Никой не посегна към храната. Чакаха графът да продължи историята.
	— Как се случи така, че се озова на този път и в тази повредена кола — попитал го баща ми. — Ако на вас се беше натъкнал някой от другите разузнавателни патрули, сега вече щяхте да сте в щаба за разпит.
	— Едва ли — отвърнал Томас. Както ти казах, ние официално сме швейцарски граждани. Документите са ни перфектно изработени и се съмнявам, че някой би се усъмнил. Но, наистина е късмет, че съдбата е решила да ни срещне отново. Очаквахме, че ще дебаркирате чак утре. Всички заминаха, а аз и шофьорът ми останахме, за да изпратя последния камион късно снощи. По-безопасно беше да пътува през нощта, макар че кой би се заинтересувал от земеделския инвентар, който превозва. Истинският товар — червено фигурна керамика, мраморни бюстове и части от барелеф, бяха добре скрити под сандъците с резервни части за машините. През целия вчерашен ден пристигаха пратки, които трябваше да бъдат натоварени. Мое задължение беше да проверя дали описите са пълни и дали всичко е добре опаковано. Към един часа през нощта бяхме готови и товарът потегли към София, откъдето със самолет трябва да бъде транспортиран за Берлин. Аз не бях спал две нощи. Шофьорът ми също беше уморен. След като през деня беше помагал в опаковането и товаренето реших, че е по-добре да си отспим и да тръгнем рано тази сутрин. Така нямаше да се срещнем с теб, ако не беше спуканата гума на автомобила. Ето че както виждаш, във всяка ситуация си има и минуси и плюсове.
	— И сега оттук накъде? — продължил разговора баща ми.
	— Пътуваме към София, където трябва да се кача на същия самолет и да придружа товара до Берлин. Ако трябва да отговоря на въпроса ти в по-широк смисъл, вероятно ще трябва да помисля как да уредя живота си след войната, но тук има твърде много неизвестни. А ти какво мислиш да докладваш на своето командване.
	— Това, че край моста сме се натъкнали на двама швейцарци, претърпели авария на път към София, където отиват по работа. Нищо особено не се е случило.
	Отново погледнали към пътя, където е помощта на двамата французи шофьорът бе успял да свали спуканата гума, да постави резервната и сега му оставало само да затегне гайките.
	— Колкото и да ми е приятно тук, ще трябва да тръгвам. Денят напредва, а мен тепърва ме чакат някъде около триста километра път. Преди да се разделим обаче, искам да ти дам нещо.
	Томас Мотц бръкнал в някакъв вътрешен джоб на якето си и извадил неголяма брезентова торбичка. Подал я на баща ми е думите.
	— Искам да ти подаря това като спомен. За нашата среща и доброто ни приятелство! Война е! Не зная дали ще доживеем да се видим отново. Затова те моля да не ми отказваш.
	Баща ми взел торбичката, като забелязал, че е доста тежка. Развързал връвчицата, пристягаща я в горния край и погледнал вътре. Зениците му се разширили от учудване.
	— Какво по дяволите е това — успял накрая да промълви с развълнуван глас.
	Торбичката била почти догоре пълна със златни, сребърни и бронзови монети. Те имали странна форма. Били изпъкнали и приличали на долната част на лъжичка за чай, на която липсвала дръжката. Той знаел, че монети с такава форма са отсичани и са били в обръщение по времето на византийската империя. Даже имал няколко подобни екземпляра в семейната колекция. Толкова много и толкова добре запазени, обаче, виждал за първи път.
	— Откъде имаш това съкровище? — го попитал той.
	Германецът наблюдавал реакцията на своя приятел с лека усмивка. В семействата и на двамата колекционерството било традиция, която се предавала от поколение на поколение. И двата рода притежавали сбирки от картини, скулптори, оръжия, порцелан, ръкописи, книги, монети и бижута. Той знаел, че Ален дьо Мюли може в пълна степен да оцени истинската стойност на това, което вижда в момента.
	Томас Мотц продължил:
	— Нали ти казах, че изкупуването на предмети с историческа и художествена стойност беше основно задължение за мен и моята група. Веднъж споменах пред собственика на къщата, в която бях на квартира, че се интересувам от старинни предмети и произведения на изкуството.
	Между другото, въпросната къща се намирала в покрайнините на града, съвсем близко до моста, край който се срещнали.
	Видял как в този момент в очите на домакина му блеснало алчно пламъче. Той го поканил на долния етаж, където живеел с жена си и двамата си сина. Масата, на която седели, била застлана с чиста покривка. Домакинът донесъл бутилка узо, две чаши и кана студена вода.
	— Тук трябва да кажа — пояснил Томас — че познанията по старогръцки, които учителите почти насила ми наливаха в главата, се оказаха изключително полезни при контактите ми е местното население. Отначало, трудно можех да разбера и обясня думите в един разговор. С течение на времето, контактувайки с голям брой хора, значително подобрих произношението и обогатих речника си. Като цяло се справях доста добре.
	Та седял той с неговия домакин, отпивали от ароматната напитка и си приказвали за времето, цените на пазара, за риболов и реколтата от маслини тази година. По тези места хората никога не пристъпвали направо към деловата част. Трябвало да проявяваш търпение и такт, за да стигнеш до съществото на разговора. В случая, тази същност се оказала брезентова торбичка, подобна на тази, която подарил на баща ми. Когато събеседникът му изсипал съдържанието от монети върху бялата покривка, Мотц реагирал точно като Ален, когато видял подарената му. Хазяинът обяснил, че намерил монетите преди около четири години, когато копаел основите за новата къща на свой роднина в едно съседно село, на около тридесет километра на север от Солун. Монетите били скрити под един камък, лежейки в земята, в торбичка, която с времето вероятно била изгнила и се разпадала. Другите работници отишли да обядват, а той останал да укрепва вече започнатия изкоп. Така никой не разбрал за късмета, който го споходил. Увил монетите в кърпата, която връзвал на главата си, за да го предпазва от слънцето и ги скрил в торбата с дрехите си.
	След като разказал историята, попитал наемателя дали иска да купи тези монети, като го увещавал, че сигурно са много скъпи и ценни. Томас попитал за цената, която би поискал за тях. Отново видял същото алчно проблясване в очите му. Домакинът назовал доста висока сума и явно останал много учуден, че той приел, без да се пазари. Там хората били свикнали да се пазарят и за най-дребните неща. Мотц се качил до стаята си, извадил от желязната преносима каса необходимата сума пари, слязъл отново долу и пред него преброил парите. Прибрал монетите в торбичката и изчакал хазяина, пред него, да преброи купчинката е банкноти. След като се уверил, че всичко е наред, домакинът вдигнал отново наздравица. Очевидно доволен от успешната сделка, той продължил разказа си за съдбата на неочакваната си находка.
	Наскоро, след като се върнал в Солун му потрябвали доста пари, за да направи нов обор за животните си и да погаси стари свои дългове. Тогава отделил половината монети и ги занесъл на свой съсед — богат местен търговец и лихвар. Двамата дълго се пазарили, докато накрая, притиснат от нуждата, той се съгласил с цената, която му предложил търговецът. Поискал да знае дали ако откупи обратно другата половина от монетите от съседа си лихвар, чужденецът ще му плати за тях същата цена, каквато платил току-що. Когато Томас му отговорил утвърдително, за трети път тази вечер, видял в очите му да проблясва искрата на алчността. На другия ден, Мотц описал монетите, опаковал ги и вписал сметката във формуляра за разходите. Заедно с други предмети ги пратил с поредния транспорт за Германия. Оттогава минали два месеца и той, ангажиран с други неща, почти бил забравил за разговора с хазяина. Затова останал много учуден, когато предишната вечер, след като се прибрал в стаята си, домакинът почукал припряно на вратата и с нервен шепот го попитал дали държи на уговорката им от преди два месеца. Томас го пуснал да влезе и след като си припомнил за разговора им за другата половина от монетите, отговорил утвърдително. Тогава гърка извадил от джоба си торбичка, подобна на предишната и му я подал. Така и не казал как си е взел обратно монетите от лихваря. Почти заспивайки от умора, на светлината на газената лампа, Томас набързо прегледал монетите и без дори да ги преброи, извадил пари и му платил обещаната сума. Селянинът стиснал парите в потната си ръка и като промърморил някакво пожелание за приятни сънища, набързо се измъкнал в мрака на коридора. Томас пуснал резето на вратата, слушайки как стъпките на мъжа отекват надолу по стълбите. Заключил монетите в касата си и се строполил на леглото, както си бил с дрехите. Спал непробудно до изгрев-слънце. Приготвил се набързо и потеглил с шофьора, но стигнал едва до канавката при моста.
	Лейтенант дьо Мюли бил преодолял първоначалното си смайване и с интерес заразглеждал монетите, като се стараел да държи така торбичката, че да не бъде видяна от мъжете на пътя. И докато се наслаждавал на изображенията върху малките кръгчета със странна форма, една фраза, казана от Томас Мотц, започнала да отеква в съзнанието му.
	— Правилно ли те чух да казваш, че искаш да ми подариш цялото това съкровище — запитал Ален.
	— Разбира се, чу ме правилно. Виж, помисли си, ние губим войната. Аз летя за Берлин, без изобщо да знам какво ме очаква там. Нямам представа какво би било бъдещето ми в една победена и разграбена Германия и дали изобщо ще го доживея. Ти си от страната на победителите. Твоят шанс да оцелееш и да се върнеш към нормалния начин на живот е много по-голям. Докато седяхме тук и разговаряхме осъзнах, че съдбата ни е срещнала с определена цел. Разбрах, че трябва да постъпя именно по този начин. Да не говоря за благодарността си, че ме оставяш свободно да продължа пътя си. Аз на твое място бих постъпил по същия начин, но това не ме прави по-малко признателен.
	Той се усмихнал и продължил.
	— А и какво е една шепа монети между стари приятели.
	— Но, тези монети със сигурност струват страшно много пари.
	— Да, наистина страшно много и то в долари. При това всички до един — фалшиви. Както ти казах, тези пари се изразходват по наша преценка, така че винаги мога да разхвърлям сумата между други покупки и никой не би се усъмнил, че съм заделил нещо. Още повече че няма как да се разбере за тази сделка. Вчера, през нощта, изпратих и последния камион, както ти споменах. С него заминаха и инвентарните описи на ценностите. Съдбата очевидно си знае работата. Нека, ние простосмъртните, да не и пречим. А и едва ли вече някой ще ми държи някаква сметка. Сега ме извини приятелю, но е време да тръгвам. Виждам, че шофьорът ми е готов с колата и няма смисъл да се бавя повече. Чака ни доста път. Бог да те богослови, дьо Мюли!
	— Бог да те закриля, драги ми Томас — отговорил Ален дьо Мюли.
	Баща ми завързал връвчицата на брезентовата торбичка с монети и я прибрал в кожената командирска чанта, висяща на рамото му. Двамата мъже се изправили, прегърнали се отново и тръгнали към спрелия автомобил. В главите им се въртял един и същ въпрос, дали някога съдбата отново ще е така благосклонна да ги срещне живи и здрави или мелницата на войната ще ги погълне и раздели завинаги.
	Загледал се във вдигащата облаци прах кола, докато тя се скрила от погледа му в далечната гора…
	Графът тъжно продължи:
	— Баща ми никога повече не видял Томас Мотц. Макар че го бе търсил след войната години наред, никой нямал информация за него. Дори не разбрал дали е стигнал София или Берлин. Всички архиви за тези групи били унищожени.


>	14

	Мъжете в огромния хол останаха замислени от току-що чутата история. Никой не отронваше и дума. Масата бе останала така, както бе сервирана, без никой да е хапнал от множеството блюда. Графът наруши мълчанието с думите, че неслучайно разказва историята с такива големи подробности. Слушал я от баща си десетки пъти, като всеки път е добавял по нещо ново към спомените си от онова време.
	— И сега най-интересното и зловещо нещо, заради което навремето, когато почина баща ми, побързах да се разделя с тези монети. Исках да ги продам колкото е възможно по-далеч, дори на друг континент. Причината е, че — той спря и си пое дълбоко въздух — гъркът, от когото Томас Мотц купил монетите, имал двама сина. Единият, по-малкият син, е днешният престъпник, прочул се по цял свят с името Янус или както и да се казва този човек. По неясни за мен пътища той е разбрал, че те се намират в семейната ни колекция и оттогава няма мира за мен и семейството ми. Иска на всяка цена да ми ги отнеме. Убедих се, че нищо не е в състояние да го спре. Затова предпочетох да ги продам на моя приятел господин Уверих, на хиляди километри от мен. Мислех, че с това нещата ще приключат, но явно съм се лъгал. Господин Николов е свидетел, че преди дни се опитаха отново да проникнат в графството, чрез взлом.
	Жан Емануил кимна в знак на потвърждение. Въпреки че се стараеше да следи внимателно разговора, мислите му бяха насочени изцяло върху златната монета. Не се въздържа и попита дали не може отново да разгледа класьорите. Първите четири разгледа доста набързо, докато слушаше господин Уверих да разказва колко години търсене му коства и най-вече пари му е струвала тази колекция.
	Жан забеляза още няколко фалшиви монети. На три от тях, по страничния ръб личаха, макар и невидими с просто око, изпилявания на заготовката при отливане. Антични римски монети, не са се отливали! На други две нямаше от нужните детайли върху изображението на буквите. Те обикновено липсваха, когато монетите са отсечени на машина, а не на ръка по античния метод. С преса, механична, ударът е много по-силен и не се получава това приплъзване на метала, което се получава при удар с чук, от човешка сила. Между нумизматите това приплъзване се нарича — стрела. Това бе и един от многото знаци за автентичност. Състаряването също беше доста примитивно нагласено. В този момент не намираше за нужно да се задълбочава толкова в такива подробности. Жан познаваше няколко сериозни колекционери в България, всеки един от които имаше далеч по-внушителна колекция. Сдобиваха се с монетите на цена, в пъти по-ниски от аукционните. Имаха и по-добри, и по-редки, и в качество и в количество монети. Може би, точно това дразнеше европейските и американски колекционери — много. Те се опитваха да лобират, по всевъзможен начин пред заинтересованите институции в България, да се забрани — унищожи колекционерството. Целта бе, монетите от балканския регион да отидат, в малък брои местни богаташи които да диктуват износът им зад граница. След това да продават с многократна печалба на аукционни къщи и западни колекционери. Принуждаваха законно да се преследва колекционерството и да се насърчава контрабандата с антики. Той дълбоко се надяваше, че българската държава, (дано вече не е късно) няма да изостане в това, което всички други държави от векове поощряват. Отново взе първия от големите класьори. Облегна се на дивана, за да не го видят, че толкова продължително оглежда отново монетата. Не издържа и извади от джобчето на класьора една от сребърните коруби. Разглежда я около минута, след това я върна на мястото й, и доволно кимна към всички. Веднага след това извади и златната монета на Цар Йоан Асен II. Оглежда я дълго и внимателно от двете страни. Бе чел, слушал и знаеше много за тази монета. Знаеше, че след основаването на Българската държава през 681 г. основно разплащанията на нейна територия продължавали да се извършват предимно с византийски монети. Становището на повечето нумизмати, изучаващи монетите от този период бе, че златната монета, хиперперон-перпера или златица, както още я наричаха, е от първите, които отсича българският цар Йоан Асен II (1218–1241) през 1230 г. Предполага се, че е сечена е в чест на победата при Клокотница над епирския деспот Теодор Комнин Дука, обявил се за император на Солунската империя. Какво представляваше самата монета. На лицевата страна е изобразен Исус Христос прав в цял ръст с дълги коса и брада, а около главата е с нимба (ореол), с кръст. Вътре, във всяко от виждащите се рамена, са поставени по пет точки. Христос е облечен с хитон. В лявата ръка държи евангелие, а с дясната — благославя пред гърдите си. В полето на монетата от двете страни са изписани инициали на кирилица — букви от славянобългарската азбука. На обратната страна на монетата, пък, е изобразен Царят, отдясно, а отляво — св. Димитър, в цял ръст, държащ меч в лявата ръка, а с дясната — коронясващ Царя. Св. Димитър е голобрад с нимб, облечен с войнишка туника, ризница и наметнат с мантия. И в двете полета има вертикален надпис на кирилица. Владетелят е със стема с пропендули (вид корона с висулки от двете страни) и къса брада. Облечен е в маниакион и дивитисион — царски одежди. Дясната му ръка е поставена пред гърдите. Златото е осемнадесет карата и тегло четири цяло и тридесет и три грама. Диаметър тридесет милиметра, рядкост — уникат. Е, не съвсем. Жан Емануил си припомни и пукнатината на музейния експонат. А също и дупката, която се падаше над главата на Св. Димитър и съответно — по-близко до лявото стъпало на Христос от обратната страна.
	Друг е въпросът, че нумизматите бяха разделени на два противоположни лагера относно това дали е автентична самата монета. Едните от тях, начело със самия откривател (голям наш нумизмат и директор на Археологическия музей в София по това време — Тодор Герасимов), който я придобил чрез размяна срещу други антични монети от Девненската находка в средата на трийсетте години на двадесети век. Монетата, предполага се, че била намерена в днешна Хърватия и предложена за размяна лично на Герасимов. Това станало с одобрението на Народното събрание и на министър-председателя на България. Директорът заминал и осъществил сделката. Тази история е публикувана многократно през годините и в различни интерпретации.
	Жан Емануил си бе задавал няколко въпроса относно нея и преди. Неслучайно бе най-обсъжданата и спорна българска монета. Защо от XIII до XXI век е намерена само една-единствена монета от този тип? Защо само този, от всички други български царе, е сякъл златни монети? Никой друг европейски владетел от същата епоха, с изключение на императора на Византия, няма златно монетосечене. Защо тя е плоска, а не корубеста? В момента се потвърждаваше твърдението, че при изправянето се е спукала. Вторият екземпляр пред него бе корубеста монета, здрава и без дупка. Златото с такъв висок карат при тази дебелина е нормално да се спука при натиск, било от слягане на почвата или намеса на човешка ръка. Бе чувал някъде да се твърди, че е направена на преса, а не отсечена с удар от чук, каквато е била технологията през XIII век. Съвременните учени имаха различни хипотези относно огънатия или корубест начин на сечене на този вид монети. Едни предполагаха, че металните ядра, които са изваждани от ментален лист с нещо наподобяващо замба, са се приготвяли предварително във формата на голи коруби, след което е отсичан монетния печат. Други твърдяха, че всичко се е отсичало заедно, но как точно се е случвало това и до днес никой категорично не може да каже. Друг аргумент бе, че е нарушен канонът при изобразяването на сцената с коронясването на Царя от Св. Димитър. Той повелява, че властта на царя идва непосредствено от Бог и не може Светия да бъде посредник в предаването и по време на коронясването. Тук, обаче, съществуват и отклонения в канона. Жан пак се върна в мислите си на първия довод. Никой не прави матрица само за една-единствена монета. В този момент този довод се изпари на пух и прах. Защото в ръката си държеше втори екземпляр. При това беше очевидно, че изображението върху лицевата страна на монетата е различно от това, което толкова пъти бе съзерцавал на снимки или в Националния археологически музей в София. Това означаваше, че е била изготвена поне още една матрица, а това пък беше сигурно доказателство, че е пусната цяла емисия монети. Защото основен принцип в нумизматиката е, че докато от даден тип монета е известен само един екземпляр, то автентичността и е поставена под съмнение. Ето защо откриването на втора златна монета на Цар Йоан Асен II бе от такова голямо значение за българската история и нумизматичната ни наука. Не бе и маловажно обстоятелството, че и хората от държавна сигурност също бяха убедени в това. Вече разбра какво е това толкова важно нещо за националната история на България, за което му бяха споменали. Неслучайно, в българската нумизматика, това бе монетата, предизвиквала най-много спорове. До днес.


>	15

	Докато продължаваше да разглежда златицата, Жан Емануил не чу кога господин Уверих убеди графа да остане да пренощува в неговата къща. Естествено, поканата се отнасяше и за него. Сепна се, едва когато Жули и Сийд станаха и си взеха довиждане, с уговорката, на следващия ден да ги вземат оттам с бронирана кола на банката, за да занесат куфарчето с ценности на графа до трезора на Банк ъф Америка. Погледна часовника си. Часът беше двадесет и два и пет минути. Уверих беше прав. Нямаше смисъл да се рискува и по тъмно из града да се носи куфарче с ценности за милиони евро. Без значение дали щяха да отседнат в сина на графа или в хотел, рисковете щяха да бъдат еднакво големи. Жан Емануил се сепна, като се усети, че вече държи в ръката си повече от десет минути златната монета. Прибра я обратно в класьора, затвори го и го остави върху другите на масата.
	На осветената площадка, пред входа на къщата, се виждаше как Жули и Джон Сийд се качват в лимузината и шофьорът потегля към портала. Якоб Уверих се обърна наляво, както си стоеше и натисна някакво копче на панела, монтиран дискретно на колоната до него. Желязната врата започна безшумно да се отваря. Около минута беше нужно до пълното отваряне на двете крила и все още се виждаха стоповете на колата. След като изчака, да преминат през портала, той натисна съседното копче за затваряне. Изправи се веднага и отиде да съобщи на прислужничката да подготви две от стаите за гости. Жан Емануил и графът се бяха обърнали с лица към него.
	Никой не забеляза, как секунди преди да се затвори железният портал, две приклекнали ниско до земята сенки на мъже влязоха в двора на къщата и се скриха зад декоративните храсти отстрани на алеята. Двете фигури бяха на Клод Еспиноса и единият мъж от Рино.
	Другият гангстер седеше зад волана на джип „Форд-Експлорър“, паркиран не далеч от къщата. Моделът бе поръчков — висок, с предни и задни роубари, изработени от дебела неръждаема стомана. Отпред, над бронята, бе монтирана макара с телено въже за изтегляне на коли, но досега никога не бе ползвана по предназначение. Отзад пък имаше теглич, на който обикновено се закачаше каравана или нещо за дърпане. Той също никога не бе ползван. Мъжете от Рино бяха специалисти по шосейно магистрални и улични обири. Освен маските в джипа, имаха и хокейни каски, а в жабката и каучукови — отливки за зъбите като на боксьорите. Освен това разполагаха и със специални тръби, направени от молибден, много здрави за по-безпроблемен удар по калено стъкло. Отпред на тръбите имаше вградено керамично топче. До сега не се беше случвало да повтарят удара с подобен инструмент, независимо дали то е на кола, бус или камион. Начинът им на действие бе следния. Челен удар или рязко спиране пред набелязаната кола. Тегличът или предната макара на джипа, се забива като таран в нея. Всичко ставаше за не повече от десетина секунди, от началото до края на обира. Янус знаеше за техния начин на работа, защото и друг път бяха работили за него. Фед Мънкис и Дани Блу бяха инструктирани, щом пристигнат в Сан Франциско да се свържат с Клод Еспиноса и на всяка цена да „пресоват“ колата, която той им посочи.
	След няколко часа шофиране, минавайки напряко през Сакраменто, джипът спря на сто метра от желязната ограда на имението на господин Якоб Уверих, а зад него паркира колата си и Еспиноса. Докато чакаха, обмислиха подробно целия план за действие. Накрая, стигнаха до следното решение: когато се отвори портала и се подаде предницата на колата Еспиноса и Дани Блу да са от дясната страна, готови да дадат знак на Фед Мънкис, който ще чака зад волана на приближилият се вече Форд. Той трябвало да потегли и с предницата да блъсне лимузината точно в колонката между двете врати. Така колата щеше да бъде блокирана както в ляво от рамката на портала така и от дясно от предницата на джипа. Те, от своя страна, ще дотичат до тях и ще вземат куфарчето, което Янус им бе наредил да откраднат. Еспиноса видя, че графът го носи още на летището и бе докладвал на шефа си. След това бе планирано да се отправят към Лос Анджелис. Планът беше пост и ефективен, използван многократно, затова и тримата единодушно се съгласиха с него.
	След близо четири часа чакане, щом порталът започна да се отваря, Еспиноса видя през процеп в оградата, че в къщата на осветения партер са Жан Емануил, графът и още един човек. В лимузината се качиха други двама мъже от летището, но не и тези, които му бяха наредили да обере. Значи, куфарчето оставаше вътре в къщата — помисли той светкавично. Веднага размаха ръце към Фед Мънкис като знак, че операцията се отлага. От своя страна, те двамата приклекнаха до отварящата се врата, като ги прикриваше мракът. Оттам преминаха незабелязано до задния десен калник на излизащата лимузина, която се забави няколко секунди преди да потегли по тихата уличка. Порталът бе доста масивен и едва ли щеше да поддаде, ако го атакуваха директно с джипа, когато вратата се затвореше. Със сигурност от удара щяха да разбудят половината квартал, а резултатът може би, щеше да не е в тяхна полза. Точно сега полиция най-малко им трябваше. Затова приклекнали, бързо се вмъкнаха в къщата и се скриха зад храстите вътре.
	Еспиноса каза на Дани Блу да изключи телефона си, за да не светне дисплея в тъмното или вибрацията да привлече кучетата, ако, разбира, се има такива. За техен късмет, Уверих обичаше повече разноцветните си рибки в аквариума, отколкото всяко четирикрако животно. Този път двамата трябваше да вземат бързо решение без предварителен план. Притесняваше ги фактът, че в този богаташки квартал почти всяка къща имаше алармена система. Повечето датчици по двора бяха автоматични и обикновено се включваха в нагласен от собственика час. Дани Блу се бе подвизавал в този район и информацията му бе достоверна. Решиха да изчакат още точно двадесет минути, докато очите им привикнат с мрака. След това да проникнат в къщата през плъзгащата се врата на хола на приземния етаж, където се виждаха другите мъже.
	След няколко минути, Якоб Уверих се върна при гостите си и ги увери, че стаите са приготвени. Попита ги дали желаят още нещо или да освободи прислужничката. Мъжете кимнаха отрицателно, бяха доволни от всичко. Жан Емануил продължаваше да мисли само за монетата на Цар Йоан Асен II. Графът, като че ли не чу питането, а подкани Уверих да седне до него. Взе своето куфарче в скута и започна да набира комбинацията за отваряне. След като нагласи шифъра той го отвори. Монетите бяха сложени в найлонови пликчета, които се затваряха отгоре с цип, като се плъзнеше палецът и показалецът по ръба на отвора. Всяка една бе в отделно джобче, за да не се търкат една в друга ако са повече.
	„Сигурно тези двадесет минути му трябваха на графа, преди да напуснем Флоа Орош, за да прехвърли монетите от дървените кутии в пликчета“ — помисли си Жан Емануил.
	В пликчетата имаше монети — гръцки, римски и византийски, които Жан Емануил бе виждал преди докато му бе разглеждал колекцията в замъка. Ауреусите от керамичното гърне бяха поставени в друго отделение на куфарчето, заедно с огърлицата. Освен това, имаше две златни фибули, златен венец, листата на който бяха точно копие на лавровите и златна статуетка на Херакъл, висока около двадесет сантиметра. Уверих се пресегна през дьо Мюли и подаде едно от пликчетата на Жан Емануил, като спомена, че такъв ауреус на император Комод вижда за първи път. Жан Емануил погледна монетата през пликчето и потвърди, че действително е много рядък екземпляр. Извади я и държейки я внимателно за гурта с палеца и показалеца на лявата си ръка. Винаги хващаше монетите по този начин.
	Рискуваше иначе върху лицевата и обратна страна на монетата да остави мазни отлагания от пръстите си, които след време се окисляваха под въздействието на въздуха и щяха да се появят тъмни петна. В дясната ръка държеше лупата си, предпочиташе да е от кристално стъкло и на местна оптична фирма с увеличение десет пъти. По-голямо от това увеличение, се ползваше за оценка на диаманти. Започна да оглежда монетата. Първо, почти винаги, откъм лицевата страна, като след това със средния пръст на същата ръка я завъртя плавно като я обратната от другата страна. Металът (златото) бе антично, отпечатъкът — ясен, зрънчестият кръг — почти пълен и от двете страни. Имаше, само едно „но“. Жан Емануил бе категоричен, че ауреусът е фалшив. Приятелските отношения, които имаха с графа, не му позволяваха да премълчи този факт.
	— А какво ви кара да мислите така? — попита дьо Мюли.
	— Първото и най-очевадно — започна Жан Емануил — е, че първата и третата, както и седма и осма букви върху аверса на монетата, не са в една ос на надписа.
	И започна да обяснява:
	— Известно е, че матрицата за отсичане на монети се е състояла от две части — горна подвижна за аверса, която се е държала с ръка и долна — неподвижна за реверса, която е била здраво закрепена към земята или дървена плоскост. И двете части са били изработвани от желязо. Античният майстор, когато започвал да изработва матрица, първо е гравирал портрета на императора. След това е очертавал с пергел или калем три концентрични окръжности, които му служели като ориентир при по-нататъшната работа. Първата и най-външна е бил така нареченият — зрънчестият кръг. Той се образувал от допрени една до друга точки като зрънца. Оттук е и името му „зрънчест кръг“. Другите две окръжности са били под него, на достатъчно разстояние една от друга, за да могат буквите от надписа да се съберат между тях и да се четат без проблем. Преди това, гравьорът е преценявал дали и къде да прекъсне тези две окръжности на място, (обикновено в най-горната част) където са косата, венецът или шлемът на императора. Никъде в долната част, където е шията, туниката или ризницата няма надпис. Той се изписвал винаги между двете очертания и никога не се излизало от тях, независимо дали нагоре или надолу. А тук погледнете — продължи и посочи Жан Емануил — първата буква е надолу, втората е в равнина с другите, а третата е по-нагоре. Същото се отнася и за третата и петата букви от името на императора. Това ми е достатъчно и не е необходимо да търся други признаци, за да съм категоричен, че тази монета е фалшива. Да не говорим, че златните монети в древността са били с много висока покупателна стойност. По тази причина изображенията върху тях се изработвали изключително старателно от най-добрите майстори гравьори в монетарницата. Всякакви неточности били недопустими. Както сигурно съм споменавал пред вас господа, дори да имам и един процент съмнение или само да се замисля, че монетата може и да не е истинска, аз не бих я купил никога. Графът възкликна изумен.
	— Казах ли ти Уверих, че моят приятел е страхотен експерт.
	Въобще, не помисли в момента колко пари е загубил от тази фалшива, „рядка“ монета.
	Жан Емануил се усмихна и каза:
	— Е, едва ли има още много неща, които ще научите от мен господа. Девизът — „Губиш пари, печелиш опит“ не е за подценяване! Надяваше се, че и този път съм ви бил от полза. Мосю графа няма да направи подобна грешка за напред, сигурен съм.
	— Драги ми дьо Мюли — продължи разговорът Уверих — ти спомена в разказа за твоя баща, че Хитлер притежавал внушителна колекция от антични монети. Никога не съм чул някой да говори за нея. Нито пък за това, какво е станало с нея след края на войната. Аз като един любопитен евреин искам да науча повече за това съкровище.
	Граф дьо Мюли се изправи и театрално с жест на ръцете каза:
	— Действително, малко преди руските войски да влязат в Берлин, тя е изчезнала и до ден-днешен не е открита, както и много други ценности. Стотици хора в Европа продължават да ги търсят — с усмивка заключи графът. От предишния ми разказ сигурно сте чули, че Томас Мотц лично е предал на Фюрера „Свещеното копие“. Няколко месеца правих допитвания, на различни места и попаднах на следа. Купих папка, с печат „Строго секретно“ от офицер на бившето Щази, който продаваше по малко информация, за да преживява, защото мизерната пенсия не стигала за лекарствата му и ето продължението. Със сигурност това, което мога да кажа и което е факт е, че генерал Патън изпраща елитен отряд в Берлин да търсят и открият съкровищата на Райха. Те се натъкват на бункер, който е в близост до „Бранденбургската врата“… пълен с антики. Знае се също, че в един от дървените сандъци, които откриват там е намерено на плюшена червена възглавница — върхът на копието, за което се смята, че римският центурион Лонгин е пронизал Исус Христос. Легендата гласяла, че всеки притежател на тази реликва считал себе си за непобедим. Притежавали са го много велики мъже дори и император Константин I. Хубавото е, че ние знаем за Томас Мотц, който го е връчил и как е попаднало в ръцете на Хитлер. Но, малцина знаят, че Патан е искал да го задържи лично за себе си. В момента се намира (не е ясно дали е оригиналът) в Америка, в музей като военен трофей от спечелената война. Може би, тогава този отряд от войници са намерили и античната колекция от монети на Фюрера, но за нея никой нищо не споменава в този доклад.
	В този момент в стаята влезе младата прислужничка. Обърна се към домакина и го попита дали може да си тръгва. Тримата бяха навели глави над стъклената маса и Уверих само махна ръка, в знак, че я освобождава. Момичето пожела лека вечер на всички и тръгна към плъзгащата се врата на просторния хол. След като излезе, отново я затвори. Оттам продължи по леко издадената тераса, която бе само на три стъпала от отъпкания чакъл на алеята, водеща до големия портал и малката врата до него.
	Тъкмо бе направила три-четири крачки по чакъла и спря. Дори не разбра какво се случва. Главата и се люшна силно наляво, ударена в дясното слепоочие от юмрука на Клод Еспиноса. Дани Блу я прихвана под мишниците, преди да се е свлякла на земята и я издърпа зад храстите. Остави я там да лежи в безсъзнание. Двамата мъже решиха, че е време да проникнат в къщата. Еспиноса бе взел плетената качулка от Фед Мънкис. Мислеше, че ще му послужи при нападението на лимузината по-рано край портала. Прецени, че сега е моментът да я използва, иначе щеше да се наложи да убие хората в къщата, които видят лицето му, за да не го разпознаят впоследствие. Дани Блу също сложи своята маска с три дупки: две за очите и една за устата. Леко приклекнали и скрити в сянката на колоните, те стигнаха до вратата. Бяха наблюдавали от коя от двете врати ще излезе момичето, защото не искаха да рискуват тя да се окаже затворена. Дани Блу плъзна вратата рязко и направи път на Еспиноса пръв да влезе с насочен към мъже пистолет „Смит и Уесън“ със заглушител. Заповяда им да дръпнат масата напред достатъчно, за да се освободи място, където да легнат на земята по очи с ръце на тила. Всички бяха вцепенени от внезапното нападение и никой не реагира на заповедта на Еспиноса. Пръв се изправи граф дьо Мюли, като отмести на страни куфарчето си от скута.
	— Това да не би да е маскарад от Хелоуин — опита се да каже той.
	В този момент, вече приближаващият се към него Дани Блу му нанесе два силни удара — единия в корема, другия в брадичката. Чу се силно изпукване на долната челюст и графът с трясък се строполи върху масата. За голямо негово щастие, тя не подаде и не се счупи под тежестта му, иначе последствията сигурно щяха да са фатални. Еспиноса се обърна към Уверих и го попита къде са копчетата за отваряне и затваряне на външния портал. След това каза на Дани Блу да завърже първо Жан Емануил, а след това и Уверих. Посочи му две от носещите колони в хола, които бяха на разстояние повече от пет метра една от друга. Накара ги да седнат на земята, за да не могат да се изправят, а така и движенията им щяха да се ограничат до минимум. Освен подсиленото тиксо, което Дани Блу беше взел от джипа и носеше във вътрешния джоб на якето си, той се подсигури допълнително. Отряза въжето на щорите от прозорците, като завърза с тях здраво мъжете. Не пропусна да им залепи и устите, с изключение на графа, който бе изгубил съзнание и едва ли скоро щеше да проговори. Клод Еспиноса излезе в коридора, водещ към стаите на къщата. След малко се върна с голям сак, в който Уверих държеше градинарски инструменти. Бе ги изсипал по средата на килера, без да се притеснява, че щатските полицаи, ще се досетят какво е сложил в него. Градинарски комплекти, поставени в такива сакове, имаше сигурно във всяка втора къща или кола на територията на САЩ. Дори да ги бяха спрели по пътя за рутинна проверка, едва ли биха погледнали вътре. Изсипа съдържанието на куфарчето в сака, като не забрави да сложи вътре и петте класьора с монетите на Уверих. Дани Блу, претърси чантата на Жан Емануил, но в нея нямаше нищо, освен бельо, ризи, лупи и няколко каталога за монети. След това, със заплашителен тон, предупреди вързаните мъже, че ако по някакъв начин полицията тръгне да ги преследва, ще намерят начин да се върнат и едва ли тогава ще им се размине по този безболезнен начин.
	Преди да натисне бутона за отваряне на портала, Еспиноса изпрати Дани Блу да провери състоянието на момичето. Каза му да я върже, след което да я пренесе в хола при другите.
	— Тя е в безсъзнание, но има стабилен пулс — каза Дани Блу, като я внасяше през вратата.
	— Остави я на земята и да изчезваме!
	Еспиноса натисна копчето за отваряне на портала. Когато се отвори докрай, той натисна съседното копче за затваряне и двамата се затичаха по алеята, за да излязат на тротоара, преди вратата да се е затворила пред тях. Цялата операция продължи не повече от няколко минути. Завиха на ляво, покрай оградата на къщата, като едновременно си свалиха маските. Стараеха се да вървят спокойно, докато стигнат джипа, в който зад волана ги чакаше Мънкис. Не искаха да привлекат вниманието на някоя случайно преминаваща полицейска патрулна кола. Дани Блу седна отпред, а Еспиноса със сака отзад.
	Извикаха почти едновременно:
	— Карай! Карай!
	— Накъде? — извика Мънкис.
	— Лос Анжелис — побърза да отговори Еспиноса. Обърна се и остави сака в отделението зад неговата седалка, като го покри с измачкан стар найлон, а отгоре постави резервната гума. Мънкис го гледаше през цялото това време в огледалото за обратно виждане. Дори при проверка, никой нямаше да се усъмни, че превозваха крадени ценности. Най-вече разчитаха на това, че ще имат преднина минимум четири-пет часа. За това време можеха да стигнат достатъчно далеч и да избегнат евентуално блокиране на пътищата. Първото правило, което спазваха, бе — „Не отивай там, откъдето си дошъл, а точно в обратна посока“. Знаеха, че със сигурност камерите са заснели джипа на кръстовищата, както и че е влязъл от северозапад на града и седем часа по-късно е излязъл югозападно в посока Лос Анджелис по щатската магистралата. За радост, стотици други коли бяха направили същото този ден. По документи, джипът се водеше собственост на фермер от Хюстън, щата Тексас — човек със скромно минало и още по-скромно бъдеще. Камерите заснемаха колите само отгоре и отзад с регистрационния номер и бе изключено да се види кой шофира или се вози вътре. А и докато полицаите разберат на кого е колата и кой е карал, щяха да минат дни, дори седмици. Никой от къщата също не знаеше с каква кола са дошли до там.
	В момента Клод Еспиноса имаше доста по-сериозен проблем. Не след дълго, полицаите щяха да намерят паркирания на стотина метра от къщата на Уверих, син Крайслер. С него той ги бе проследил от аерогарата до дома му. Умът му трескаво работеше. Не трябваше в никакъв случай ченгетата да се доберат до тази кола. Вътре имаше достатъчно уличаващи го неща, включително неговите отпечатъци навсякъде. Огледа се навън през прозореца. Виждаха се покрайнините на града. Видя светеща табела, на която пишеше, че след пет мили има бензиностанция на „TEXACO“.
	Каза на Мънкис да спре непосредствено след бензиностанцията в края на паркинга.
	— Ти да не си полудял! — изкрещяха почти едновременно двамата мъже отпред. Искаш да ни хванат ли?
	— Направи го, ако искате да отървете по двадесет години затвор за обир с взлом, плюс нападение срещу повече от един човек. Може и да извадите „късмет“, като попаднете на някой чернокож прокурор, които да види във вас престъпна група и веднага да минете по следващия член и параграф, който предвижда до живот без право на замяна или направо да ви изпрати да си „почивате на ел-фотьойла“. По този начин, ще бъде щастлив да отмъсти за прадедите си от Африка, които белите са малтретирали. Какво ли ви обяснявам, та нали сте били по затвори и съдилища знаете добре как се процедира с хора като вас. Има и по-лошо от това, надявам се, че се досещате. Дано само когато влезете вътре, не дочуят с какво голямо съкровище сте разполагали. Тогава горко ви. Докато не им дадете всичко, до последната златна паричка дори и вехтият сак ще ви вземат. Независимо дали те са още във вас или не, ще трябва всяка божа вечер да правите разни неща на босовете вътре в затвора докато не ги получат. Разбира се има и друг вариант. Изпълнявате ли всичко, което ви казвам, скоро ще забогатеем с по няколко десетки хиляди долара. Добре е да знаете, че Янус плаща добре за тези джунджурийки. А сега, трябва да се отърва от колата, с която дойдох, затова не ми пречете и противоречете повече.
	Двамата отпред се спогледаха.
	— Ти, да не би да се явяваш някакъв шеф на групата бе, приятел? — подигравателно и с иронична усмивка — подхвърли Фед Мънкис. — А за това, където ги говориш, не смятаме да се връщаме в затвора, без… теб. И на теб в панделата, ще ти задават същите тези въпроси по цяла нощ триста шейсет и пет дни в годината, ако нас прецакаш!
	— Да, но само аз знам как и къде ще получим парите. Янус даде задачата само на мен и не би се доверил на никого от вас. Вече сме заедно в кюпа, а това се нарича партньорство.
	Подминаха бензиностанцията и Мънкис спря джипа. Докато слизаше от него, Еспиноса се обърна и ги предупреди отново:
	— Без номера, момчета. След като се върна и вие „случайно“ не сте тук и сте забравили за мен, много скоро вече ще ви търси цялата полиция и щатски шерифи на Калифорния. Това обаче ще бъде по-малкия ви проблем, защото същевременно ще започне да ви търсят и хората на Янус. А той хване ли ви… Такова нещо не бих пожелал и на надзирателя, който ме тормозеше в затвора докато бях там. По-добре, вместо да си мислите лоши неща, пуснете аварийните светлини и вдигнете капака на двигателя. Скоро се връщам и ще е добре за всички нас да ви видя отново тук и да продължим напред — заедно!
	Като избягваше охранителните камери, със силно наведена към земята глава, Еспиноса се отправи встрани от бензиностанцията. Обикновено, там се намираха кабинките с телефони. Във всяка една имаше завързан с дебела верига телефонен указател. В две от тях той липсваше, но в третата стоеше, макар и доста скъсан и с липсващи страници и корици. Още в началото на първата буква А намери нужния номер — Американска автомобилна асоциация или както бе известна — трите AAA. Пусна три монети по четвърт долар. Знаеше, че разговорът няма да трае дълго и набра номера. На третото позвъняване операторът вдигна слушалката:
	„Служител от AAA Мърфи слуша. За по-добра връзка разговорът се записва! — Какъв е проблемът, господине“? — Знаеше, че на този номер се обаждат хора, само с проблеми и никога за нещо друго. Асоциацията имаше клонове в цялата страна. Срещу символична годишна такса от няколко долара, поемаха безплатно транспортирането на повредени коли. От всяка една точка на щатите до посочен от клиента адрес, плюс минимално допълнително доплащане.
	— Колата ми се скапа… умря на пътя — с леко дрезгав, подправен глас започна Еспиноса — адресът, на който се намира, е Сан Франциско… Бихте ли я откарали на кей № 13-С в Маями — Флорида. Оставете я на паркинга пред хангар 30–10.
	— Разбира се, господине. Продиктувайте ми номера на полицата. На ваше име ли се води колата? Номер на талона, книжка и осигурителен номер. Както и банкова сметка, от която ще си погасим допълнителните такси.
	— Нужно ли е всичко това? Много е късно сега, да търся тези документи.
	— Да, разбирам ви, но иначе може да ни карате да „крадем чужда кола вместо вас“.
	Бе заучена фраза, която служителят казваше вероятно по стотици пъти на ден. Еспиноса реши, да не губи време с излишен спор. Въпреки тази пълна отчетност, рискът му се видя по-малък, отколкото полицаите да намерят колата близо до къщата, където бе станал обира. Служителят, Мърфи едва ли щеше да направи компромис за него точно сега. Продиктува всички данни, като не забрави отново да каже, че бърза и колата му трябва спешно. Възможно най-бързо да я вдигнат и да му я доставят пред хангара. Служителят Мърфи го увери, че автомобилът ще бъде вдигнат до тридесет минути, след което веднага ще бъде транспортиран до посочения от него адрес в Маями — щата Флорида.
	— Мога да ви препоръчам наш сервиз — продължи той, — който е доста по-близо.
	Еспиноса го прекъсна и изстреля през зъби.
	— Само закарайте проклетата кола на посочения адрес — и затвори телефона.
	Върна се по същия път до джипа, като не забрави да се скрие отново от камерите. Мънкис затвори внимателно предният капак. Докато се качваха, Еспиноса погледна назад, зад седалката, за да се увери, че гумата не е размествана. Всичко си бе на мястото, така както го бе оставил. Мънкис попита дали всичко е наред, но вместо отговор Еспиноса му каза да пусне радиото и да намери местна станция с новини и музика. Двамата с Дани Блу се спогледаха и глупаво се ухилиха.
	Бяха изминали около петнадесет мили, когато видяха светеща неонова табела с надпис „Сакраменто в ляво към магистрала № — 680“. Клод каза да намали и да завие на това отклонение. Двамата мъже отпред, отново се спогледаха.
	— Грешната посока казваш, ние се връщаме. Този е заобиколен път.
	— Мънкис, карай към Сакраменто. Оттам ще хванем шосе № 50 през Карсън сити. На разклона при Фалон ще се включим по шосе № 95 през планините за Лае Вегас.
	— Та това е „Призрачният път“. Никой не минава по него — запротестира Мънкис. Само камъни, пустош и пясък стотици мили.
	— Нали щяхме да ходим в Ел Ей? — попита Дани Блу.
	— Не. Промяна в плана — отговори Еспиноса — отиваме при леля ми в Лас Вегас. Къщата е голяма, а и във Вегас е пълно с туристи. Ще бъдем напълно незабележими.
	— А какво общо има това с нас?
	— Като стигнем, ще разберете. Може би искам да ви направя богати… като взаимно си помогнем!
	— Мисля, че май че се досещам! — отвърна на свой ред Фед Мънкис.
	— Ти, луд ли си?! Искаш да обереш не който и да е, а страшилището — Янус? Дано поне парите си заслужават и по-важното е, да не попаднем в неговите ръце. След като замълча отново каза: — Че кой не иска да го направят богат?
	— Сега поне всички сме партньори с еднакъв дял, нали? — попита на свой ред Дани Блу!
	— Господ обича смелите — каза на свой ред Мънкис и продължи да шофира, без да превишава допустимата скорост.
	Усмихнат, Клод Еспиноса се отпусна на кожената седалка удобно, като въобще не затвори очи. Наблюдаваше пътя отпред, между рамената на двамата мъже, вече и негови съучастници. Подозрително лесно му се стори това тяхно съгласие, като се имаше предвид кои са и колко алчно говорят само за пари. Пресметна, че ще му бъдат само от полза. Продължаваше трескаво да мисли и да съставя план за предстоящите им действия. Сам нямаше как да се справи. Тези двамата отпред бяха част от плана му.
	След два часа шофиране, вече бяха навлезли в пустинята Невада. Еспиноса си включи телефона, който бе изключил още край къщата на Якоб Уверих. Същото направиха и другите двама мъже. Клод имаше осем входящи повиквания, всички от един и същ номер — този на Янус. Разкърши рамене, изключи телефона и каза да отбият отстрани на пътя. След като слязоха им каза да изтрият всички изходящи и входящи номера, както и гласовите повиквания и всички съобщения. После да нулират всички броячи. Същото направи и със своя телефон. След това извади батериите на телефоните и ги изхвърли в близката канавка. Отново потеглиха. След около шейсет мили стигнаха до дълбок каньон, над който минаваше мост, от там изхвърлиха и самите апарати. Знаеше наизуст телефона, който му бе необходим.
	В същото време Янус беснееше в къщата си в Солун. Никой не си позволяваше да не изпълни заповедите му, а немислимо бе, да не отговаря на обажданията му. След поредното позвъняване затвори телефона, запали лулата си и потъна в размисъл. Имаше не повече от три причини за това положение.
	Първо, да се бяха издънили и да ги бяха заловили от датската полиция.
	Второ, да бяха убити в престрелка с охраната на хора, които трябваше да ограбят. Ако са имали охрана, разбира се.
	И последната трета причина, която не му се искаше да си представи, бе, че бяха взели плячката за себе си. Алчността ги бе накарала да действат неразумно, като го прескочат и офейкат с неговото съкровище. Да го предложат евентуално на негов конкурент срещу повече пари. Обля го топла вълна, която започна от главата и усети, че кръвното му се повишава. Сигурно, може би имаше и четвърто, съвсем обикновено обяснение на ситуацията, за което за жалост не можеше да се сети в този момент.


>	16

	Жан Емануил започна пръв да се съвзема от първоначалния шок. Бяха минали не повече от десет минути, откакто ги бяха нападнали и ограбили и стресът отчасти беше започнал да преминава. Направи няколко болезнени за кожата около устните, издувания и накрая, с помощта на езика, избута лепенката от устата си. Графът, лежеше проснат на килима. Кръвта от раната на устата бе спряла, но той не помръдваше. Момичето бе също в безсъзнание. По нея нямаше видими рани. Уверих наблюдаваше Жан и направи същото с лепенката на устата си. Когато тя се отлепи от едната страна и увисна на дясната му бузата, той успя да си поеме въздух с широко отворена уста. С пресъхнало гърло Жан Емануил се обърна към Уверих и го попита дали е добре.
	— Да съм добре? Да съм добре? — повтори той. — Нито съм добре, нито бих могъл, след като ме обраха и убиха приятелят ми, а не зная дали това не се отнася и за клетото девойче — вече през сълзи каза той.
	Жан Емануил мислеше как би могъл да помогне в създалата се ситуация. В този момент телефонът на масичката до големия аквариум иззвъня. След петото позвъняване прекъсна. През следващите двайсет минути позвъня още два пъти. Жан си помисли, че някой упорито искаше да се свърже със собственика на дома и започна да се надява, че някой скоро ще ги освободи. Продължаваше да прави опити да се развърже, но това въобще не се получаваше, напротив, имаше чувството, че примката се затяга още повече. Накрая, ръцете му започнаха да изтръпват, от недостиг на кръв и той се отказа да прави повече опити.
	През следващия половин час не се случи нищо. Телефонът не звънна повече. Двамата с Уверих започнаха да се самоуспокояват, че рано или късно някой ще ги потърси, дано поне да е по-скоро. Жан Емануил се опита да води някакъв разговор, но Уверих почти не му отговаряше. Жан продължи да му говори. Попита дали знае как са постъпвали в древния Рим, когато са залавяли фалшификатор на монети? Уверих малко се оживи и го погледна въпросително — отговори: „Не съвсем“.
	— Когато са хващали престъпник, който изработвал или разпространявал фалшиви пари — например денарий — количеството, намерено в него монети, ги претопявали и метала го изсипвали в гърлото на престъпника.
	Уверих се замисли.
	— А чели ли сте някъде как са постъпвали с крадците, които крадели от домовете на хората…
	— Не, но съм чел какво са правели с джебчиите и крадците на кесии или стока по пазарите. Едва ли искате, точно сега да чуете подробности!
	— Напротив, искам и то много — настоя той.
	— Е, добре — съгласи се Жан Емануил, само защото искаше да води някакъв разговор в тази и без това тежка обстановка — На хванатия в кражба са му отрязвали и двете ръце до лактите, след което са ги връзвали с въже. Окачвали са му ги през врата като шал, след което са го пускали да си ходи, пред погледа на тълпата. В допълнение ще ви кажа, че това нещо се е случвало много рядко в онези времена с тогавашните строги закони. Всеки е знаел какво го очаква, ако посегне на чуждото, затова са предпочитали да просят милостиня и най-вече да работят, но не и да крадат.
	Това е то римското право и закони. И до ден-днешен се изучава в цял свят. Много от днешните правила са писани преди две хиляди години, очевидно от умни хора. Сега никой не ги спазва, защото няма закони…
	Уверих се беше обърнал към него със зачервени очи и още по-зачервено лице от повишеното кръвно.
	— Да, да, точно така ще постъпя и аз, като ги пипна тези убийци. — Изглеждаше като луд, който говори сам на себе си.
	Повтори репликата още веднъж. Почна да го повтаря за трети път и точно в този момент се чуха сирените на полицейски коли. По звука, Жан Емануил предположи, че са поне две и със сигурност според силата на звука се насочваха именно към дома на Уверих. След минута вече се звънеше и тропаше на външната желязна врата. Уверих и Жан Емануил започнаха да викат, колкото им позволяваха останалите сили и пресъхналите устни. След минути пристигнаха още два автомобила с включени сирени, сигналът на които бе различен от първия. Започна силно блъскане по желязна врата до големия портал. Кънтежите от ударите се чуваха поне на две пресечки от къщата. Най-после заварките на пантите се скъсаха и вратата се сгромоляса на чакълестата алея. Полицаите, с извадени пистолети, внимателно заоглеждаха първо двора. Сирените спряха. Само проблясваха, редувайки се червени, бели и сини светлини от колите пред къщата.
	— Насам, насам тук сме! — извика Уверих прегракнал от викането.
	После всичко се случи като на кино. Нахълталите полицаи попитаха дали има и други хора в къщата и започнаха да оглеждат първо двете тела на земята. Едното лежащо до масата — това на графа и другото — това момичето близко до плъзгащата се врата. На Жан Емануил му направи впечатление, че не бързат много да ги отвързват. Уверих събра сили и се разкрещя.
	— Какво правите, господин офицер отвържете ни!
	Тогава забелязаха, че един от униформените разговаря с младо момче на около двадесет и пет години, което беше влязло след групата полицай. Оказа се приятелят на момичето, което работеше за Уверих. Чакал я на среща, пред кино да гледат филм и след като тя не дошла навреме, позвънил в къщата. След като и оттам не вдигали телефона, се обадил в полицията. Той бил човека звънял толкова упорито в къщата.
	Малко след това в хола влязоха двама лекари, които започнаха да оказват първа помощ на пострадалите. Полицаите, освободиха Жан Емануил и Якоб Уверих. За тяхно щастие разбраха, от дежурния лекар, че техният приятел и момичето не са в толкова лошо състояние, колкото изглеждат. По-важното бе, че са живи. Един след друг започнаха да ги качват в линейките, които чакаха отпред на двора. Вече поуспокоен отведоха Уверих в съседна стая. Записваха показанията му, относно случилото се през изминалите няколко часа. Жан Емануил също бе разпитан. Екип от трима криминолози в бели гащеризони започна веднага да „обработват“ къщата. Единият снимаше с фотоапарат, другият снемаше отпечатъци, а третият търсеше нещо, наведен над пода. Направо като в криминален сериал. Жан помоли да се обадят на Жули. Искаше да му каже какво се бе случило и да го информира за баща му. След което да го помоли да дойде при тях в къщата, а оттам заедно да отидат при графа и момичето в болницата. Нощта щеше да е дълга.


>	17

	Бяха изминали приблизително шест часа откакто пътуваха по безлюдното шосе. Черният джип намали скоростта, освети с фаровете си светещата табела, на която с разноцветен неон бе изписано „Лас Вегас — Град на Удоволствията“. Градът бе още далеч, но точно на хоризонта започна по-малко да се появява с милионите си светлини. Пълен мрак и в средата огромно светещо петно като космически кораб от филм на Лукас. Караха още известно време. Преди още да стигнат първия светофар, завиха наляво и след това пътуваха още двадесет мили по първокласен околовръстен път № 215. Спуснаха се по Тропикана авеню и след шест пресечки спряха пред къща № 4648. Добре поддържан двор и ниска, боядисана в зелено, ограда. Къщата бе потънала в мрак, както и съседните две от ляво и дясно. Клод Еспиноса каза на другите двама мъже да изчакат в джипа и да не излизат, преди да ги повика. Слезе и бавно тръгна по алеята към дървените стълби. Изкачи ги набързо и се озова на верандата, пред входната врата, на която отпред имаше дървена рамка на панти с мрежа против насекоми. Леко я открехна и почука на вратата. След третото почукване отвътре се чу скърцане на сухия дървеният под, след което писклив женски глас попита:
	— Кой е?
	— Племенникът ти Клод, лельо Мюриел.
	Жената от вътре се колебаеше какво да направи.
	— Кажи ми, как се казва котката ми — настоя тя, — или ще извикам полиция.
	— Коя? Сивата или черната?
	— Сивата.
	— Арчи.
	Настъпи ново мълчание. След минута с изскърцване резето се вдигна и вратата се отвори. На прага се появи дребен силует на жена.
	— За съжаление и двете починаха, Клод — лелята се надигна леко на пръсти и с вдигнати ръце го прегърна.
	Еспиноса също я прегърна.
	— Месец вече, откакто чичо ти си отиде от този свят, преди него и котките. Кога и мене ще дойде да ме прибере? — занарежда през сълзи тя.
	— Лельо, не се разстройвай! Всички сме се запътили за едно и също място, едни по-рано, други по-късно, но всички без изключение сме на път за там.
	— Да, да — мъдро се съгласи с него тя, като си личеше, че вече се е успокоила и триеше сълзите от лицето си.
	Еспиноса леко я отстрани от себе си и разказа историята, която предварително бе съчинил по пътя за Вегас.
	— Тук съм с двама мои приятели и ако е удобно, ще поостанем при теб за три — четири дни. Момчетата си търсят работа в големия град. Нямат много пари за хотел или квартира.
	— Та кой търси работа в тези времена. Всеки иска нещо леко, та без да работи да има много пари. Целият град е полудял от тази човешка алчност. Да не са… някакви комарджии или мошеници? Да си нямам неприятности после? — подозрително го изгледа тя.
	— Не бе, лельо, ти винаги си мислиш само за лоши неща. Момчетата са ми приятели и за да не дават пари за нощувки им казах, че любимата ми леля никога не би ми отказала подслон за няколко дни.
	— Винаги си бил прав. Оставете колата в двора зад къщата и елате да ви подслоня. Гладни ли сте? Ще ви сложа нещо за хапване и си лягайте, че вече се съмва. През деня ще си поговорим повече.
	Еспиноса се усмихна, обърна се и се отправи доволен към джипа. Приближи се до отворения прозорец на Фед Мънкис и им съобщи, че всичко е наред. Нареди да паркира джипа зад къщата и да вземат сака от багажника.


>	18

	Слънцето над Сан Франциско вече бе изгряло напълно. Лимузината бе спряла пред входа на Сити — Хоспитал в центъра на града. Петимата мъже вървяха към главния вход на болницата. Това бяха Жули, Уверих, Жан Емануил и двама цивилни детективи. След като влязоха в огромното фоайе, се отправиха към информацията. За да прескочат формалностите, единият полицай показа служебната си значка на чернокожата сестра, като я попита на кой етаж и в коя стая са настанени пациентите, докарани през тази нощ.
	— Кажете ми имена или номер на здравна осигуровка. Само за последните шест часа са постъпили двадесет и двама души, като част от тях вече са изписани след преглед.
	— Граф Филип дьо Мюли и Есперанса Гомес, на двадесет и три години — каза Уверих.
	След кратка справка в компютъра сестрата съобщи:
	— Принцът е на дванадесетия етаж, стая хиляда двеста и пет, а момичето — на седемнадесетия етаж, стая седемстотин и шестнадесета.
	— Граф, граф, не принц — поправи я раздразнено Жули.
	— Както и да е. Принц, граф, барон — едно и също ми звучи — махна с ръка чернокожата сестра. Днес ми е трето подред дванадесет часово дежурство и ми е все тая кой какъв е — и продължи да вписва някакви данни в компютъра пред нея.
	Изчакаха да дойде асансьорът, който побра всички и ги качи на дванадесетия етаж. Още от далече в коридора видяха, че пред една от стаите на стол седеше униформен полицай. Като видя групата от пет човека, той бавно започна да се изправя от стола. Единият цивилен полицай го поздрави по име и го попита кой е дежурният лекар на смяна и с кого да разговарят за състоянието на пациента.


>	19

	Вече бяха изминали повече от дванадесет часа, а Янус все още нямаше никаква информация за хората, на които бе наредил да отмъкнат античните монети. В Солун вече се смрачаваше, а с напредването на времето и неговите мисли ставаха все по-мрачни. Узото, което бе изпил през тези няколко часа, значително надхвърляше количеството, разрешено от личния му лекар. Нареди на жената до него да го свърже по телефона с един от собствениците на голяма аукционна къща в Сан Франциско. След около минута тя му подаде слушалката.
	— Господин Янус, радвам се да Ви чуя. В момента имаме два изключително добре запазени златни венециански дуката от…
	— Достатъчно Паркс. Обаждам ти се по друг повод, по работа — нервно изсъска Янус. И премина веднага към въпроса. — Нали брат ти работи към отдел убийства в управлението там? Трябва ми спешно едно сведение, за една работа и едни хора.
	— Но, брат ми вече е пенсионер, господин Янус.
	— Няма значение — сякаш не го бе чул, — искам веднага да му се обадиш и той да провери имало ли е през последните двадесет и четири часа убийство, обир, престрелка в някой от по-богатите квартали на града!? И ако има веднага ми се обади.
	— Тук стават десетки обири и убийства всеки ден — ориентирайте ме малко по-подробно, господин Янус… кой… какво… кога.
	— Нищо няма да те ориентирам, идиот такъв — вече крещеше Янус — до един час да си ми пратил по факса всички криминални отчети и сводки, с които разполагаш. Да не ти припомням, че аз ти заех пари и те направих съдружник във фирмата, а и знаеш какво може да ти се случи, ако дори само си го помисля. Един час. — И хвърли телефона на кревата.
	Нареди да му напълнят ориенталското наргиле и се отпусна в джакузито. Бяха изминали точно петдесет и три минути от проведения телефонен разговор с Паркс, когато факс апаратът се включи и ролката на барабана започна да се движи бързо в посока часовниковата стрелка. Близо метър хартия излезе от машината, докато валякът в него не превъртя няколко пъти бързо и след това замлъкна.
	Стройно, с кадифена тъмна кожа момиче, седеше до апарата, откъсна внимателно листа, сгъна го и го занесе на шефа си. Със замъглен от наргилето поглед, нареди да му прочетат цялата информация. На четвъртото по ред произшествие прочете това, което се бе случило в къщата на господин Якоб Уверих — строителен предприемач и заможен колекционер на антики.
	Взе с мокри ръце листа и лично го прочете втори път, след това и трети път. И изведнъж започна да крещи, да къса хартията от факса и да вика — Мъртви сте, мъртви сте… копелетаааа.


>	20

	Клод Еспиноса, Фед Мънкис и Дани Блу не излязоха цял ден от къщата. Не желаеха да бъдат обект на любопитните съседски погледи. Първо скриха в цепнатина на пода пистолета със заглушител. След това, на два пъти изпратиха лелята до близкия квартален магазин. Казаха й да купи най-необходимите за тях неща и разбира се вестник — „Сан Франциско днес“. Журналистите вече бяха надушили някакви сведения, но съобщението бе съвсем кратко. В невзрачно каре, чак на четиридесет и четвърта страница под заглавие „Обир в къща на строителен бизнесмен“, почти изцяло пишеше за господин Якоб Уверих и за неговия строителен бизнес. Само се споменаваше, че заедно с него е имало още двама мъже и пострадало момиче от персонала, което е с мозъчно сътресение. Нищо друго. Никакви подробности за обира.
	Тримата гангстери доволно се подсмихнаха. Мънкис не спираше да се интересува, кога и колко пари ще вземе всеки един от тях. Накрая, Еспиноса не издържа и каза:
	— Виж какво, първо, трябва да съставя план за действие. Второ, ти знаеш ли колко струват тези неща в сака. Не нали? И трето, трябва да ги разменим срещу зелените банкноти, за които постоянно ме питаш.
	Мънкис се замисли.
	— Сигурно струват сто хиляди, а може би двеста хиляди долара, ти как мислиш, а? — попита като гледаше ту единия, ту другия.
	— Сигурно, струват петстотин хиляди долара — налучквайки, предположи Дани Блу.
	Еспиноса ги погледна и с ирония в гласа каза.
	— Аз ще ви дам по триста хиляди на всеки, ако отсега нататък ме оставите да командвам парада — напълно. Да, да, каквото ви кажа, това ще правите и всички ще станем богати. Много богати. Нали вече ви го казах и преди.
	— Добре, но ако ни прецакваш? — каза Мънкис. Да знаеш, че си мъртъв. Не само ти, а и леля ти Мюриел заедно с всичките й там домашни любимци ако има такива!
	— Преди и за далеч по-малко пари сме го правили — кимна с глава Дани Блу.
	— Добре, добре, разбрахме се, а сега налей по едно и да обмислим плана. Трябва хубаво да се подсигурим от всякъде.
	За Клод Еспиноса най-важното бе как да се свърже с Янус. Не искаше да го засекат от къде се обажда, когато разговарят. Предположи, че службите отдавна подслушват телефона му. Същевременно, искаше да изкопчи от него колкото се може по-голяма сума за ценностите. Имаше решение на този въпрос, но трябваше малко да се потруди. Не се доверяваше на никого от двамата си съучастници, затова реши, че не трябва да ги оставя сами със сака дори за минута. Това също не му даваше спокойствие.
	Каза на Мънкис да остане в къщата и да пази сака. Той и Дани Блу щяха да отидат до града, за да продадат нещо от плячката, така че да имат пари до големия удар. Какво точно да продадат? Това не беше лесен въпрос. Накрая, след дълъг спор решиха, че най-добре е да продадат златната статуетка на някакъв си там вероятно — Бог. Видя им се доста тежичка и сигурно щяха да получат доста пари за нея. Малко по-късно двамата мъже излязоха от къщата.


>	21

	Докторът ги предупреди, че им дава само пет минути свиждане. Пациентът е в стабилно състояние, но се нуждае от спокойствие и почивка. Петимата мъже се наредиха от лявата страна на болничното легло. Графът, лежеше по гръб, с леко повдигната глава. Лицето му бе бинтовано до очите, а от пукнатата му челюст стърчеше силиконова тръбичка. Бе завит с чаршаф, а в дясната му ръка бе включена система.
	Освен видимата рана на лицето докторът обясни, че има охлузвания по колената от падането. Побърза да уточни, че общото състояние на пациента е задоволително. Жули попита след колко дни ще е възможно да го прибере за домашно лечение? Докторът категорично заяви, че поне три — четири дни ще трябва да е под тяхно наблюдение. След още няколко снимки и процедури ще може да отговори по-изчерпателно на този въпрос. Уверих се извини и каза, че ще отиде да види какво е положението на клетото момиче и че ще ги чака във фоайето на болницата, малко по-късно. Всички кимнаха мълчаливо, като му казаха да й предаде бързо оздравяване. Постояха още минута-две прави и тъкмо се канеха да напуснат стаята, когато дьо Мюли се раздвижи едва забележимо под завивките. Отвори първо лявото, а после и дясното си око. Всички в стаята гледаха към него.
	— Как си татко? — заговори пръв Жули.
	Полицаят до него също се обади:
	— Видяхте ли кои са, а лицата им, познавате ли някого от нападателите?
	Жан Емануил се обърна към него.
	— Близо два часа ме разпитвахте. Едва ли господин графът е видял повече, отколкото ви казах аз. В това състояние едва ли е способен да разговаря. Имайте малко милост към човека.
	Полицаят направи жест с ръка към колегата си и двамата излязоха от стаята. Жан Емануил и Жули мълчаливо гледаха към графа. След близо две минути съзерцаване в тавана графът повдигна дясната си ръка и направи жест с пръстите си, че иска да напише нещо на лист хартия.


>	22

	Еспиноса и Дани Блу пътуваха на задната седалка на жълто такси в посока центъра на града. Лае Вегас бе, първото място на света, след него и Атланта — Флорида, където дори и в такситата има ротативки — игрални автомати. Градът е „Раят за истинските играчи“ — гласяха рекламите на всяка крачка. И двамата бяха ходили многократно в този град, но въпреки това всеки път той изглеждаше по-различен от преди. Казаха на шофьора да ги закара до градския стадион. Оттам щяха да продължат пеша. Около стадиона се намираха най-големите букмейкърски къщи в града. Също и заложни къщи, банки и законни кантори за недотам законни залагания. Клод Еспиноса познаваше един букмейкър, при който от време на време правеше по някой друг дребен залог. След като платиха на таксито и повървяха пеш известно време, те се отбиха в малка тясна уличка. Спряха пред бивша офиссграда. Стените и бяха изрисувани с цинични графити, а прашните прозорци не бяха мити с години. Приближиха се до входа и натиснаха последното копче, отгоре на домофона, което бе намазано с розов лак за нокти. Едва след третото позвъняване се чу пращенето на слушалката.
	— Моли я няма, изнесе се, педераст такъв…! — изкрещя басов мъжки глас със силен африкански акцент.
	Клод се наведе към домофона и прошепна:
	— Тебе търся, Али.
	След кратка пауза се чу:
	— Нали ти казах, че кончето няма да го бъде, но ти настоя. Пари никъде не връщат. Ти, сам заложи на „куцият“ кон!
	— Клод Еспиноса съм. Не идвам за никакви курви и кончета, а ти може да изкараш някоя кинта, от онези зелените с няколко нули.
	— Така кажи бе, мой човек, аз пък помислих… Отварям.
	Али беше арабин от Чад. Сводник, комарджия и организатор на незаконни залагания, правеше всичко за всеки и само за пари.
	Механизмът на вратата започна да жужи и тя леко се открехна. Качиха се на втория етаж. Там вече ги чакаше Али. Като препатил стар играч, за всеки случай не бе махнал стоманената верижка от вътрешната страна на вратата.
	— На какво дължа тази чест? — като оглеждаше двамата мъже на площадката пред вратата, с едно око попита домакинът.
	— Искаме да ни свържеш с един човек, но не е ли по-добре да влезем — с раздразнен тон подхвърли Еспиноса.
	След кратко колебание затвори вратата и като махна верижката, я отвори с думите:
	— Ама, разбира се, влизайте. Чувствай те се като у дома си.
	Дани Блу затвори след себе си вратата и като се облегна с гръб на нея каза:
	— Трябва ни някой, който купува скъпи антики. Важното е, да не задава излишни въпроси и да плаща добре и то в брой. Имаш ли такъв човек? — започна направо Еспиноса.


>	23

	Ръката на графа трепереше силно. Въпреки това успя, с доста усилие, да напише няколко реда. След това се отпусна и химикалката падна на теракотните плочки в болничната стая. Жули се наведе напред и взе листа останал на чаршафа. Загледа се в написаното, като ту отдалечаваше, ту приближаваше листа към лицето си. Накрая прочете на глас: „От вас искам на всяка цена да ми върнете ценностите“. Жули и Жан Емануил се спогледаха. Силните обезболяващи накараха графа след минута отново да притвори очи. Заспа веднага. Жули сгъна листа и го пъхна в джоба на сакото си. Двамата мълчаливо излязоха от стаята и се отправиха към асансьора в края на коридора. Във фоайето долу вече ги чакаше Уверих. Каза им, че момичето е добре и че докторът най-вероятно ще я изпише още утре.
	— Разбрахме се — продължи той, — да остане в дома си няколко дни и след това отново на работа. Така смятам, че по-бързо ще преодолее случилото се. Всъщност, двамата полицаи са още при нея, но тя едва ли ще им бъде полезна с показанията, които даде. Излязла на стълбите и после не помни нищо. Кажете ми, имали нещо ново при графа.
	— Мисля, че всичко ще е наред — отговори Жули — и скоро и той ще бъде изписан. Лекуващият, дава добри надежди.
	Хубавото е, че докторът ни увери, че няма пряка опасност за живота му.
	— Жан Емануил, вие ще се върнеш в къщата при мен, пали? — обърна се към него Уверих.
	Жан Емануил се поколеба за миг. Не бе мислил по този въпрос досега.
	— Видях ви! — продължи Уверих.
	— Моля? — учудено го погледна Жан Емануил.
	— Видях Ви, как гледате онази златна монета от мояа колекция! Ще ми кажете ли, е какво е толкова специална тя за вас?
	Жан Емануил не бе подготвен за това и неловко вдигна рамене. Размисли за миг и предпочете да е откровен.
	— Е какво пък, ще ви кажа за нея, щом вече сте забелязал! Това е много, много рядка монета на наш български цар. Не бих казал уникална, защото съм виждал вече такава, но е изключително интересна за мен и страната ми. Царят, който обединява българските земи на Балканския полуостров. Той създава огромно, дори за времето си, царство, граничещо на три морета — Черно, Егейско и Адриатическо. Царувал двадесет и три години и остава в историята ни като един от най-великите владетели на българите. Също е бил изключителен войн, политик и не на последно място — обединител. За него е писано много, но дори това не е достатъчно за такъв велик български владетел. Умира на двадесет и четвърти юни, хиляда двеста четиридесет и първа година. Това е Цар Йоан Асен II. По време на Византийското господство през тринадесети век е имало само бронзови и сребърни монети, а той сече златни монети?! И това е един от най-обсъжданите въпроси! Как само той е имал златни монети с неговия лик? Именно една от тях държах в ръката си вчера, във вашата къща, от вашата колекция.
	Якоб Уверих гледаше Жан изумен.
	— Е, действително при това положение е много интересна монета. Това, което ми направи силно впечатление е, че бяхте напълно откровен с мен относно стойността на златната монета. Вие сте честен човек, Жан Емануил. Което в наше време и особено в нашите среди си е направо новина за челна страница на вестник. Освен това си добър приятел на граф дьо Мюли, който пък е мой добър приятел. Затова имам следното предложение към вас. Ако си върна колекцията, или полицията я открие и си я взема обратно, ще ви продам златната монета на вашия цар.
	Този път Жан Емануил гледаше изумен…
	— И… за колко ще ми я… про…
	— Ще ви я продам за един американски долар. Да, добре ме чухте, драги ми Жан Емануил! За един долар — това ми е цената. За вас е нещо много ценно, а за мен е поредната златна монета. А и виждам колко много цените историята на вашата страна. И тъй като съм евреин, не мога да ви я подаря. Бих могъл да ви я продам за един долар.
	Подаде напред ръката си. Слисан Жан Емануил, също стисна неговата в знак на съгласие. Едно такова ръкостискане за евреин, бе по-силно от всеки подписан договор или уговорена сделка.
	— Значи се договорихме! — каза Якоб Уверих. Намерете златната монета и тя е ваша срещу един долар. А сега да се върнем вкъщи и да ви настаня. Вие бяхте много смел тази нощ. Бъдете мой гост.
	Жули го прекъсна.
	— Господин Уверих, извинете, баща ми пожела да поема приятеля му оттук нататък, до неговото отпътуване за Европа. Съжалявам, но такова е желанието му. Нека аз се погрижа за господин Николов. Моля!
	— Добре, нека да бъде волята на графа, но ще поддържаме постоянна връзка. Както за разследването, така и за здравето на моя добър приятел. Нека все пак се отбием в бара — „Бърбън и Бранч“ да почерпя, денят беше много дълъг.
	Двамата мъже се съгласиха с кимване, всички имаха нужда да изпият по едно питие. Минута по-късно се отправиха към паркинга, където ги чакаше лимузината с изправения до нея шофьор. След още час, след като се разделиха с Уверих потеглиха към дома на Жули.
	По време на пътуването никой в колата не каза дума. След известно време из улиците на Сан Франциско колата спря пред голяма, красива бяла къща във викториански стил, от началото на осемнадесети век. От най-високата част на двуетажната постройка се издигаше кула със стръмен заострен връх и по четири прозореца от всяка една страна. От южната страна бе иззидана от червени, огнеупорни тухли комин, който отвеждаше пушека от камината на партера. Великолепно изпълнение, макар изцяло със съвременни материали.
	Жули изчака Жан Емануил до стълбите, които водеха към главната врата. Жан взе чантата си от шофьора и се качи по тях. От входа се преминаваше в преддверие и коридори от ляво и дясно. Две мраморни колони оформяха стълбите от двете страни към горния етаж.
	— Въпреки че съм шеф на банка и аз изплащам ипотека за този хубав дом — започна Жули разговора. — Дори с моя доход ще трябва да я изплащам още тринадесет години. Не се оплаквам, напротив, това ме амбицира повече стриктно да си върша работата. Банката е последната институция, която иска да направи някой свой клиент богат.
	Най-важно за нас е, единствено тя да печели, а вложителите да са сигурни къде държат спестяванията си — заповядайте. Това е дълга тема за разговор. Искам да ви покажа стаята ви, а след това да обмислим какво ще правим от тук нататък.
	— Банкерите не си губят времето в празни приказки — помисли си Жан Емануил. Първоначалният стрес от последните няколко часа вече бе отминал.
	Четирима мъже се бяха надвесили над талашитената маса по средата на стая. Освен немитите прозорци, тя бе затъмнена допълнително с дебели пердета. Трима стояха от дясно, а четвъртият — сам отляво. Освен двете включени настолни лампи, на масата имаше парче смачкан вълнен плат, върху което бе изправена златната статуетка на Херакъл.
	— Цената, която мога да ви предложа, сигурно ще ви задоволи — наруши мълчанието мъжът отляво. Представи се като Сами. Едва ли това беше истинското му име.
	Слаб, висок около метър и деветдесет и пет, с обръсната глава и набола прошарена брада. Имаше белег на челото и златна обица на лявото ухо.
	— Да речем — десет хиляди долара — каза той.
	— Та ние направо „те ограбваме“ — подигравателно се изсмя Клод Еспиноса — луд ли си… Сами!? Само златото в нея е за петдесет хиляди, а и е доста стара. Да речем — седемдесет хиляди долара.
	— Вижте, момчета, аз съм бизнесмен. Усещам, че май си губя времето с вас. Нали като я продам, нещо трябва да остане и за мен. Аз за какво се трудя. Та тука е Вегас, никой не се интересува от подобни играчки. Хората идват да си харчат парите за хазарт, а не за да купуват антики. Освен това, за пръв път виждам подобно нещо, откъде мога да бъда сигурен, че е толкова старо — може да е „стара“ на около две седмици — например?!
	Сами се засмя на остроумието си.
	— Затова мога да ви дам пари само за златото. Ето, електронната везна е на масата. Камък и киселина. Да определим карата и теглото. Колкото покаже, умножаваме по цената за тройунция и сметката е готова. Като крушите на пазара. И, за да съм по-точен — това прави, да видим… тридесет хиляди и сто долара. В знак на добра воля ще ви дам тридесет хиляди и петстотин долара, като поема и комисионната на господин Али.


	Първоначалният изблик на ярост постепенно почна да отминава. Янус нареди да му приготвят наргилето и ваната, където обичаше да разсъждава над даден проблем. Във водата сипваха, по антична рецепта, екзотични аромати билки и масла. Нямаше нищо против, нещата да стават и по трудния начин. Живееше с мисълта, че е велик, защото нямаше предизвикателство, с което не би се справил. Познаваше прекалено много хора и бе убеден, че няма място на света, където могат да се скрият бандитите, на които бе наредил да ограбят граф дьо Мюли.
	— Проклети неблагодарници — извика на глас.
	Спомни си, че на единия от тях бе спасил живота, като му помогна да се премести от Маями — Флорида в Сан Франциско — Калифорния с нова самоличност. Мафиотите от местната организация за търговия с антики, го бяха надушили. От известно време присвояваше предмети от пратките, които пристигаха от Мексико, Перу и Чили. Работеха и с други страни от Латинска Америка, но доставките от там пристигаха на друг кей. Клод Еспиноса бе пазач на склад, който ползваха за временно депо. Веднъж седмично идваше бус и изнасяше само тяхната стока. Малко по малко обаче, алчността при него надделя. Започна да присвоява от антиките и чрез дребни пратки да ги изпраща в Европа — Гърция и по-точно до Солун.
	Човешкото око е ненаситно. На Еспиноса ненаситни бяха и двете очи — докато си припомняше миналото. Янус се усмихна за пръв път от доста време. Беше му златна кокошка, докато не го провериха.
	Отново се върна към спомените си. Вече бяха надушили кражбите на пазача и му гласяха последен за него капан. Стоката от Перу се очакваше да пристигне до два дни и склада. Тогава, доверен човек на Янус от синдиката, с който имаше бизнес за превоз на товари с кораби, му съобщи и предупреди. Скоро ще „хранят рибите“ с някакъв пазач на склад в Маями. „Щипвал от стоката“. Янус се усетил веднага. Обади се на свой човек, който да изведе Клод Еспиноса от щата. Не толкова, за да му помогне, а защото бе сигурен, че човекът от склада, преди да му сложат „бетонените ботуши“ щеше да се разприказва. След тяхната обработка, със сигурност щеше да издаде къде отива крадената стока и на кой я продава, под тридесет процента от реалната и цена.
	За другите двама нямаше спомен. Вероятно, не ги познаваше. Някой, на когото трябваше да услужи, го бе помолил да се обади на прокурор, който да съдейства за по-ранното им освобождаване от затвора. В замяна на това, Янус получи номер на телефон, на който, когато се наложи да звънне и те да си върнат услугата. Живееха близо до Сан Франциско, в град Рино — Невада, затова се обади на тях. Без много обяснения им нареди да съдействат напълно на Клод Еспиноса, както и да се казваше той преди това. Отначало, не се замисли, че тези дребни престъпници ще му създават някакъв проблем, но явно бе сгрешил. „Винаги има първи път“ — помисли си той и ядосано удари с ръка по водата във ваната, която се разплиска по пода.
	Първата му работа бе да заповяда да изпратят факс в Щатите за издирването им. Изкрещя името на един от прислугата. Нареди му какво да направи, както и да му донесе бутилка „Узо — Varvayiannis“ и голяма купа с плодове.


>	26

	Жената на Жули — Виктория, остави поднос със сандвичи и кана прясно изстискан сок и излезе от кабинета. Столът зад бюрото бе празен. Двамата мъже седяха на удобни кожени кресла, близо до притворения прозорец. Жан Емануил пръв наруши мълчанието.
	— Радвам се, че баща ти ще се оправи, но за съжаление нямам време да стоя в Америка до неговото възстановяване. Мисля в най-скоро време да се завърна в Европа.
	Жули продължаваше да мълчи.
	— Съжалявам, но имам още много ангажименти, които съм поел към мои клиенти. До втори, другия месец, трябва да съм в Стокхолм. Голяма търговска банка иска да закупи колекция от гръцки и римски монети, собственост на наследник от стар аристократичен род. Всичко между страните е уредено. Остава само да се направи експертиза за тяхната автентичност и да се определи цената им от някой независим експерт. Вече имаме уговорка с директора това да бъда аз.
	— И все пак — започна Жули — останах с впечатлението, че с баща ми сте приятели.
	— Разбира се — учудено и с неразбиране го погледна Жан.
	— Да, но — докато бъркаше в джоба на сакото си, извади сгънатият лист хартия, на който бяха написани няколкото думи от графа — молбата му е, да намерим ценностите му. И не пише само аз, а заедно.
	Отново настъпи дълго мълчание.
	— Добре, но аз не съм детектив, а и нали има полиция, частни детективи, ФБР, които далеч по-добре от нас, надявам се, ще свършат тази работа. — Жан Емануил направи опит да убеди Жули, че присъствието му едва ли ще бъде решаващо при разрешаването на това престъпление.
	— Баща ми има доверие само на вас и Уверих! — продължи Жули. — Дори и да предположим, че се намерят нещата, като знам на какво високо ниво във властта е корупцията тук, той едва ли някога повече ще ги получи. Ще започнат едни безкрайни дела, ще се отлагат с години, а през цялото това време ще държат ценностите като веществено доказателство в някой кашон в не дотам защитен склад. Баща ми няма да доживее това, трябва да вземем нещата в свои ръце. Преди малко ми се обадиха по телефона от болницата, докторът ме увери, че се възстановява и е по-добре.
	— Баща ми ви има много доверие и разчита на вас! — повтори той. — Познавате хората, за които античните монети не са само хоби, но и професия. Виждал сте неговите ценности, пък и тези на Якоб Уверих. Със сигурност ще може да ги разпознаете.
	Жан Емануил отново си помисли за златната монета на Цар Йоан Асен II. Единственият начин да стигне до нея и символично да я купи от Уверих бе, ако успее да я намери, заедно с другите откраднати ценности.
	— Добре, ще се опитам, но първо искам да говоря лично с графа.
	Жули извади от джоба мобилния си телефон, набра номера на баща си и го подаде на Жан Емануил.


>	27

	Фед Мънкис лежеше на леглото в задушната стая на втория етаж на къщата. Бяха изминали почти три часа, откакто Дани Блу и Клод Еспиноса се отправиха с такси към града, за да се опитат да продадат статуетката. През цялото това време той гледаше някакъв мексикански сапунен сериал, но с периферното си зрение не изпускаше от поглед черния сак под масата. Всякакви мисли минаваха през главата му — от това да изчезне със сака, до това да убие двамата си съучастници. Макар и доста глупав, щом като го бяха заловили и бе лежал вече в затвора, при него се обади чувството за самосъхранение. Каквото и да направи, сам щеше да има големи неприятности. Нито знаеше къде да пласира стоката, нито как да се защити от полицията или от шефа на Еспиноса, поръчал обира, който и да бе той. Въобще не му се влизаше отново толкова скоро в затвора. За обир, а още по-малко за убийство. Прецени, че е по-добре да остави в ръцете на другите двама и най-вече на Клод да уговаря сделката. Накрая, просто щеше да си прибере едната трета от парите и всичко да приключи мирно и тихо. Ако ли пък нещо се объркаше и ги заловяха, щеше да каже, че е бил само шофьор и въобще не е знаел какво вършат другите двама. Във всеки случай той щеше да носи по-малката отговорност. Поне така му се искаше да е.
	Изведнъж, докато през главата му минаваха тези мисли, усети, че нещо започна да вибрира, жужи и се чу тиха мелодия. В първия момент помисли, че е от телевизора, но мелодията постепенно се усилваше. Бързо скочи от леглото и издърпа захранващия кабел на монитора. Мелодията продължи. Идваше някъде от пода близко до масата. Мънкис приклекна и чу вече доста ясно, че звукът идва от вътрешността на сака. Издърпа го и отвори ципа. Бръкна с ръка между класьорите и като отмести няколко найлонови илика с монети, напипа мобилен телефон. Взе го в ръка, огледа дисплея и натисна зеленото копче по навик. Долепи телефона до ухото си и се заслуша.
	— Драги ми дьо Мюли, обажда се Жан Емануил — чу се отсреща в слушалката.


>	28

	Четиримата мъже стояха край обгърнатата от синкав цигарен дим маса. Сами броеше парите, поставени върху нея, докато другите трима брояха на ум и на всяка следваща банкнота поклащаха глава в еднакъв ритъм. Накрая, високият слаб мъж ги събра на купчинки и ги побутна към другия край на масата. Бяха точно тридесет хиляди и петстотин в банкноти по сто долара. Докато Клод Еспиноса ги подреди в пачки и прибира във вътрешните си джобове, Сами се усмихна и подхвърли: За мен бе удоволствие да прави бизнес с вас господа. Ако, пак ви попаднат други подобни предметчета, непременно ми се обадите.
	— Да, да, добре — вече излизащ на вратата, иронично подхвърли Дани Блу.
	Сами и Али останаха в стаята.
	— Да хващаме такси и да се омитаме от този район — предложи Дани Блу, докато слизаха по стълбите към изхода.
	— Не, не, ще повървим пеша известно време — отсече Клод.
	Не намери за нужно да му обяснява, че повечето таксита в района работеха за дилъри и престъпници. Най-лесният начин да се разбере къде отиват с толкова пари е именно чрез тях. Вървяха само по оживени улици и булеварди, накрая стигнаха до „Казино хотел Роял“. Пред казиното се бяха наредили дузина таксита. Джонс избра предпоследното, защото шофьорът беше мургав с чалма на главата.
	— Този е добре, индиец, пакистанец, африканец или каквото и да е — каза Еспиноса. Качвай се.
	Докато отваряха задните врати, с подправен акцент, Клод му каза:
	— Ако ни разходиш малко да разгледаме града, ще получиш сто долара.
	Шофьорът се ухили глупаво. Златният му преден зъб проблесна в огледалото за обратно виждане.
	— O.K. сеньор, си сеньор.
	След като обикаляха из града близо час, го накараха да спре на три пресечки от дома на леля му Мюриел.


>	29

	Жан Емануил отново зададе въпроса — как си графе, как си със здравето. Не чу отговор в слушалката:
	— Чуваш ли ме, Жан Емануил те безпокои. Как си с въз… — чу равномерното „тиииии“ в слушалката отсреща. Телефонът бе затворен.
	— Много странно, баща ти ми затвори телефона — каза Жан, като подаваше мобилния телефон на Жули.
	— Сигурно моментът не е подходящ. Може да минават на визитация. Ще му се обадя по-късно — предложи той.
	— Разбира се, но тъй като съм си взел седмица отпуска, а аз като банкер смятам, че едно от най-ценните неща е времето, предлагам веднага да действаме. Първо, да не губим още топлите следи от обира. Второ, да си съставим план за действие и трето, според мен единственият човек, на когото мога да разчитам в подобна ситуация е Джон Сийд — шефът ма охраната. Как го казах само. Всъщност, аз ви запознах още на летището. Ако нямаш нищо против, той ще ни помогне със своите връзки и дългогодишна практика. Нека той да каже какво ще е най-удачно да предприемем в случая. Жан Емануил кимна одобрително с глава:
	— Естествено. Без друго аз въобще нямам опит в търсене на престъпници, още по-малко с откраднати колекции.
	На вратата се позвъни.
	— Предполагам, че е той. Обадих му се да дойде тук.


>	30

	Клод Еспиноса отвори външната врата и оглеждайки се, пропусна пред себе си Дани Блу. След това затвори вратата зад гърба си. Двамата се качиха по скърцащите стълби до втория етаж на къщата. Завариха Фед Мънкис, седнал на пода, плувнал в пот, а до него имаше мобилен телефон.
	— Нали ти казах да изхвърлите всички телефони — гневно кресна Еспиноса. — Ти идиот ли си?! Ти…
	Мънкис само вдигна поглед и мълчаливо посочи сака.
	— Беше вътре!
	— А, ти защо си ровил в него? — още по-силно му изкрещя той.
	— Той звънеше — тихо отвърна Фед Мънкис.
	В стаята настъпи гробна тишина. Дани Блу се опита да каже нещо, но Клод Еспиноса го прекъсна с нервен жест. Сложи показалеца на устата си.
	— Тихо, нека да седнем и да помисля. Искаш да кажеш, че е бил в сака?… и звънна?
	— Да! — Беше единственият отговор.
	Чакай, чакай малко. Нека да помисля. Това може да се окаже печеливш ход за нас.
	Припомни си вечерта на обира. В суматохата, освен ценностите, вероятно бяха взели от масата и телефона на някого от присъстващите в стаята. Еспиноса се наведе и помогна с ръка на Мънкис да се изправи.
	— А сега ми разкажи с най-малки подробности всичко от момента на позвъняването на телефона, до нашето пристигане.
	— Ами — плахо започна Мънкис — някой си Жан… Жан Емул търсеше някой си Оу… Оули и после каза… графе или нещо такова. Интересуваше се за здравето му. Аз се усетих и без да му отговоря, затворих — с нескрита гордост тъпо се ухили Мънкис.
	— Добре и после?
	— Няма после, това е. Нищо, никой не е звънял. Вие се върнахте.
	— Значи така, някой си търси един от пострадалите — на глас започна да разсъждава Еспиноса. — Това значи, че телефонът е на дебелото дребно човече, което се „подхлъзна“ и си разби главата в масата. И оттук си мисля, че има вече двама купувачи на стоката на свободния пазар. Единият е Янус, а другият е самият собственик на нещата. И тъй като имаме телефоните и на двете страни, като джентълмени ще предложим антиките и на двамата кандидати. Който даде повече, той ще ги получи.
	— Ей, супер работа — захили се отново Мънкис.
	Дани Блу също се засмя.
	— Не бързай толкова, няма да е толкова лесно. Първо трябва да се свържем с тях. Да им дадем време да назоват сумата. Нека сами ни предложат каква да е тя. Ние само ще подхвърлим, че има и други кандидат-купувачи. Така, надявам се, те ще предложат най-висока реална оферта. Така или иначе ние не знаем колко струват тези неща. Второ, трябва да си приберем парите, без да ни хванат. И трето, колкото може повече да измъкнем и то ако успеем от двете страни и да се покрием за много дълго време.
	— За по-малко от триста хиляди долара на човек няма да ги продадем, нали?… Нали? — намеси се Дани Блу.


	Джон Сийд, който беше позвънил на вратата, пръв се досети, че заедно с ценностите крадците, са взели в бързината и телефона на граф дьо Мюли. Жан Емануил вече му разказа, че когато е звънял в болницата, някой му е затворил телефона и този човек, не е бил графа. Сийд се обади на дежурния по охрана и разбра, че пострадалият въобще не е носил със себе си телефон при постъпването в болницата. Нито някой му е носил след това. Събраха две и две. Сега въпросът, бе как най-добре да използват ситуацията в своя полза, без да уплашат крадците и да продължат да имат връзка с тях. Мъжете в стаята започнаха да съставят план за действие.
	Най-важното сега беше да се свържат с престъпниците отново и да чуят техните условия. Второ, Сийд трябваше да помоли свой познат от полицията да засече номера на телефона, от който ще позвънят по-късно. И трето — да определят кой от тримата да е парламентьорът при преговорите. Решиха да е Жан Емануил, тъй като най-добре познаваше ценностите, а и цената, за която можеше да се пазари. Накрая Жан, с неохота се съгласи. Още веднъж обмислиха диалога и Жули набра номера на баща си, като побърза да подаде слушалката на Жан Емануил. В полицията човекът на Джон Сийд се беше прикачи с две допълнителни цифри към персоналния номер(от петнадесет цифри # 06 #). След секунди чу свободния сигнал от телефона, който му бяха дали. Те продължиха да текат — десет, после двадесет и тридесет секунди. Чак на четиридесет и втората секунда телефонът отсреща се вдигна и някой каза:
	— Имате по-малко от двадесет секунди да назовете цена, ако искате да си видите отново „дрънкулките“ — отново с подправен дрезгав глас изстреля Клод Еспиноса, без да чака въпрос отсреща.
	Жан Емануил не очакваше това, но имаше готов отговор — назова сумата от два милиона долара. И замълча. Сума, която никой престъпник, не би подценил независимо колко е голям в бранша.
	— До утре ще се обадя на този номер, за да ви кажа, дали сте спечелили търга, защото да знаете, че има и друг клиент. Дано сте дали по-добрата цена. Не звънете, аз ще се обадя, когато трябва. И без никаква поли… — Телефонът прекъсна.
	— Жан Емануил си погледна часовника — бяха изминали точно деветнадесет секунди…
	Сийд побърза да се обади на своя приятел в полицията.
	— Съжалявам — бе лаконичен той. — За това кратко време мога само да ти кажа, че клетката откъдето се вдигна телефона е от съседния щат Невада. Нищо повече, е и разбира се, направих запис.
	— Все пак благодаря — каза Сийд и затвори телефона. До утре привечер имаме достатъчно време да вземем решение как да продължим. На първо време шефе, трябва да намерите парите, които им обещахте.


>	32

	— Предложиха ни два милиона долара — както чухте, каза Клод — а сега е време да чуем предложението и на Янус.
	Мънкис и Дани Блу се спогледаха. Това бяха по-близо шестстотин шейсет и шест хиляди шестстотин… на човек. Двамата ахнаха.
	Дани Блу предложи:
	— Защо просто не се разберем къде да им оставим сака, а те да оставят парите и всичко да приключи мирно и тихо. Още днес. Имаме и още по десет хиляди сто и шейсет и шест долара от статуетката. — На мене тези пари ми стигат.
	Клод Еспиноса ги изгледа намръщено.
	— Поне още толкова и от Янус искам да вземем. Или може би, не сте готови да станете много богати?
	— Помислете, два милиона отгоре няма ли да ви се отразят още по-добре? Дани Блу, идваш с мен отново до града, за да се обадим и на другия кандидат. След това ще решаваме. Единият купувач вече ни е в кърпа вързан. Да видим какво ще каже Янус, за моето предложение. Пиленцето каца веднъж на рамото. Нека вземем най-добрата цена и от двете места.
	Мънкис се ухили доволно. И на него му бе любима фраза — за пиленцето.
	— Няма да мърдам от стаята и ще пазя сака. Вие вървете и се върнете с добри новини.


	Международният търговски център бе между два хотела в самия център на Вегас. Тълпите от хора бяха като на летище. Туристи, търговци, бели, жълти и черни, жени, деца и нервни бащи изпълваха залите, стълбищата, ескалаторите и ресторантите, бутиковите магазини и киносалоните. Най-много хора от различни възрасти се тълпяха пред игралните автомати в северната част на сградата. Непосредствено до залата имаше и дълга редица с около петдесет телефонни кабинки. Отстрани на всяка, върху плексигласовото стъкло, бе залепена зелена лепенка с жълт надпис „Инструкция за ползване“, както и цената за минута разговор и най-важното — за кой континент и какъв е кодът на съответната държава на него. Всеки телефон можеше да се ползва както с карта, всяка ставаше, така и с монети. На около петнадесет от тях бе изписано Европа, на останалите Азия, Африка, Австралия, Латинска Америка и Канада. Еспиноса се приближи до най-отдалечената, на която пишеше Европа, като се оглеждаше постоянно дали някой не ги следи. Небрежно се подпря на дебелия пластмасов плот и зачете списъка с държави. Отстрани на всяка страна имаше и три-четири имена на по-големите градове в нея, както и кода за свързване. Отне му минута, докато стигна до Г — Гърция, код 0030. По-нататък прочете Атина: — 210, Родос — 22410, Тасос — 25930, Солун — 2310. Това търсеше. Извади химикалка от вътрешния си джоб и написа цифрите на вътрешната страна на лявата си длан. След това, подсвирквайки си, направи знак на Дани Блу да го последва до близкия павилион за бърза закуска. Докато си поръчваха наливна бира, Клод Еспиноса наум преговаряше репликите, които мислеше да използва в презокеанския разговор. Гледал бе доста криминални филми. Припомни си и за инструктажа, който му бяха направили още на времето, когато работеше в склада. Знаеше със сигурност за взетите мерки от Правителството веднага след единайсети септември. Когато в телефонен разговор се използуват ключови думи като „оръжие“, „атентат“, „бомба“, „наркотици“, „убия“ и още поне четиристотин — петстотин думи, автоматично се включва устройство за проследяване и запис на разговора. Веднага се локализира мястото на обаждането, независимо в коя точка на щатите се намира. Даже се сети за подобен случай с негов познат от Лос Анжелис. Човекът работеше във фирма за поставяне на кабели от трафопостове към стълбовете за високо напрежение. Те имали машина, наподобяваща пушка, която изстрелвала чрез пневматично налягане медни скоби, с които съединявали краищата на кабелите. Двете бригади работели на около шестстотин метра една от друга. На неговия познат му свършила батерията на уоки-токито, по което обикновено разговаряли. Извадил личния си мобилен телефон и се обадил на колега от съседната бригада да дойде, за да „гръмнат и този дебелия на земята“. Естествено ставало дума за кабела. След по-малко от две минути пристигнали три полицейски коли, полицаите изскочили и с насочени пистолети започнали да крещят — „Всички на земята“ и запитали кого се готвят да гърмят. Този път им се разминало, като обяснили за какво става въпрос, но ги предупредили да не използват друг път подобни думи и фрази по време на работа и извън нея.
	Трябваше да бъде максимално бърз и думите му да звучат съвсем обикновено в небрежен, приятелски разговор. Все пак колкото повече мислеше, толкова по-притеснен ставаше. Лицето му се зачерви. Знаеше, че и полицията в щата Калифорния, издирва крадците, направили обир предишния ден в Сан Франциско. Нямаше представа дали човекът, с когото бе разговарял по телефона за ценностите, не се е обадил в полицията, независимо от заплахата, която му бе отправил. Може и Али или човекът, представил се като Сами, на когото бяха продали статуетката, да е сътрудник под прикритие или от бог знае каква тайна служба. Поне още няколко подобни мисли му се въртяха из главата. Не забрави и за човека, приел поръчката за преместване на колата от асоциацията — AAA. Изби го студена пот. Изненада можеше да се очаква от всеки, от всякъде и по всяко време.
	Погледна, за да се убеди, че в последните пет кабинки няма хора и чак тогава се отправи към тях. Дани Блу също стана, остави банкнота на масата и го последва.
	Клод Еспиноса пусна в телефона няколко монети от по един и половина долара. Погледна последната. Един долар, на нея имаше изографисана индианка, носеща дете на гърба си. Дано тя му донесе късмет и съвсем скоро да е притежател на милиони долари — помисли той. Пое си дълбоко въздух и набра кода на държавата. Погледна цифрите върху дланта си, после набра кода на града, след това още девет цифри, които бе запомнил наизуст. Мина известно време. На Клод му се стори, че мина цяла вечност. Най-после чу изщракване на телефона и силен свободен сигнал в слушалката. Продължи да чака. Във Вегас бе късен следобед и знаеше, че разликата във времето е десет часа. Започна да пресмята наум колко е часът в момента в Солун. Не можа да пресметне — не му остана време. На петия свободен сигнал телефонът отсреща се вдигна.


>	33

	Виктория влезе в широкия хол на приземния етаж на къщата. Мъжете мълчаливо стояха на дивана. Беше им направила сандвичи със сирене и телешко месо, бекон е яйца, чай и кана е ароматно кафе. Остави подноса на масата пред тях. Те благодариха и тя излезе от стаята.
	— Все пак трябва и да хапнем по малко — учтиво ги подкани Жули.
	Жан Емануил се обърна към Джон Сийд:
	— Тъй като вие имате най-голям опит в подобни дела, смятам да бъдете и наш ръководител. Аз съм готов да помагам, с каквото мога и сметнете, че ще съм ви полезен.
	— Благодаря ви и от името на баща ми. Оценяваме това, че в тази неприятна ситуация ни помагате — започна на свой ред Жули. Говореше, като приятел, а не като негов шеф.
	— Не е нужно да ми благодарите — каза Сийд. — Още нищо не сме свършили.
	— Добре, но все пак какво ще кажеш Джон, може би вече имате някакъв план.
	— „План“ е пресилено да се каже, но съм попадал в подобни ситуации — отговори Сийд и продължи. — Според мен имаме един много важен коз. Той е, че сме попаднали на група алчни бандити. Неразумно, до глупост алчни. Поне двама от тях пренебрегват поръчителя на обира и искат сами да вземат цялата сума от плячката. Другото, което бих казал е, че почти винаги двама се съюзяват срещу трети. Всичко това е в наша полза. Или както се казва: — Двама са дружина, трима са дружина с предател. Надявам се, че в скоро време ще се скарат за парите. Защото, колкото и да им предложим, в един момент, пак ще им се вижда малко.
	— Според вас на колко възлиза, реално оценката на всичко, което са взели? Въпросът бе отправен към Жан Емануил.
	— Всички се убедихме още при оценките, които дадохте в нощта на обира, че вие сте отличен оценител и експерт.
	— Имате право, господин Сийд. Аз съм виждал повечето от монетите на графа и разгледах петте класьора на господин Уверих.
	Като се замисли известно време, продължи:
	— Не бих могъл да оценя античната статуетка на Херакъл, лавровия златен венец и императорската огърлица. Както и още две-три неща, за които не съм достатъчно компетентен. Според мен сумата е… около и над шест милиона долара, без тях.
	В стаята настъпи мълчание.
	— С всички неща, сумата е със сигурност над десет милиона долара. Ако се предложат на аукцион, цената най-вероятно ще скочи още толкова. Това е оценката ми само по памет, но дори и да греша, то реалната цена ще е по-висока, а не по-ниска. Затова предложих на крадците, приблизително двадесет процента от мояа оценка.
	— Добре — каза Джон Сийд — а сега е време да обсъдим какво ще прави всеки от нас до момента, когато се обадят отново.
	— А сигурни ли сме, че ще се обадят — прекъсна го Жули.
	— Напълно. Дори и да им дадат по-добра оферта, те няма никога да изпуснат шанса да приберат и нашите два милиона долара. Извинявайте, вашите два милиона шефе. Затова вашата задача е до утре до обяд да набавите сумата в стари банкноти и да наредите да опишат всяка, номер по номер. Така дори и да стане размяната и те да вземат парите и да изчезнат, няма да има място в Америка и в по-голямата част от света, където да не бъдат засечени.
	— Не смятате, че те са глупаци!
	— Не, не са, но все пак трябва да харчат от парите, докато стигнат евентуално Мексико, държава от Латинска Америка, Канада или до друг континент, ако имат достатъчно разум. Във всяка държава има наши агенти, като една от основните им задачи е да издирват точно такива престъпници. Хубавото е, че почти винаги успяват да ги заловят. Да не губим време, а да действаме. Аз имам да свърша куб неща.
	— Започвам веднага — каза Жули — ключът от трезора е в кабинета ми. Само трябва да извикам главния счетоводител и поне две касиерки, за да преброят и опишат номерата на банкнотите. Със сигурност утре по обяд куфара с парите ще бъде приготвен.
	— Добре, успех!
	Нищо не показваше, че в този момент Джон Сийд е подчинен на управителя на банката Жули. В тази ситуация ролите бяха разменени. Сийд си въртеше пръстена на ръката и трескаво мислеше: — Трябва да им помогна, на всяка цена трябва да направя нещо!
	— Ние с господин Жан Емануил ще се опитаме да предвидим колкото е възможно повече ситуации около преговорите и размяната — разсъждаваше на глас Сийд.
	В това време цивилен полицай седеше в сив Форд-Краун на петдесетина метра от къщата на Жули и пиеше кафе от картонена чаша. До него на седалката имаше празна кутия от китайска храна. Проследи с поглед как директорът на Банк ъф Америка прекоси дворната алея на къщата си. Качи се в черния Кадилак, който потегли.
	Полицаят запали мотора и тръгна след колата. Зави на първата пресечка вдясно. Кара след тях около двадесет минути. Спря на около тридесет метра зад кадилака, който паркира пред банката. Изчака директора да влезе в нея, отпи отново от кафето и се пресегна към радиостанцията, която бе оставил в жабката на колата.
	— Полицай двеста и пет. Свържи ме със сто! Изчака около минута.
	— Казвай, двеста и пет!
	— Тези тримата правят нещо. Шефът на банката току-що пристигна в нея. Струва ми се, че ще взима пари, за да откупува ценностите на баща си. Както бяхте предвидили.
	— Добре, ти го наблюдавай там и него изпускай от око. Аз ще изпратя двама при къщата и един при строителния предприемач, за да наблюдаваме и него.
	— Нали там има постоянно наблюдение от колегите?
	— Нямам им доверие на тези. Току-виж издънили нещата. Скоро ще има повишения и не желая кметът да назначи друг на поста главен инспектор на тринадесети район. Тази задача е последният дванадесети рунд и искам аз да го спечеля. Те да си търсят крадците, а ние ще сме техни сенки. Не е важно как си победил, важно е на кого ще вдигнат победоносно ръката.


	— Търся шефа — в гласа на Клод Еспиноса се усещаше леко треперене. Адреналинът му се покачваше.
	Гласът отсреща бе женски с леко пискливи нотки.
	— Няма човек с такова име тук. Английският й бе доста добър.
	— Ако не искаш да си изгубиш работата, предай му, че го търси неговият човек от Америка.
	Момичето, явно, не се впечатли от заканата. Замълча, но накрая отстъпи.
	— За кого да предам. Той познава половин Америка, а другата половина го познават него.
	Клод Еспиноса се вбеси, но сдържа гнева си и кротко отвърна:
	— От Фриско. Просто човек от Фриско!
	— От къде, от Фриско…?
	— Неее от Сан Франциско — Калифорния!
	Момичето явно се двоумеше как да постъпи и накрая само каза:
	— Ами че то и Фриско е в Калифорния… Изчакайте, моля да попитам.
	Изминаха почти две дълги минути. В слушалката се чуваше как момичето си влачи краката бавно, по някакъв дълъг коридор. После се чу отваряне на врата, след това неясен разговор и накрая някой взе слушалката.
	— Кой е? — попита Янус.
	— Човекът с поръчката от Фриско.
	— Еспиноса, или както е сега името ти. Ти ли си крадливо копеле? Ще те наме…
	— Не викай толкова, ако не искаш завинаги да се простиш с дрънкулките — прекъсна го той — И не ме наричай повече така, по име. Стоката е в пъти повече, отколкото ми поръча, затова и парите са повече.
	— Ах, изчадие! Само да ми паднеш в ръцете. Ще…
	— Ако още веднъж ме прекъснеш, затварям телефона. Без друго вече имам друга оферта за тях.
	— Оферта от кого, по дяволите? И за колко е тя? — вече делово попита Янус, обърнал другото си „лице“. Знай само, че на който и търговец да продадеш стоката в Америка, тя рано или късно пак ще дойде при мен. Или до часове ще зная къде е.
	— Не забравяй, шефе, винаги има план Б.
	— И кой е той, умнико?
	— Самите собственици искат обратно да си откупят стоката.
	Янус се замисли. Не бе мислил за този вариант.
	— Добре, казвай цената. Да знаеш, че каквато и да е, аз ще ги взема.
	Клод си пое дълбоко въздух, като закри слушалката с другата си ръка и прошепна:
	— Три големи! Настъпи мълчание.
	— Я повтори! — изкрещя Янус. Ейй… — Ей, Еспиноса, алчно копеле такова, скоро не си ходил на тест за наркотици, нали? Да не си надрусан бе, идиот такъв — изкрещя отново той. Ти знаеш ли колко пари са това.
	— Ей, ей, шефе, почакай ти ме чуй, недей да крещиш, а ме слушай внимателно. Ако искаш да имаш дрънкулките, ще платиш за тях три милиона долара в брой — стари, влизали в обръщение банкноти от пачки по сто долара. И не канадски или австралийски, а три милиона американски долара.
	Замълча, за да си поеме отново въздух. Знаеше, че си играе с огъня, но алчността му даваше смелост и му вдигна още повече адреналина. Продължи с по-уверен глас:
	— Нали не искаш стоката да отиде при другите? И още нещо, никога повече не ме наричай „идиот“. Помисли добре, след един час ще ти се обадя пак. Искам само отговор — „ДА“ или „НЕ“.
	Клод Еспиноса затвори веднага слушалката, без да дочака отговор отсреща и се обърна към Дани Блу.
	— Ела да те черпя един обяд в ресторанта.
	Двамата мъже тръгнаха към ескалатора. Дани Блу попита:
	— Какво става? Нави ли се старото копеле?
	— Оставих го да мисли. Сигурен съм обаче, че ще налапа въдицата.


	След близо четири часа под зоркия поглед на директора и главния счетоводител на банката и с помощта на шестима (двама се оказаха прекалено малко) служители, предимно опитни касиери, парите бяха описани до последната банкнота. Точно два милиона в сто доларови банкноти, запечатани в пачки от по сто броя във всяка една, или двеста пачки по десет хиляди долара. Жули изпрати друг служител да донесе два платнени чувала от трезора и лично сложи по един милион във всеки един. Куфар не бе необходим. Подписа нужните документи, след което ги запечатаха с пломби и двама души от охраната ги занесоха обратно в трезора. Жули бе предупредил, че на другия ден ще дойде да ги вземе. Благодари на банковите служители за добре свършената работа и се отправи към входа на банката. Шофьорът на „Кадилака“ побърза да му отвори задната дясна врата.
	След по-малко от час тримата мъже отново пиеха чай и кафе в просторния хол на Жули. Първата точка бе изпълнена.


>	35

	Дани Блу допи чашата си с калифорнийско вино „Дон Диего и дона Джейн“ и си погледна часовника.
	— Минава час — нетърпеливо припомни той на Еспиноса.
	— Нека да го поизнервим малко — отговори лаконично той и се обърна да повика сервитьора за сметката. Остави десет процента бакшиш и се изправи бавно. Бяха минали точно час и дванадесет минути от разговора му с двуликия Янус. Поеха обратно надолу с ескалатора по посока на телефонните кабини.
	След като Еспиноса му затвори телефона, Янус затвори очи и се замисли. Знаеше, а и трябваше на всяка цена трябва да притежава това богатство. И не само това. Част от него бе семейна реликва от баща му. В трудните години, по време на войната, баща му подпомагаше издръжката на семейството с продажба на антики и монети, намирани при тежкия физически труд около строежите, на които работеше. Всъщност, той бе и самоукият му учител. Години наред, още като малко момче, баща му го водеше из полета и горите в околността на града, за да търсят антики. Бяха трудни години. Още тогава се бе заклел, че като порасне, ще направи всичко по силите си да не живее в такава мизерия. Въпреки това, когато нахлуха нацистите в техния град, баща му започна да строи къща, да отглеждат животни и най-важното, вече не бе гладен преди лягане. И тъкмо когато мислеше, че животът му след войната се състои от безгрижни детски игри, ходене за риба и игра с приятели, баща му се разболя от нелепа случка в живота му (след като успя да оцелее дори през войната) и след три месеца почина. Беше началото на 1950 г. Една студена сутрин, малко преди да умре, баща му го повика на смъртния си одър.
	— Слушай сине, искам от теб да направиш три неща последно за мен. Освен че искам ти да поемеш грижите за семейството, искам и да върнеш вкъщи семейните реликви, които чрез измама с фалшиви пари ми бяха взети.
	Все още понякога в съня си Янус си спомняше за тази история, разказана от баща му преди повече от петдесет години. В къщата им, по време на войната, бил отседнал търговец на селскостопански машини от Швейцария. Дори Янус имаше смътен спомен от този човек, който временно живееше на горния етаж в таванското помещение в семейната им къща. Та на него на два пъти бил продавал кесии с монети. Старинни монети. Предпоследния ден, преди да отпътува, чужденецът с хората си от града, в баща му се породило някакво съмнение, че е измамен. Това предчувствие не му давало мира. Баща му не мигнал цяла нощ. Рано на сутринта отишъл при свой комшия лихвар. Той потвърдил, че е измамен. Съмненията му се оказали верни. Значи, помислил си той, нямам вече пукната пара вкъщи. Как и с какво ще живеем? С какво ще храня семейството си? Мислел как да си върне монетите от мнимия търговец на машини. Поне за тях бил сигурен, че са истински. Та нали самият той ги бил намерил. Веднага, след като разбрал истината от лихваря, същият ден, с пистолет в ръка тръгнал да търси измамника, скрил се в близката горичка на около пет километра от дома си. Знаел, че това е единственият пряк път и възможност да се стигне до главния. Видял в далечината как двамата с шофьора му се опитват да оправят нещо по колата при мостчето. След това забелязал как пристигат отнякъде трима войници, които говорят нещо с тях. Проследил и разговорът между двамата мъже. След близо час, колата отново потеглила право срещу него. Тичешком, навлязъл навътре в горичката. Стигнал до стръмно възвишение, което изкачил и приклекнал между два бора на метър от ляво на пътя. След известно време чул трудно изкачващата се кола по склона, с ръмжене и много газ, обгърнат от прах, вдигаща се от черния прашен път. Видял накрая подаващата се черна предница на колата. След като се изравнила с него, той с два куршума в страничното стъкло убил шофьора. Изстрелял още два, с които ранил човека до него в рамото и крака. Колата спряла, макар и с работещ двигател. Баща му се огледал и изтичал до предната лява врата. Отворил я и извлякъл ранения човек навън. Издърпал пистолета му от колана и го захвърлил в близкото тресавище. Подпрял го на задната врата и започнал да го пребърква. Не намерил нищо, освен документи и солидна пачка с пари. Оставил го на земята и започнал да тършува в колата. Нито в багажника, нито в купето намерил кесията с монети, които му бил продал предишния ден. Пребъркал и вече издъхналият шофьор, но и там ги нямало. Върнал се при ранения „швейцарец“ и го заплашил с пистолет в слепоочието, да му каже къде е скрил торбичката с монетите. Отначало човекът само мълчал. Баща ми се ядосал още повече. Ударил го в раненото рамо два пъти с дръжката на пистолета. Отново не получил нужния му отговор. Бързал, да не би някой да е чул изстрелите, макар че било доста затънтено място. Прострелял го в другия крак. Едва тогава Томас Мотц, който гордо се представил с истинското си име, му казал как преди около час срещнал стар свой другар, на който ги е подарил. Разчитал, че като му каже това, мъжът ще го остави жив. Разбрал името му и че е французин. Баща му нищо не можел повече да направи. Прострелял го в тялото с последния му останал патрон. Всичко това му разказал със сълзи на очи. Разкайвал се за постъпката си. Труповете завлякъл до тресавището, където потънали, а колата я скрил в дълбоко дере, след което я покрил с клони от гората. Човекът взел кесията от Томас Мотц, бил лейтенант Ален дьо Мюли. Той живеел недалеч от град Ница — Франция. „Заклевам те да го намериш и да върнеш семейната кесия със златните монети — казал баща му. — Ще ги продадеш и ще довършиш строежа на къщата. Третото ми желание е да отмъстиш за боя, които ми нанесоха в полицията, заради алчния ни съсед Леонидис.“ След седмица баща му починал.
	И вече толкова години Янус още не можеше да изпълни заръката на баща си. Получил бе всичко от живота, имаше вече милиони, но кесията все още не беше в ръцете му. Години наред му трябваха, за да установи къде точно живееха семейство Мюли. И точно разбра, когато случилото се с римското гърне на Антонио Калви вече преля чашата. Сега искаше всичко, включително да „плати“ парите на тези жалки престъпници. Само и само да притежава ценностите. Чакаше ги изненада.
	Телефонът иззвъня. Янус се стресна и го вдигна на второто позвъняване.
	— Да или Не — чу в слушалката гласа на Клод Еспиноса.
	— Да, но при едно условие. Без него няма сделка.
	— И какво е то? — с ирония в гласа попита Клод, вече доволен от получения отговор.
	— Условието ми е да ми донесеш нещата лично. Тук при мен, в Гърция. И тогава ще си получиш парите.
	Опита се да протестира нещо, но Янус го прекъсна.
	— Ще получиш три милиона долара в брой, ако ми донесеш цялата стока тук лично ти, иначе няма сделка. При това искам нещата до три дни. Това е гаранция, че няма да имаш време да ги подмениш! Ако до три дни те няма със стоката в Солун, ще обърна света, но ще намеря теб и приятелчетата ти. Тогава Господ да ви е на помощ. Когато пристигнете тук, аз вече ще знам това и ще се срещнем. Времето почва да тече точно… сега.
	След това затвори телефона.


>	36

	Жан Емануил, Жули и Джон Сийд пиеха мълчаливо чай и чакаха да мине времето до телефонното обаждане. Но вместо него чуха звънеца на външната врата. Жули се изправи и отиде да отвори. На вратата стоеше мъж с вече извадена полицейска карта на тринадесети район от Сан Франциско.
	— Главен инспектор Мопс — представи служебната си карта — може ли да вляза, за да поговорим?
	Жули го покани да влезе. Когато стигнаха хола, домакинът го покани с жест да седне. Полицаят огледа другите двама мъже и кимна на Джон Сийд, докато сядаше.
	— Господин директор, имаме сведение, че сам искате да решите този не лек случай, относно взломния обир в къщата на господин Якоб Уверих — започна направо той, — като искате да платите голяма сума пари на похитителите. Искате да върнете на баща ви ценностите, отнети също от къщата на господин Уверих. Нека Ви уверя, че ние можем сами да се справим със случая. На нас за това ни плащат. Лично шефът се е заел със задачата възможно най-бързо крадците да бъдат заловени и изпратени на съд. Затова Ви призовавам да ми кажете всичко, ако крадците са се свързали с вас и са поискало откуп. Всяка нова информация, ако се сещате за нещо по този случаят ще ни е от полза.
	— Да, но нали вече ви казахме всичко — отвърна Жули.
	— Едва ли ще можем да ви кажем нещо повече — вдигайки рамене, той погледна към Жан Емануил и Сийд.
	Инспектор Мопс се наведе напред към масата с жест, който използваше, когато се готвеше да каже нещо важно, клатейки китката на дясната си ръка.
	— Вижте сега, драги ми господа, аз не съм от вчера в този занаят. Шефът ми скоро ще се кандидатира за следващ мандат, не искаме това да се провали заради един обир, от който могат да възникнат доста проблеми. Знам, че сте приготвили голяма сума пари, които сте готови да дадете на похитителите. Това няма да стане, ако не ни съдействате. Ние сме длъжни да открием крадците и да ги изпратим, където им е мястото. Няма да позволим пресата да ни оплюва, че само си седим и харчим парите на данъкоплатците. Мисълта ми е следната: — от този момент нататък ние поемаме нещата. Не ни интересува колко и на кого се готвите да плащате. Случаят е федерално престъпление и ще гоним престъпниците в цялата страна. Затова Ви призовавам да не предприемате нищо, което не е съгласувано с нас. В противен случай, ще го тълкуваме като възпрепятстване на разследването и закона. И първото нещо, което искам от вас, е в никакъв случай да не плащате и цент на крадците. Всичко ще бъде координирано предварително от нас и моят началник.
	Инспектор Мопс извади от вътрешния джоб на сакото си, визитка и я остави на масата. Изправи се и без да се обръща, се отправи към външната врата — само каза:
	— Не ме изпращайте зная изхода.
	Докато пресичаше улицата, натисна копчето за бързо набиране на мобилния телефон и изчака сигнал свободно.
	— Шефе, постреснах ги малко. Огледах и мъжът, който е на гости при директора. Мисля, че до часове или най-късно утре ще се опитат да си откупят ценностите.
	— Добра работа, Мопс, ще те имам предвид при назначаванията в новото ръководство на отдела. Гледай само да не ги изпуснеш от поглед — и затвори телефона.
	Джон Сийд пръв наруши мълчанието.
	— Тези хора не са вчерашни. Ще развалят всичко. Каквото и да се уговорим с онези типове, полицията ще бъде до нас. Трябва да ги отклоним в три различни посоки и ако е възможно, да ги заблудим. Намесят ли се в размяната съм почти сигурен, че ще се стигне до стрелба и кой знае още какво може да се случи.
	Жан Емануил се обади за първи път от както инспекторът си бе отишъл.
	— Вие се опитайте да ги заблудите и да им отклоните вниманието, а аз ще направя размяната. Мен тук никой не ме познава и затова имам най-голям шанс да се измъкна от хората, които наблюдават къщата.
	— Не, не — възпротиви се Жули — нещата са на баща ми и на Уверих… Не мога да рискувам със здравето Ви, затова трябва да съм аз, а и познавам най-добре райо… — Щеше да каже района, но в този момент телефонът иззвъня.
	Телефонният номер на баща му се изписа на дисплея. Жан Емануил се пресегна и взе слушалката. Бяха се разбрали, че той ще разговаря с крадците, когато позвънят отново. Познаваха вече и гласа му.
	— Приготви ли парите? — бе краткият въпрос.


	Бяха изминали близо два часа, откакто Еспиноса бе провел разговора с Янус. Бяха се прибрали в къщата на леля му. Дълго обмисляха заедно с Мънкис и Блу как да постъпят. По пътя купиха карта — атлас на Европа. Еспиноса видя коя е най-голямата му забележителност. Искаше да знае, къде точно се намира това място и какво пише за него. Дали да вземат от строителния предприемач, както го обявиха във вестника, в който пишеше за обира, два милиона или да се пробват за пет милиона, когато съберат двамата кандидати на едно място. Накрая, не разумът, а алчността надделя. Решиха, да се обадят по телефона, за да направят новото си предложение, без да навлизат в подробности относно новото условие на Янус.
	Жан Емануил още не отговаряше.
	— Събра ли парите? — за втори път попита Еспиноса.
	— Да — бе краткият отговор. — Къде да се срещнем: в града на оживено място или в парка до…
	— Нито в града, нито извън него — нервно отговори Клод Еспиноса. — Аз поставям условията и казвам къде и как ще стане, разбра ли? Реших, че няма да е в този щат, държава и даже на този континент.
	Жан Емануил повдигна вежди от чутото, но запази самообладание и продължи да слуша.
	— Слушай внимателно, господинчо, който и да си, защото няма да има повече разговори по този или по който и да е друг телефон. Точно по залез-слънце след три дни, на крайбрежната улица до кулата, в най-близкото кафе, отвън на масите. Кулата е „Бялата“, градът е Солун, а държавата Гърция, континента е Европа. И най-важното, носи парите и то в брой, ако още държиш на дрънкулките! Стари, използвани банкноти по сто долара. Два милиона. Виж къде се намира това място и бъди там сам. Аз ще те позная, виждал съм те вече… веднъж в къщата, без ченгета — и затвори телефона.
	Жан Емануил още държеше телефона в ръката си.
	— Какво стана, къде да занесем парите? — пръв попита Жули. — Да тръгвам ли да ги взема от банката? — настоятелно задаваше въпроси той.
	Джон Сийд се протегна и взе телефона от ръката му.
	— Хей, какво стана?
	Чак тогава Жан Емануил се опомни.
	— Искат да направим размяната в Солун — Гърция.
	Двамата мъже го гледаха с широко отворени очи.
	— Гърция, какво? — попита Сийд.
	— Да, това ми казаха. До седемдесет и два часа трябва да бъда в Солун и да нося парите. Там ще стане размяната.
	— Гърция? Ами, добре нека помислим. Нали не мислиш, че ще отидеш сам — погледна го Жули.
	— Не, разбира се. Ако всичко е наред, нали някой трябва да върне тук ценностите на графа и господин Уверих. Ще пътуваме двамата. Първо — продължи Жан Емануил, вече със спокоен глас — така или иначе тази страна граничи с България, откъдето съм аз и е крайно време, след като свърши всичко, да се прибера. Второ, не бих се разхождал през два континента и един океан с два милиона долара сам. И третото — най-важно за мен е, че обещах на баща Ви и на господин Уверих да им помогна да си върнат ценностите и монетите. Аз, много държа на думите си. Да кажа, че има и четвърто, но не и по важност — продължи той — искам да „купя“ от господин Уверих златната монета на нашия цар, когато я откупим.
	— Как може да им вярваш на тези престъпници, те сигурно само ни разиграват — попита Сийд.
	— Не ни разиграват, те просто имат и друг купувач за тях. И той е именно този, който е поръчал обира в къщата. Янус. Той ги е накарал да отнесат нещата там, в Солун.
	Жули се облегна на стола:
	— Хитър ход. Как ли ги е подмамил? Значи ли това, че човекът, за който разказваше баща ми, наистина съществува и ще направи всичко възможно да вземе неговите ценности.
	— Да, разбира се! Щом срещата е в неговия роден град, със сигурност е така.
	— Добре тогава. Аз и Жан Емануил заминаваме със самолета на баща ми. Вие, Сийд, трябва да заблудите полицията, за да не ни възпрепятства заминаването. Задачата ви никак няма да е лесна.


	Шефът на охраната на Банк ъф Америка, Джон Сийд, харесваше шефа си. Жули няколко пъти му беше помагал през годините. Уреди му заем от банката с най-ниската лихва, която беше възможна и гъвкаво погасяване на ипотеката за новата семейна къща. Помогнал и при изпращането на децата му в престижен колеж. Реши, че сега е момента да направи всичко по силите си, за да му се отблагодари.
	Започна да мисли, кой от всички ще е най-полезен в този момент.
	Звънна по телефона на брат си. Макс Сийд Чатъл. Той беше пенсиониран полковник от „Централното разузнавателно управление“. Най-подходящия и единственият човек за случая. Набра номерът му веднага.
	— Ей старче, здрасти, надявам се, че си добре. Не съм те чувал отдавна.
	— Здрасти, братле, „старчето“ бе една красива дама в бунгалото си на плажа. Гледах преди малко как се плискат вълните на океана и си играят с нейните „бузки“. Хи-хи — засмя се той. — След малко ще отидем с яхтата да половя риба, а тя да хване океански тен. А ти да нямаш проблем… щом ми звъниш по никое време?!
	— Добре, добре, разкри ме веднага. Нали това правиш цял живот, разкриваш и решаваш проблемите на добрите хора. Ще карам по същество — продължи той.
	— Можеш ли да дойдеш днес тук в Сан Франциско? Шефът ми има голяма нужда от мен, а аз от теб. Трябват ми връзките ти в чужбина. Подробности ще ти кажа, когато се видим в нашето кафе на улица „Ламбард“ в четири следобед. Надявам се, че госпожицата няма да се сърди, че ще я оставиш за няколко часа сама! Нека си почине малко от теб.
	Полковникът каза „добре“ и затвори телефона.
	— Излизам за няколко часа до града. — Обърна се той към голата жена до него. От мен зависи националната сигурност и бъдещето на Америка. Докато се изкъпеш и си допиеш бърбъна, аз ще съм се върнал.
	Целуна я, облече се и излезе.
	Няколко часа по-късно, двамата братя Сийд седяха и разговаряха в едно отдалечено сепаре. Пред тях имаше бира, пържени картофи и пълна купа пилешки крилца по специална рецепта на заведението със сусам и уорчестър сос.
	Сийд разказа подробно на брат си каква е ситуацията. Не пропусна нито една подробност от случилото се до момента. Знаеше, че като бивш шеф на отдел към ЦРУ, бе запазил добрите си отношения и връзки с колегите си. Полковникът го изслуша внимателно и си записа няколко неща в подвързания с червена кожа тефтер. Зададе му още няколко въпроса и стана от масата.
	— Надявам се, няма да оставиш един пенсиониран полковник да плати сметката. Ще ти звънна, когато имам някакъв резултат. Ще се опитам да ти помогна. Познавам колеги, които често ходят на „почивка“ в Гърция. Та нали тази страна ни е от първите Натовски братя.
	Малко по-късно, полковникът проведе няколко дълги телефони разговора. Първо, с един от заместник-директорите на управлението, от когото поиска разрешение за по-нататъшните си действия. После и с шефа на управлението в Солун. Добре смазаната, военна машина се задейства леко и без много шум.
	По същото това време, Жули се обади на баща си в болницата. Съобщи му, че ще отсъства за няколко дни и че ще му трябва самолета. Графът бе умен и досетлив. Разбра, че има някакво развитие по случая, но не попита за подробности. Каза, че ще се обади на летището, за да подготвят самолета за плет. Само попита докъде и колко. Отговорът бе — „Гърция, двама“. Каза му да предаде поздрави на мосю Жан Емануил и на господин Уверих.
	Жули се обади за втори път по телефона. Този път в банката. Нареди само да го изчакат заместникът му и главният касиер, без да дава повече обяснения. След половин час слезе от лимузината пред банката. Качи се в кабинета си и нареди на двамата си служители да изготвят документите за трансфер на два милиона долара на негово име от Банк ъф Америка до клона им в Солун — Гърция.
	Инспектор Мопс остана учуден, когато след тридесет и пет минути видя, отново на входа на банката, директора Жули. Лежерно крачейки с празни ръце да се отправя отново към служебната кола, която го откара пред дома му. Вдигна учудено рамене, запали пура в колата си и продължи да наблюдава входа на къщата.


	Клод Еспиноса гледаше в една точка на стената. Мислеше. Сега въпросът бе как с всичко това злато да стигнат до Гърция. Трябваше да преминат поне през три митници. Достатъчно пъти бе пътувал до Латинска Америка и знаеше, че проверките са убийствено строги. Освен наркотици и оръжие се проверяваше за злато и диаманти в подозрителни количества. Знаеше, че с парите от продажбата им се финансираха цели правителства и държави, както и военни конфликти. А това количество бе доста внушително. Обикновено, контрабандата се транспортираше с бързи самолети, яхти и дори с подводници, но в техния случай те нямаха нито едно от тези неща. Да не говорим за малкото време, което Янус им бе дал като срок. Тогава се сети за една хитрост, която лично Янус му бе казал на времето, докато работеше в контрабандния склад в Маями. Самият той му бе изпращал пратки по този вече изпитан метод до Гърция, преди работодателите му да го усетят, че краде от тях. Обърна се към Мънкис и му даде банкнота от сто долара. Каза да отиде до най-близкия магазин и да купи цял кашон е консерви от ананас — шайби от 415 грама, 24 броя. Да е голям двадесет и пет на петдесет сантиметра, здрав и да не е разпечатван. Преди това да купи един лист стиропор и безцветно, широко тиксо. Мънкис го гледаше учудено.
	— Ама…
	— Тръгвай!
	— А рестото за мен ли е?
	— Тръгвай, нямаме никакво време!
	— Майтапя се бе… — и излезе.
	— Ти Дани, вземи тези пет хиляди и отиди да купиш билети за самолет в една посока на тримата до Гърция. Не знаем как ще се развият нещата там и затова няма да взимаш билети е фиксирана дата за връщане. На летището ще прецениш с кой полет и през коя държава да стигнем там най-бързо. Действай.
	— А ти?
	— Аз ще се погрижа стоката да пристигне там без проблеми. Ще ни чакаш тук, ако се забавим повече от теб.
	Фед Мънкис се върна в къщата след двадесет и пет минути. Клод го накара да остави внимателно кашона на земята и му каза да начупи стиропора на ситни зрънца. С кухненски нож внимателно отряза горната лента на капака. Вътре имаше два реда с по дванадесет консерви. Извади ги всичките една по една много внимателно, за да не повреди кашона. Посипа дъното, на вече празната кутия, със стиропора. Бръкна под масата и придърпа сака към себе си. Мънкис следеше всяко негово движение с почуда. Най-отдолу сложи големите два класьора, като допълнителна основа на дъното. После поръси нов тънък пласт стиропор. След това и останалите четири по-малки, два до два и отново стиропор.
	Дойде време на огърлицата, венеца и другите неща. Видя, че всичко пасва добре като размер и отново изпразни кашона.
	— Не гледай тъпо — троснато му каза Еспиноса — а започвай да вадиш всички монети от джобчетата на класьорите.
	Започна наново да ги нарежда и след поредния слой стиропор изсипаха безразборно и купчината златни, сребърни и бронзови монети от колекцията на графа. След това допълни с последен слой стиропор, преди да затвори капака.
	— Сега, дай тиксото! — обърна се той към Мънкис и залепи капака на кашона.
	— Е, готови сме.
	— Ама ти да не си луд бе, така ли ще се качим с този кашон в самолета.
	— Не ние, други ще го качат. Отиди на улицата и спри произволно някое такси. Щом го спреш идвам с кашона.
	Макар че слънцето вече залязваше, тротоарите бяха пълни с хора, а улиците с коли. Двамата мъже седяха на задната седалка, а между тях кашонът с надпис — „консерви ананас — на шайби“. Пътуваха на север към летището. Трафикът беше нормален и въпреки това им отне близо час, докато стигнат терминалите. Там бяха хангарите на самолетните фирми за карго превози. Неоновите светлини вече бяха включени. Клод Еспиноса почука на разделителното стъкло на шофьора, каза да намали и да кара по-бавно. Една след друга се нижеха рекламите — „DHL“, „TNT“, „PRACTIC and Go“, „UBS“, „DOOR TO DOORS“…. SPEEDY..
	— Спри тука! Ето ти петдесет долара. Ако ни изчакаш и върнеш, ще получиш още толкова — каза Клод и слезе от таксито. Огледа се и в двете посоки на тротоара. Вдигна глава и отново прочете „От врата до врата“ — куриерски услуги. От и до целия свят.
	Придържащ кашона под мишница, Еспиноса изчака Мънкис да му отвори двойната огледална врата на офиса. Влязоха в квадратно фоайе. Тук, освен голямо дъговидно бюро, на което с медни златисти букви бе изписано — „DooR to DooRS“ и блондинката, седяща на стол зад него, нямаше нищо друго. Еспиноса се отправи направо към нея.
	— Добър ден, господа. С какво мога да ви помогна? — изправяйки се зад бюрото попита тя.
	— Искам, с моя приятел, да изпратим този колет в Европа, по-точно в Гърция — Солун до поискване.
	— Значи сте попаднали на точното място господа — отново се усмихна момичето.
	— Първо ни кажете за колко часа пратката най-бързо може да пристигне там.
	— Най-близкият ни полет за Европа е тази нощ в три часа и пет минути. Момент, все пак да проверя в компютъра, за да съм сигурна. Да, точно така, в три часа и пет минути. Преди да попълните документите, бих искала да проверя съдържанието на колета. Трябва да се опише в товарителницата. Такава е стандартната процедура. Има неща, които не се разрешава да бъдат транспортирани.
	Фирмена политика, съобразена с изискванията на закона. Сякаш се извиняваше за това — дамата зад бюрото.
	— Разбира се. — И докато служителката махаше лентата на капака, Еспиноса небрежно каза — сувенирни монети, копия на екземпляри от различни епохи. Ще има в Солун панаир на изкуствата… та изпращаме на нашите домакини подаръци — сувенири.
	Момичето бръкна с ръка в кашона. Ръката и премина през стиропора и напипа първия пласт насипни монети. Извади пълна шепа и очите и се разшириха от удивление.
	— Тези ми приличат на златни и сребърни монети, господа. Не мога да приема пратката ако са истински! Те са под специален режим… процедурата е сложна и се изискват доста разрешителни.
	— Ха-ха, това са евтини копия. Да, да, просто имитация. — Настъпи мълчание и Клод Еспиноса продължи: — Щом мислите, че са златни веднага съм готов да ви подаря една. Или по-добре нека са две. Те и без това не струват почти нищо, така поне ще можете да си направите чифт обеци или ръкавели на любимия ви — пресилено се засмя Еспиноса.
	Блондинката, се замисли за момент и вдигна рамене, след което прибира две от златните монетите в джоба на ризата си, убедена, че действително са евтини копия, щом господина с такава охота и ги подарява.
	— Е добре, така да бъде, записвам в декларацията към товарителницата копия на… какво да пиша?
	— Просто пишете „съвременни копия на монети“. Или по-добре напишете съвременни сувенири.
	— Добре, така ще запиша. Сега да претеглим колета и да го опаковам с вакуумния найлон — говореше си само момичето, сякаш да не забрави нещо от установената процедура. — Сега и етикетът. Кого да пишем като получател на пратката?
	— Еспиноса. Клод Еспиноса. Европа. Централна поща.
	— Добре. Ето ви и разписката, с която получателят ще вземе пратката. А той е под номер с код КЕ 4480 СОЛУН — първи букви от името на получателя, четири цифрен код и града. Който ще получава колетът, дава кода и името, а служителите му дават пратката. Таксите се плащат сега, тук при мен. Общо това ще ви струва, момент — точно двеста четиридесет и три долара.
	Еспиноса остави пет банкноти по петдесет долара и каза:
	— Задръжте рестото, мила госпожице. Бяхте много любезна.
	Вече обърнал се към външната врата, се спря за миг и се завъртя на пети, отново попита момичето:
	— Значи до два дни колетът ще е в Солун, нали?
	— Да, разбира се, господине, ние никога не закъсняваме. Приятна вечер господа.
	И вече на излизане Еспиноса чу:
	— Използвайте и в бъдеще нашите услуги.
	— Да, разбира се. При първа възможност — бе отговорът.
	След час всички се събраха отново в къщата на леля Мюриел. Дани Блу бе купил билетите за полета до Европа. Започнаха да се приготвят за път. Изтриха, възможно всички отпечатъци в стаята, оставени от тях. След това и по перилата на стълбите към първия етаж и в кухнята. Бяха изпратили възрастната жена да напазарува ядене, за да не види това странно почистване в дома й. Еспиноса остави бележка на масата, че си тръгват. Плюс двеста долара, не искаше да остави повече, за да не се замисля леля му, че с другите са направил нещо нередно. Побързаха да изкарат от гаража джипа и с него пристигнаха на летището. В подземния паркинг спряха в най-ниското ниво — минус шест, до покрит с дебел слой прах бежов шевролет. Автомобилът нямаше гуми, очевидно стоеше там от години, без да бъде потърсен. Колите в тези паркинги обикновено се паркираха на първо ниво след това на минус едно и най-много на минус две или три. Ако някой иска да скриете кола и тя да не бъде потърсена с години се паркираше на най-долното ниво, където никой не ходеше.
	Платиха такса паркинг за седмица и се запътиха към терминала за заминаващи — международни полети.
	Двата самолета излетяха почти по едно и също време. Единият „Честна — Лиърджет 60“ с фамилния герб на графа и двама пътника на борда от Сан Франциско. Другият „Боинг 747 — Джамбо джет“, на Луфтханза, от международно летище — Лас Вегас. Разликата, освен големината на самолетите и бройката на пасажерите бе, че единият имаше междинно кацане на нюйоркското летище Кенеди, а далеч по-големият — междинно кацане на международното летище в Мюнхен, Германия.
	Преди да вземат такси за летището, Жули бе дал на Сийд да облече неговите дрехи и шапка. Притичвайки до черната лимузина, бързо се вмъкна в нея. Мопс, който наблюдаваше къщата, видя само гърба на качващия се мъж и помисли, че това е шефът на банката. Лимузината потегли бавно и той тръгна след нея. Минута след това, Жан Емануил и Жули дьо Мюли седяха на задната седалка на поръчаното такси. За да заблуди полицията, ако имаше още такива пред дома му, даде адрес с два номера преди неговата къща. Синът на графа каза на шофьора да мине по заобиколен маршрут, след което да ги откара на ВИП терминала за частни самолети от северната страна на летището. Всичко до качването им на борда мина без проблеми. Машината, ги чакаше със запалени двигатели и излетя след десет минути.
	Мина час и четиридесет минути, откакто вече не се виждаше пустинята Невада под тях, на път за летище Кенеди в Ню Йорк. Опитвайки от втория джин е много тоник, Жули се обърна към Жан Емануил, с доста странен и нетипичен за него въпрос.
	— Дори за толкова малко време Ви опознах доста добре, Жан Емануил. За това искам да Ви задам един доста личен въпрос. Разбира се, не сте длъжен да ми отговорите.
	— Разбирам, нека първо го чуя, няма проблем! — малко сънен му отговори Жан.
	— Вие сте един от най-добрите специалисти нумизмати и явно, това Ви прави горд и щастлив. Сигурно изкарвате и доста пари. Не се интересувам колко — побърза да уточни той. — Интересно ми е в какво ги влагате. Ценни книжа, имоти, лихва в банка, злато, колекция, акции на борсата или нещо друго? Просто професионално любопитство, нищо повече. Та аз съм банкер.
	Жан Емануил се усмихна, след което кимна с глава:
	— Да, разбира се, че ще удовлетворя любопитството Ви като шеф на банка. Предполагам, че вашите служители по цял ден умуват на кого, защо и колко да отпуснат кредит за бизнес начинание. На кой ваш клиент да се отпусне кредит, какво е обезпечението и колко е голям рискът за самата банка. По всичко личи, че банките като цяло са събирачи на идеи, проекти и доста умело използват целият този човешки потенциал като идеи за правене на пари. Затова се казва, че банката няма желание да ви прави богати, но има ли възможност да черпи нови идеи от вас сте добре дошъл. При мен нещата стоят по съвсем различен начин. За това са необходими доста смелост и не на последно място, умно премерен риск.
	— Аз Ви питах за пари, които влагате! Убедих се, че сте смел, след това, което преживяхте тези дни.
	— Едното и другото вървят ръка за ръка. — Прекъсна го Жан. — Не може да си глупав и да имаш пари. Също и — не може да си умен и да нямаш. Разбира се, има и изключения, но те са много малко.
	— И все пак — настоя Жули.
	— Значи, аз искам да изпълня един свой проект. Да сбъдна своя мечта. Искам да направя лицей, колеж или учебен център, както и да се казва това нещо. Драги ми Жули, къде според вас са най-добрите училища за кулинари?
	— Ами… сигурно във Франция, Италия или Англия, а може и в Америка, предполагам.
	— А къде са най-добрите модни агенции?
	— Сигурно пак там в тези страни, не съм сигурен.
	— Ето виждате ли, тези държави са свързани традиционно с тези дейности. И най-вероятно сте прав в преценката си. Аз пък искам да направя една от най-добрите школи за експерт нумизмати в Европа. Искам да обхваща период от две хиляди и петстотин години дори и повече — като се започне от домонетните форми и се премине през Етруските, древна Елада, Рим, Византия, ранно и късно Средновековие, та чак до наши дни. Ще бъде заложено изучаването на история, география, бит и обичаи на народите, рудодобив, металообработка и много други дисциплини, които са неизменна част от нумизматиката. Най-много време ще се отделя на монетите. Това е наука. Обширна и много интересна.
	Жан Емануил продължи:
	— Ето това искам да направя. Искам хората да свързват страната ми не с отрицателни, а с положителни неща. Като питат някого — „Ти от къде си?“, да си казват: — България! „Стоичков, розово масло, прекрасна природа и море, планина, и древна история. А, вие имате едни от най-добрите експерти нумизмати“. Разбира се, че ще има преподаватели за всяка отделна дисциплина: — реставрация и съхранение, метал експертиза — по векове и години и много — много други. Да не влизам в подробности. Сигурен съм, че ме разбрахте. Там ми е желанието да вложа скромния си капитал, скъпи ми Жули. Дори вече имам съгласието на няколко мои колеги да водят отделни курсове по специалности. Изграждането на сградата е в доста напреднал стадий, с акт 15, но това едва ли ви говори нещо.
	Жули беше очарован.
	— Идеята Ви е чудесна. Това е прекрасно. Дали е изпълнимо?
	— Всичко е изпълнимо, стига да знаеш какво правиш. Задължително е човек да има търпение и амбиция, да знае точно какво прави и да доведе нещата до желания край.
	Жули се замисли.
	— А аз мога ли да ви бъда полезен е нещо в това начинание?
	Жан Емануил се замисли на свой ред.
	— Засега не, но си запазвам правото да Ви кажа, ако се нуждая то вашата помощ. Голяма японска банка иска да закупи дял от акциите на бъдещето дружество. Още сме в преговори, тъй като искат петдесет и един процента. Тогава вече няма да съм независим, а това не бих допуснал. Сградата ще е готова до месеци. Вече има записани курсисти за първата учебна година от Англия, Испания, Австрия и още няколко други държави. Подал е документи и един мъж от Африка. Възрастова граница няма. Като цяло, приоритет ще са ни родните курсисти. За мен, те са най-важните! Както и да Ви прозвучи егоистично това.
	Самолетът навлизаше в небето над голямата „ябълка“ — Ню Йорк. След двайсет минути кацна на летище „Кенеди“.


>	38

	Часове наред, не се виждаше нищо друго, освен сивкава пелена от гъсти облаци и гледката на синьо-зеленикавата повърхност на Атлантическия океан. Вече пети час Дани Блу, Клод Еспиноса и Фед Мънкис седяха един до друг на тройната седалка от ляво на самолетния салон. Колкото и лукс да им бяха осигурили от авиокомпанията, вече усещаха схващане в краката и гърбовете. Мънкис, постоянно разтриваше врата си, а Еспиноса се въртеше на седалката и все по-трудно си намираше удобна поза за тялото си. Точно за това, почти не си говореха.
	Всички мислеха за предстоящата среща и за това как ще мине тя. Всеки един от тях знаеше, че Янус трудно би се разделил е три милиона. Това предвещаваше проблеми. Плюс още два милиона, от другите купувачи. Трябваше да измъкнат парите с ловка измама. Това, в никакъв случай нямаше да бъдат лесно заработени милиони, но пък за толкова много пари си заслужаваше да опитат всичко възможно.
	Бяха минали приблизително десет часа от излитането на самолета Боинг-747 от летището в Лас Вегас. Последният пасажер премина през ръкава, свързващ самолета с терминала на летището в Мюнхен. Ръмеше слаб дъжд, обичаен за това време на годината. Навън, наземният персонал забързано си вършеше работата, облечени в жълти дъждобрани. Тримата мъже наблюдаваха от транзитната зала, фирмен бус на кетъринга, както и приближаващата се цистерна с керосин. Щяха да изчакат обслужването и след около час и трийсет минути отново да са на борда, но на друг самолет. Този път в посока югоизточна Европа, по-точно Гърция.
	Никой от тримата не знаеше и думичка на гръцки, но знаеха, че има много гръцки емигранти в Америка. Човекът, с когото щяха да правят бизнес, знаеше перфектно английски. Затова не очакваха да възникне проблем с комуникацията. Поръчаха си по още една бира и решиха, че планът, който бяха обсъждали по-рано, ще претърпи леки корекции. Еспиноса отново им припомни, че те държат козовете и че другите трябва да се съобразяват с тях. За да минава по-бързо времето, им разказа една история.
	Чул я в антикварен магазин в Маями. Крайно звено от голямата машина на мафията, занимаваща се с нелегална търговия на исторически ценности и антики. Зареждаха магазините с крадени предмети, предимно от Мексико, Чили и Перу. Коста Рика и Боливия също бяха в този списък. Можеше да се напишат много книга по тази тема…
	Клод Еспиноса продължи:
	— Богат колекционер — филателист в Америка бил притежател на единствените два запазени екземпляра от редки пощенски марки. Те били част от пробна емисия, пусната по повод откриването на железопътната линия, свързваща два щата точно в началото на войната между Севера и Юга. Наричали марките — „Синият войник“. Войната осуетила откриването на тази железопътна отсечка и малкото бройки, пуснати в обръщение, били изтеглени и унищожени.
	Та отишъл друг колекционер при собственика на двете много редки и ценни марки и започнал голям пазарлък за цената. Собственикът му обяснил, че всяка една от марките струва по два милиона долара.
	Купувачът пък преценил на глас, че ако купи едната, тя няма да е уникална. Трябвало да се примири, че ще има още една такава, където и да се намира тя. В сегашния собственик или при друг колекционер. Това не го устройвало. Имало решение и на този проблем.
	Като се замислил, собственикът им се пресегнал и както стояли пред масата, бръкнал в джоба си, извадил запалка и без много да му мисли, взел едната марка и я… запалил. „Сега има само един екземпляр — казал той — и струва четири милиона долара.“
	— Та ние имаме двама кандидати — продължи Еспиноса — трябва добре да преценим кой е готов да плати по-висока цена. Предлагам, да ги съберем заедно. Нека те сами да наддават за дрънкулките, като ние ще им обявим първоначална цена от пет милиона.
	— Ти си бил много умен бе — ухили се тъпо Мънкис. Побутна с лакът Дани Блу, който вече ставаше от масата и ги подкани да тръгват към самолета. Другите двама мъже допиха на екс бирата и го последваха.
	След малко повече от два часа се приземиха на летището в Солун. Никой не им обърна внимание до момента, в който не наеха такси. Тогава зад тях се залепиха плътно две коли.
	— Шефе, американците са тук, какво да правим?
	— Следвайте ги. Те сигурно вече са разбрали, че са следени. Когато се настанят в някой хотел, разберете в коя стая са и ми докладвайте. Да кихнат даже, аз трябва да знам. Ясно ли е. Не ги закачайте. Първо искам да разбера къде държат стоката.


	Янус затвори телефона. Този момент бе чакал години. Никой не можеше да си позволи да си играе с него. Обърна се на дивана и си наля наново от бутилката с коняк „Метакса 12“. Бяха изминали само петдесет и три часа от последния му разговор е Клод Еспиноса.


>	39

	Жан Емануил и Жули дьо Мюли продължаваха да разговарят в самолета, който вече бе навлязъл в небето над Европа. Пилотът ги осведоми, че са над територията на Франция и скоро ще прелетят над Германия, после над Австрия, Хърватия и Гърция. Оставаха им около три часа полет до кацането на самолета. „Честна — 60“, макар и бизнес модел, бе доста по-бавен от Боинг 747 — Джамбо джет.
	Жули бе попаднал на много интересен събеседник и искаше да се възползва максимално от неговите познания. Затова, постоянно му задаваше всевъзможни въпроси, на които Жан Емануил с удоволствие отговаряше до колкото бе компетентен. Изпитваше задоволство от факта, че е направил такова впечатление не на кой и да е, а на директора на банка, една от най-популярните в света. Жули го помоли да разкаже някоя по-любопитна случка от професионалния му живот и Жан Емануил се съгласи, като си помисли, че така вече втръсналото му пътуване ще е по-малко досадно.
	— Това се случило преди години. Търсачи на антики копаели поредната си дупка в полето и да видиш късмет — намерили монета. Измили я от калта и се оказала римска златна — златна, но… била пробита в единия край. Започнали да търсят информация в интернет, по каталози и аукциони. Разбрали, че откритата от тях монета е много рядка. Рядка и скъпа. Това било така — не толкова заради римския император (била ауреус), колкото заради надписа и изображението върху обратната страна. Скъпа, скъпа, но пробита — театрално повтори Жан Емануил. А както сте чували — „пробита монета, пукната пара не струва“. Както и да е…
	Жули го гледаше с интерес и с нетърпение очакваше да чуе продължението на тази история.
	Решили, иманярите, да търсят майстор златар, който да запълни дупката върху скъпата монета. Надявали се, че така ще успеят да я продадат много по-скъпо. Защо да не вземели вместо двеста хиляди — триста хиляди? Та тръгнали от златар на златар, но никой не се наемал да извърши толкова деликатна „реставрация“. Първият, който приел, положил доста труд цял месец и нищо — на мястото, където била пробита монетата цветът на златото се различавал от античния метал. Дали я на втори и той — не можел да направи кой знае какво. През това време, продължавали с проучванията и разбрали, че има само още два такива известни екземпляра. Единият бил в Англия, другият във Франция. И двата били в частни колекции, затова успели да намерят само описания, но без снимков материал. Едва третия по ред ювелир, успял да реставрира монетата така, че да не личи, че е била пробита. Всичко се правело под електронен микроскоп. Златото също трябвало да е антично, заради цвета. Най-често, то се вземало от парченце от накит или пък от друга монета от този период. След близо година, занесли монетата в Швейцария, за да я продадат на богат колекционер. Човекът, разгледал монетата, преди да са му назовали огромната сума, която се готвели да му поискат. Ненадейно колекционерът попитал: — „А защо монетата не е… пробита“? Оказало се, че и другите два известни екземпляра били с дупки в краищата. Точно на тази емисия били пробивани те в монетите, защото мъжете ги носели за мъжественост, най-вероятно на кожена връв на врата. Естествено, сделката се провалила, а целият труд, пари и време, изгубени за реставрацията, отишли напразно.
	Жули вече се смееше от сърце.
	— Сигурно имате още някоя пикантна история за мен господин Николов.
	— Може би по-късно, по-добре да изпием по един бърбън — предложи Жан.
	Жули кимна и си помисли за иманярите: „Колко глупави и алчни могат да бъдат хората понякога“.
	Самолетът навлезе отново в пухкавите бели облаци, които закриха гледката към земята.


>	40

	Мъж с бяла риза бе хванал здраво бинокъл и оглеждаше небето. Не му трябваше много време, за да разбере, че малката бяла точка излязла току-що от облаците, не бе птица, а „Лиърджет“. След всяка секунда все повече и повече се приближаваше към летището. На втората минута вече ясно можеше да се различи герба на графство „Флоа Орош“ върху опашката на самолета. Погледна още веднъж през окулярите, за да се увери, че не греши и побърза да се обади по мобилния телефон. Не чака дълго и гласът отсреща направо го запита:
	— Какво?
	— Шефе, и другите току-що пристигат със самолета, който очаквахте. Какво да ги правим?
	— Нищо не им правете, просто ги следвайте. Бъдете плътно до тях, изпълнявайте плана ми, другото оставете на мен.
	Янус имаше достатъчно време, за да обмисли нещата. Освен всичко друго, притежаваше и най-силната карта в момента. Бяха на негова територия — направо на лъва в устата или като акула в морето, която с плавни кръгове се приближава до жертвата и накрая я изяжда. Така бе решил да постъпи и той с наглите крадци, които мислеха, че ще го изиграят. Бог забравя — Янус не — обичаше да казва той. Щеше да ги остави сами да решат как искат да свършат земния си път. Преди това, обаче, трябваше да вземе съкровището от тях, което така или иначе смяташе, че му принадлежи.
	Срещата му с Еспиноса беше след около четири часа на крайбрежния булевард. Изпрати хората си да огледат за нещо подозрително или необичайно. След като му бе докладвано, че всичко е наред, нареди да блокират района, но да останат незабележими. Едната от двете групи следеше Еспиноса, Дани Блу и Мънкис до хотела. След това се настаниха във фоайето и не изпускаха от поглед никого от гостите. Другата група проследи таксито на Жан Емануил и Жули до хотел, в западната част на града. И двете групи постоянно информираха шефа си кой къде се намира и какво прави. Почти ежеминутно.


	Еспиноса погледна часовника си. Оставаха около три часа до срещата с Янус на централния морски булевард, в близост до кулата. Такава бе и уговорка с другия мъж от къщата откъдето взеха сака с антиките. Сега трябваше само да разменят откраднатите ценности с милионите долари. „В най-близкото кафене в ляво от кулата“ — бяха последните думи, които изрече Еспиноса, преди да затвори телефона. Жан Емануил нямаше идея с кого говори. Клод бе достатъчно убедителен, когато уговори срещата. Той или те ще дойдат. Надяваше се също, че няма да се разхождат през половината свят, без да са донесли парите, с които биха откупили предметите и монетите. Мислеше си, че с тях няма да има проблем. Много държат да си ги върнат, щом ги колекционираха от години. Обикновени хора, срещу професионални крадци и бандити. Замисли се. После се усмихна, след което се закикоти, а накрая направо се тресеше целият от смях. Ще имаме най-после много пари.
	Първоначално, Мънкис и Дани Блу го гледаха с недоумение. После и те леко се засмяха и накрая и тримата в един глас започнаха да се смеят. Мъжете се чуваха чак в коридора на хотела и една от камериерките почука плахо. След третото почукване, отвори вратата и леко подаде глава вътре в стаята. Чак тогава и тримата погледнаха към нея и спряха да се смеят изведнъж, както и бяха започнали. Еспиноса се извини културно и с жест, с ръката на уста обеща, че ще пазят тишина и няма да безпокоят гостите на хотела.
	Преди камериерката да си тръгне, я попитаха къде се намира централната поща на града и до колко часа работи.
	Беше съвсем близо до централния булевард и на три пресечки успоредно на крайбрежния. От техния хотел се стигаше дотам за не повече от двадесет минути пеша в южна посока. След като им даде тази изчерпателната информация и с банкнота от десет долара в ръка, камериерката се поклони и тихо затвори вратата след себе си.
	Едва утре, в девет сутринта, можеха да вземат колета, когато отворят пощата. Надяваха се, че компанията за международни превози бе спазила срока за доставка на пратката. Преоблякоха се и решиха, че е време да започнат играта. Вечерта щеше да е дълга.
	След като излязоха от хотела, тръгнаха по тесните павирани улички. Мъжът във фоайето, с още двама души, ги последваха. Обадиха се на Янус и му докладваха:
	— Те излизат от хотела, шефе. Да, и тримата са.
	Янус затвори телефона, който след секунди отново звънна.
	Еспиноса звънеше от телефона във фоайето.
	— Ей шефе, човекът от Фриско е. Вече сме в града и съм готов да се срещнем. Важно е да уточним начина на размяна. От теб парите, от нас „играчките“. Нали?!
	— Довечера при кулата. Както искахте. Щом сте вече тук, сте мои гости, аз ще съм ваш домакин — Янус затвори.
	Жан Емануил и Жули се настаниха в четири звездния хотел „Медитеранео“. Бяха получили уверение, че парите отдавна вече са преведени в местния клон на Банк ъф Америка. Единствено подписът на Жули дьо Моли ги делеше от парите на стойност два милиона долара. Представител на банката ги увери, че това може, по изключение, да стане по всяко време на денонощието. Служителят остави мобилния си телефон и настоя да не се притесняват и да го потърсят за съдействие, по всяко време. Още на летището им бе предоставена лека кола от банката, но те тактично я отказаха. Предпочитаха да ползват услугите на местните таксиметрови компании. Не знаеха в колко часа ще се срещнат с хората от Америка. Освен това никой не знаеше за какво точно бяха пристигнали и сега най-малко искаха намесата на други хора около тях. Последната дума, която чу Жан, беше — „да отиде до кафене в близост до кулата сам“.
	Хората я наричаха още Бялата кула. Построена от Сюлейман Велики, тя беше символ на град Солун вече столетия. Смрачаваше се и двамата мъже решиха, че е време да тръгнат за уговореното място. Не беше трудно да обяснят на таксиметровия шофьор къде искат да ги закара. Той само кимна и каза: „Не сеньор“. Бяха му заприличали на испанци или испаноговорящи. Жан Емануил се настани удобно в таксито. Отново се замисли за златната перпера на цар Йоан Асен II. Нима преди няколко десетилетия по тези места беше намерено толкова ценно нещо, доказващо, че през тринадесети век всичко това е било владение на Българското царство и на неговия велик владетел? Замисли се, докато пътуваха за сходните култури и нрави. За хората и земите, които бяха обитавали в течение на стотици години. За битките и съдбите, за радостите и тревогите на всичките тези хора. Мислеше как днешна България, Гърция, Македония и част от Турция са били в рамките на една държава — България. Със сигурност и Хърватия, където се предполага, че намерена първата монета и до Солун, където е намерена втората такава… Мислите му бяха прекъснати от подрусването на таксито.
	Колата рязко зави и спря, изскърцвайки със спирачки.
	— До тука може сеньор — каза шофьорът и посочи знака. — От тук нататък пеша, пътят е в ремонт. Кулата е на не повече от пет минути — като посочи с ръка посоката, в която трябваше да тръгнат.
	Жули плати на шофьора и тръгнаха двамата надолу по склона. Магазините вече спускаха щорите, а хората започваха да пълнят таверни и ресторанти. Времето бе топло и влажно, почти нямаше полъх от вятъра, който би трябвало да идва от морето. В европейския град се разхождаха двама съвсем обикновени мъже. Разликата беше само една. Тях плътно ги следваха двама от хората на Янус.
	— Шефе! — слязоха от таксито и тръгнаха в посока към кулата. — Ще следваме стриктно вашия план.
	Отсреща не последва отговор, само се чу шумът от затварянето на телефон.
	По алеите край морето се редуваха лехи с цветя, прясно прекопани и светещи фонтани. Пейките бяха почти запълнени от влюбени двойки и хора наслаждаващи се на гледката. Гълъби и чайки съжителстваха по цялата дължина на крайбрежието. Залезът беше в най-разкошните си огненочервени цветове.
	Няколко часа по-рано мъж се изкачи по махагоновите, лакирани стъпала, водещи от каютата към палубата. Бавно се протегна и присви очи, заслепен от силното слънце. Нареди на жената до него да му подготви наргилето. Тя слагаше в него микс от специален намазан с мед тютюн и ароматни билки.
	Мъжът беше — двуликият Янус. От години той беше следен от международната полиция за трафик на антики и исторически ценности. До този момент беше неуловим. Покровителите му от най-високо ниво в управлението на държавата имаха полза от него, както и той от тях. Двете страни имаха едни и същи интереси. Те бяха пари, власт и пак пари. Властта вече си я имаха. Пари още повече. Колкото повече я имаха, толкова по-трудно ставаше тя да се удържа. Неприятният момент все пак щеше да дойде, рано или късно. И той дойде. Новото правителство на държавата дойде на власт и покровителите на Янус слязоха от сцената. Новите министри от своя страна правеха всичко по силите си да се харесат и представят пред партньорите си от съюза. Избраха нов курс на управление, по-ефективен в борбата срещу корупцията и беззаконието. И тъй като Гърция се гордееше най-вече с историята си, а и икономиката в общи линии се крепеше на нея и туризма, правеше всичко възможно да се справи с трафика на културно-исторически ценности. Бяха им отпуснати милиони евро за тази дейност по различни европейски програми. А тези, от които зависеше отпускането на тези средства, ежеседмично искаха доклади за този вид престъпност. Службите от месеци бяха по следите на Янус.
	Знаеха с какво се занимаваше, но не знаеха все още къде укрива съкровищата си. Те бяха единственото доказателство срещу него. Предишният ден, пред кабинета на главния комисар на полицията в Солун, чакаше агент от ЦРУ. Секретарката го покани в кабинета на шефа си. Тема на разговора между двамата висши офицери бе само една — Янус и неговата престъпна дейност:
	— Може би, вече моментът е дошъл, господин Морел — обърна се шефът на солунската полиция Ставридис, към агента на ЦРУ Дейвис Морел. След вашия разговор и документите, които ми представихте считам, че имам пълно основание да задържа гръцкия гражданин, Нино Москос Стефанополус — по-известен като двуликия Янус. Той е потенциална заплаха за историческото наследство на Гърция. Затова считам — продължи той — да защитя интересите на нашата, а и вашата страна. Трябва да задържа и престъпна група издирвани от вас, относно обир направен тези дни, които по ваша информация се намират на наша територия и по-точно тук в Солун. Ние имаме спогодби с вас и вашата страна, за такива действия при създалата се обстановка.
	— Операцията, не бива да бъде отлагана — с кимане на главата продължи Дейвис Морел. Те са много опасни и по данни от колегите ми в Америка са, голяма заплаха и няма да се поколебаят пред нищо, дори… да убиват. Желая да бъда не просто наблюдател, а и пряк участник в тази операция, е ваше разрешение. Прикрепен към някой от вашите екипи.
	След кратко колебание и един телефонен разговор Ставридис каза:
	— Добре — приемам предложението ви, но бъдете изключително внимателен. Това няма да е учебна тревога, а реална операция и то опасна. Все пак се борим заедно с международния трафик на археологически ценности. Международните договори — както изтъкнахте — са за сътрудничество между нашите две страни трябва да се спазват. Операцията ще е под кодово име — „Амфора“. За да не изтече информация за нея, ще знаят само ръководителите на екипи и вие разбира се. Засега съм заповядал, само визуално следене на обектите. Чакам да се съберат последни доказателства, за да имаме повече неоспорими факти при повдигането на обвиненията. Отряд едно и три вече са в пълна готовност и чакат само моята заповед. Следвайте и вие указанията на ръководителя на операцията. Не забравяйте господин Морел, вие сте само наблюдател, не желая да давам обяснения на министъра ако нещо се обърка и случи с вас. Успех.
	След което двамата се здрависаха и Морел напусна кабинетът.
	Не бе изтекъл и час от този разговор, когато двама офицери, облечени в бронежилетки, се качиха в полицейската кола, други два полицейски джипа с по четирима командоси в тях ги последваха.
	Жан Емануил и Жули дьо Мюли седяха в почти препълненото предимно с туристи кафе близо до бялата кула. До служебния вход на кафенето младеж, разтоварваше щайги от бял микробус с цитрусови плодове. Имаше само две-три незаети маси. Към тях се приближиха, тримата американци. Еспиноса веднага позна Жан Емануил. Седнаха на тяхната маса, като издърпаха от съседната допълнително още един стол. Дори не поздравиха, а направо започнаха с въпрос:
	— Нали ви казах да сте сам. Кой е този и носите ли парите? — започна Клод Еспиноса, вперил поглед в двамата мъже на масата.
	— А вие антиките и монетите, които ни откраднахте? — зададе контра въпрос Жули. Аз съм един от собствениците им, от който ги откраднахте.
	— Да, тук са, но първо да видим парите! — намеси се Дани Блу — който издърпа още един стол и седна до тях.
	— Вие тримата да не мислите, че ей така ще се разхождаме по улицата с два милиона долара в брой! Те са в банка и трябва да се вземат оттам, но преди…!
	— А, вие, да не мислите, че сме толкова глупави да ви поднесем на тепсия тези ценни антики. Те са при наш познат, който живее тук наблизо. След малко ще отидем при него. Покани и вас, много е гостоприемен и…
	— Ей, никъде няма да ходим — обади се този път Жан Емануил. Донасяте откраднатите ценности. Отиваме до банката, плащаме ви ги и си тръгваме. Достатъчно ли сме ясни?!
	— Не, не, не. Няма да стане така — обади се Фед Мънкис, който единствено стоеше още изправен до тях на масата. Ще правите, каквото ние кажем, иначе да го…
	— Ей, ей, по-спокойно, приятел, — обърна се Клод Еспиноса към Мънкис, като го хвана за китката и му намигна. Спокойно, та ние всички тук сме бизнесмени и ще се разберем като такива, но първо да поръчаме по едно узо и п…
	Не можа да се доизкаже, защото се обърна и видя как със свистене на гуми буквално на метри от тяхната и съседна маса спряха два полицейски джипа. А до тях и полицейска кола. Нямаше сирени или пуснати полицейски лампи. Всичко се разви в рамките на не повече от 30–40 секунди. Маскираните мъже в полицейски униформи с бронежилетки и черни плетени маски на главите. Безмълвно избутаха хората пред тях и обръщайки препятствията от маси и столове се приближиха с насочени картечни пистолети „Узи“ до седящите на масата четирима мъже и петият изправен до тях. На всеки от тях се падна по един от командосите, които за секунди ги проснаха на земята. Завързаха с плътни, найлонови ленти ръцете зад гърба им вместо белезници. Единствено, получиха съпротива от Фед Мънкис. Опита се с лакът да удари маскираният мъж в гърлото, който се бе навел зад него. Единият от полицаите, който вече бе поставил лентите на ръцете на Жан Емануил и беше най-близко до тях, със светкавичен удар в слепоочието го повали на земята.
	Приближи се до замаяния Фед Мънкис и му прошепна в ухото на развален, но разбиращ се английски:
	— С тази огромна глава, си… — „несбъднатата мечта за всеки снайперист“ — имаш късмет, че по-рано, не съм те срещал, щях много да ти се зарадвам. Сега бъди послушен, защото няма да имаш втори шанс да оцелееш ако ме предизвикаш отново.
	На всичките пет мъже им бяха сложени брезентови чували на главите и набутани на пода в спрелия бял микробус до кафето. Момчето от микробуса, което изхвърли и последната щайга с лимони буквално на земята, затвори задната врата изтича отпред на шофьорското място, запали мотора и потегли. Двата джипа, единият отпред другият отзад на микробуса тръгнаха едновременно в ескорт. Полицейската кола ги последва.
	Някои от хората в кафето, още лежаха по очи с ръце на тила и не смееха да се повдигнат. С висока скорост колите се отдалечиха и след секунди се скриха от полезрението на изплашените хора от площада.
	В микробуса, освен петимата вързани мъже, легнали на пода, се бяха качили и двама полицаи. Бяха прави, леко приведени като се държаха за кожени ремъци, прихванати за напречна греда на тавана. Не изпускаха за секунда търкалящите се в прахта на ламаринения под мъже.
	Пръв се опомни Жули:
	— Господа — опитвайки се да се изправи, започна той — станало е някаква грешка. Ние сме американски поданици и категорично възразяваме да ни третирате като опасни престъпници. В конституцията пише, че правото на свобо…
	След секунда получи удар с тока на военна обувка в глезена. Извика от болка и отново се строполи на пода. Шумът от мотора и ръмженето на ауспуха бяха оглушителни, но въпреки тях мъжете чуха как Клод Еспиноса им извика:
	— Вие, май нещо не разбирате, господа наивници. Това НЕ са „полицаи“ това НЕ е акция на полицията — почти крещеше той. Нас ни отвличат, толкова ли сте слепи или глупави!? Нима е нужно да ни слагат чували на главите, за да ни отведат до полицията. На кой му пука къде се намира тя и какви са тези командоси с… перуки, дегизирайки се. На единия му падна мустака, докато се боричкаше с мен. — Това НЕ са полицаи — отново извика той, но никой не му отговори.
	Всички бяха изпаднали в ужас от това, което си мислеха. Само един беше човекът, който можеше да направи подобна зрелищна операция. И това беше само двуликият Янус. Богът на смъртта и подземното царство. Всички си задаваха вероятно един и същ въпрос и пак и пак: Къде ли ги водят и от тук нататък каква ще им е съдбата.


>	41

	Последва около час шофиране, от което половината в града, а останалото време с доста по-бърза скорост. Личеше си, че вече са на извънградски път. Изведнъж микробусът намали скоростта и с допълнително поклащане на ходовата част започна да се движи по-бавно на мек, най-вероятно черен път, тъй като от време на време гумите се бореха със съпротивлението на някоя по-дълбока дупка или препятствие. Освен ръмженето на мотора, нищо друго не можеше да се чуе. След десетина минути колите спряха и изгасиха моторите един по един последователно. Задната врата, откъдето ги бяха вкарали, се отвори и две здрави като наковални ръце започнаха да ги изваждат един по един и ги изправиха на крака. Чуваха се само войнишки команди на гръцки, от които нищо не се разбираше. Краката им потънаха в пясък и те разбраха, че са близко до вода. Все пак прогнозата им се бе събрала. Бяха се събрали на едно място от трите различни лагера. Жан Емануил и Жули, тримата крадци — Еспиноса, Мънкис, Дани Блу, както и личната гвардия — „преторианците“ на Янус.
	Без да им свалят чувалите от главите, ги поведоха от морския бряг към дървен кей. Предположиха по скърцащите под краката им дъски и близкото плискане на морските вълни. В самия му край бе закотвен голям и мощен катер. Същият на вид и цвят като тези от морска полиция. Липсваха само надписите и предната стационарна картечница. Изблъскаха ги един по един на палубата и катерът светкавично потегли на юг.
	Морският вятър ги блъсна през гърдите. С помощта на няколко удара в гърба и по краката бяха натъпкани, долу в тясна каюта. Пред нея застанаха двама въоръжени мъже. В тъмнината единствено през илюминатора се промъкваше слаба лунна светлина. Жули дьо Мюли наруши мълчанието, опитваше се да забрави болката от издутия глезен.
	— Жан Емануил, тези тримата престъпници с нас нали искаха да ни излъжат и да приберат парите ни, а после да продадат ценностите на Янус.
	— Най-вероятно — отвърна Жан Емануил. — Мисля, че не предвидиха такова развитие и ще се сбогуват с нашите милиони, както и с живота си ако Янус е решил това. България имаме една поговорка — Хитрата сврака, с двата крака… така.
	Еспиноса го прекъсна:
	— Ей, вие там двамата млъкнете, първо да оцелеем, пък после ще видим кой какво ще взима и дава. — Гласът му леко вибрираше под брезентовата торба. — Ние пък имаме друга такава поговорка: — продължи Клод — „Който се смее последен, най-щастливо се смее!“ Златото е още в нас и само ние знаем къде е.
	Катерът, цепеше морските вълни и продължаваше да се движи на юг. Пътуваха вече повече от час, когато усетиха забавяне на двигателя и няколко резки завоя, последователно от ляво на дясно и от дясно на ляво. После се движеха само по инерция от набраната скорост и накрая катерът спря. Вратата на каютата се отвори. Един по един, подпомагани от двамата мъже с автомати, бяха избутани нагоре по тясната стълбичка към палубата. Навън беше непрогледен мрак. Изведнъж на метри от тях, два прожектора включиха светлините си едновременно и озариха всичко наоколо с ярка светлина насочена към мъже, стоящи още на катера. Свалиха им чувалите от главите и още не привикнали с ослепителната светлина, ги поведоха по въжен мост към голям морски съд. Толкова голям, че Жан Емануил видя надписа на нивото на очите си, независимо, че беше изправен. Прочете бавно: „КРИСТИНА О“.
	На огромната яхта светеше само една каюта, в топла жълта светлина. Въведоха всичките в нея и ги заставиха да седнат в две кожени сепарета едно срещу друго. В отсрещния ъгъл на салона в полумрак, легнал на ложе мъж, се надигна и заговори към седналите срещу него мъже:
	— Тази яхта я купих от гръцкото правителство посредством мой стар приятел през 1998 година. Дълга е почти сто метра. Навремето Аристотел Онасис я е купил за 34000$, но е вложил близо четири милиона, за да я направи по негов вкус. Една от най-елегантните до момента построени яхти в света. Кръщава я в чест на дъщеря си Кристина О — Онасис. На нея са били елитът на света — Кенеди и Чърчил, Мерлин Монро и Елизабет Тейлър, Трета Гарбо… — Покашля се, отпи от чаша, която взе от масичка до него, и продължи:
	— Знаете ли какво е казал Онасис веднъж на Трета Гарбо тук на мояа яхта, „Седиш на най-големия член на света“. Дали е имал предвид яхтата или неговия член, не знам, но…
	Янус започна да се изправя бавно и в същото време започна да вика:
	Сега е мой ред, да ви го кажа на вас. Крадливи чакали и хиени. Мръсни копелета. Сега вие, изчадия, ще седите на моя — „члена“ на великия Янус. Да му вземете това, което му принадлежи и което винаги е било негово!? Него да го крадете?! И да мислите, че ще ви се размине… неее, направихте голяма грешка.
	Пое си въздух, изкашля се отново и стана от ложето. Заедно с него се изправи и красива жена. Шоколадова, кадифена гладка кожа и пусната до кръста катранено черна коса. Беше облечена в прозрачен халат. До момента не се виждаше, скрита от огромното му тяло. Янус, облечен в карирана риза и широк, ленен, син панталон, стоеше прав с лице към тях и вече крещеше:
	— Ще ви убия, ще ви сваря и после изям, ще ви… не няма, аз не ям мърши. Ще се обадя на мой стар приятел — Георгиус да ви поеме той, като свърша с вас.
	Мъжете с автомати в помещението, се засмяха и споглеждаха.
	— Да, да, Георгиус ще ви настани удобно. Всички ще сте в отделни и до блясък лакирани… ковчези. Директорът на гробищата ми е правил доста такива услуги. Там никога не търсят умрели, то и без това е пълно само с трупове. И за вас ще намери подходящо място. Преди това, обаче, имам малко работа да свърша с вас. Няма да се отървете толкова лесно. Искам много да страдате. Да се осмелите, от мен да крадете. Да откраднете моето злато…
	До този момент всички мъже в стаята мълчаха. Фед Мънкис, не се сдържа и го прекъсна, ставайки прав от сепарето:
	— Виж, не ни заплашвай. Дай ни парите и ние ще ти дадем златото и проклетите монети. Добре де, бяхме малко алчни, но на кого не му се иска да припечели някой и друг милион. — Направи опит да се засмее. Не се получи и продължи: — „Пиленцето каца веднъж на рамото!“ Ти какво мислиш, че няма да се възползваме от тази ситуация ли?
	В този момент, без видимо забележим жест към жената зад него, Янус се наведе напред и леко в ляво. Двадесетсантиметровото острие на кама полетя и се заби в гърлото на Фед Мънкис, под адамовата му ябълка. Изхриптя два пъти и с фонтан от кръв първо падна на колене, след което се строполи на земята по очи. За броени секунди под него на килима се образува локва с черно-червена гъста кръв. Чернокосата жена, която се казваше Касандра, отмести косата си назад доволно. Ударът и беше точно в целта. Мънкис не издаде повече звук. Беше мъртъв още преди да падне на земята. Всички в стаята бяха онемели, освен Янус:
	— Този ме нарече „Пиленце кацнало на рамото му!“ — Адреналинът му се беше покачил и той почна да получава от това тик в лявата буза и леко заекваше. — Кой е следващият, който иска да кацне на члена ми?! Златото, дайте си ми златото, или всичките ще умрете. Златото ми или умирате — повтаряше той. — Първият си го получи, само където ми изцапа килимът. Кой ще е следващият?
	Двама от хората на Янус приклекнаха към трупа и го завиха в скъпия персийски килим на руло. Единият хвана отпред, а другият отзад, все едно носеха огромен салам. Личеше си по всичко, че не го правят за първи път. Изнесоха го на палубата и там го прехвърлиха с помощта на трети човек в гумена лодка. Тя с леко пърпорене се отдалечи на изток, навътре в Средиземно море. След минута изчезнаха в тъмнината. Още около минута се чуваше само пърпоренето на мотора. Облаците скриха светещата луна и настъпи зловещ мрак.


>	42

	Специален агент Дейвис Морел седеше на предната седалка в единия от трите джипа на специалните части „ОМЕГА“ на Министерството на вътрешните работи. На същото място, но в предния джип седеше ръководителят на операция „Амфора“ — капитан Синтарос. В скута си държеше специална навигация, на която се изписваха всевъзможни данни приемани от сателит. Различни цветни нюанси отчитаха всяка секунда, координати за два конкретни навигационни обекти. Еднакво важни и опасни. Първата, трябваше да се задържат тримата американски гангстери, кацнали по-рано на летището в Солун. Втората беше задържането на Янус и цялата му престъпна банда. За голямо съжаление, закъсняха само с две минути и не можаха да осъществят мисията си. Въпреки точните данни и напълно достоверната информация за местонахождението им. Пълен провал на службите.
	Дейвис Морел, нямаше намерение така лесно да се предаде. Извади мобилния си телефон и натисна бутона с цифрата три за бързо набиране на номер.
	По същото време, в другата половина на земното кълбо, слънцето вече бе изгряло.
	Държавата — САЩ, щата — Вирджиния, а градчето — Чантлий. На негова територия се намираше — NRO „Националната разузнавателна служба“. От неговия щаб се ръководеха всички операции на страната. Също обединяваше всички разузнавателни служби, агенции и управления свързани с разузнавателната дейност. Както в Америка, така и извън нея по целия свят. Това беше най-могъщата разузнавателна служба в света.
	Телефонът при секретаря в кабинета на заместник командващият генерал-майор Джоузев Монгомъри иззвъня.
	— За вас господин генерал, от Европа. Звъни жълт номер с код три за важност.
	— Да, добре свържи ме — отговори генералът.
	— Здрасти, едвам се свързах с теб — каза приятелски мъжки глас.
	— Здравей, Дейвис, винаги се сещаш за шурея си, когато ще забъркаш или вече си се забъркал в някоя каша, и аз все…?! Слушам те, кажи бързо, че имам заседание след десет минути. А тук разстоянията и коридорите са големи.
	— Извинявай, но първо нищо не съм забъркал и второ исках да те чуя и да те подсетя, че след две седмици сме канени при мамчето, заедно със сестра ми на…
	— Да, да, всичко това вече го знам — каза генералът — а сега ми кажи какво мога да направя за теб. В момента най-вероятно се излежаваш по плажовете на солунското Средиземноморие. Сигурно, не ти и липсва холивудски загар и си пийва изстудено Узо. Да не би, най-после да си намерил някоя мадама, която ще доведеш тук, да ти готви или в най-лошия случай за нея — да се ожени за теб.
	Дейвис се засмя:
	— Виж, Джоузев, тук имам голям проблем с една банда трафиканти на културни ценности свързана с трима наши бандити от Рино и Сан Франциско. Отвлекли са още един чужденец и наш гражданин, който е високопоставен банкер, също от Сан Франциско. Името му е…
	— Чакай малко, чакай… Жули дьо Мюли?! — прекъсна го генералът. — Да не става въпрос и за един българин Жан Еману… и за Жули дьо Мюли, син на граф Филип дьо Мюли. Ама че работа. Преди по-малко от час ми се обади моят стар приятел от академията — Макс. Макс Чатъл от Сан Франциско и ме помоли точно за тези хора да се погрижа ако мога. Не ако мога, „а на всяка цена“ — бяха думите му. Познаваш ме, на мен, освен сестра ти никой не може така да ми говори дори и президента.
	— Единият от тях, Жули е шефът на брат му Сийд. Макс беше много загрижен за него и не можел да допусне да му се случи нещо. В случая бил безсилен и ме помоли за услуга. Всъщност аз съм му задължен много. Кажи, какво да направя щом и ти искаш това от мен. С какво да помогна.
	— Не може да бъде — учуден отвърна Дейвис Морел в слушалката — точно за тях ти звъня. Тук за малко ги изпуснахме. Искам ако можеш да помогнеш… да ги измъкнем, преди да е станало най-лошото. Те са отвлечени и са някъде до островите Волейьори. Там някъде ни се губи сигналът от сателита. Можеш ли да ги проследиш с ваш сателит. Ще ти дам последните им координати. Ако можеш да направиш нещо да ги спасим. Много ще се издигна в очите на тукашния шеф Ставридис. Запиши координатите.
	— За да ми се обади Макс Чатъл, да иска от мен тази услуга, а сега и ти… Е, добре ще видя какво мога да направя. А на майка ти предай, че ще дойдем както сме се разбрали. Надявам се скоро да се видим — и затвори телефона.


>	43

	— Преди да се заема с вас ще ви разкажа една история — започна Янус. — Видимо се бе поуспокоил.
	— В нея се разказва за алчност, предателство и лъжа. Нека всеки един от вас си избере герой от нея, с който да се оприличи. Най-вече, вие неблагодарни изчадия. Трябваше да ви оставя да ви убият или още да лежите по затворите.
	Беше се обърнал с лице, и сочеше с ръка към Еспиноса и Дани Блу.
	— Защо ли ви спасих живота и на двамата. Както и да е, всеки прави грешки… но, не и аз! Ще имам време да я поправя. Твоят дядо пък, е откраднал нещо от баща ми — беше се обърнал към Жули. — Искам си го обратно. И ще си го получа. Първо ще ви разкажа историята:
	— Двама приятели и съседи, взели под аренда няколко декара лозе да го обработват, хем да си подпомогнат за прехраната на многочленните си семейства, хем да имат вино и ракия за цяла година. Един ден, двамата приятели тъкмо привършвали с копаенето на лозето и слънцето се скривало зад близката гора, когато нещо твърдо се опряло в лопатата на единия от тях:
	— Ела, ела, — извикал при него другаря си, — тук има нещо в земята!?
	Другият клекнал и с голи ръце, двамата разровили меката пръст. И не щеш ли, чудо! Гърне, пълно със златни монети. Двамата селяни ахнали. Поогледали се, поослушали се и видели, че няма никой наблизо. Решили да вземат и да си разделят имането. Загърнали гърнето в стар одърпан пуловер на единия от тях, който предложил да го скрие в неговата къща за през нощта. На зазоряване, съседът му да дойде при него и да разделят златните монети по равно. Така и направили. Прибрали се по къщите си. Единият с гърнето, а другият цяла нощ не мигнал в очакване на утрото. Мислел си как свършила сиромашията за семейството му. Как ще нахрани децата си и ще довърши започнатата къща. При първи петли се почукало на вратата на този, който бил прибрал гърнето в къщата си. Съседът му идвал да си поделят имането.
	Какво било учудването му, когато „приятелят му“ категорично заявил, че за първи път чува за такова нещо. За никакво гърне, най-малко пък, със златни монети. Колкото и да се молил съседът му, другият мъж бил непреклонен. Никога не е чувал или виждал такова имане, за което говори комшията му. Спорът бил продължителен, но никой от двете страни не отстъпвал. Единият отричал да има в него каквото и да е имане. Другият го умолявал да го извади и да си го поделят. Никой не отстъпвал. Късно през същия следобед, покрусен от алчността на съседа си, мъжът отишъл в полицейското управление. Разказал на началника за намереното от него и съседа му съкровище. „И аз няма да имам, но и той няма да има нищо!“ — бил категоричен той.
	Отишли в къщата и му заповядали доброволно да предаде гърнето с жълтиците. Той отново отказал. Чувал за пръв път за такова нещо. Претърсили къщата, но нищо не намерили. Тогава го завели в ареста и след два дни на бой и мъчения сам ги завел в двора си, където го бил закопал. Чудел се вече как да си отмъсти и той.
	Преди да си тръгнат се обърнал към началника на полицията с думите: (не стига, че бил алчен, но и бил подъл):
	— „Е добре, аз дадох моето гърне. Сега нека той — посочил с пръст съседа си — да даде неговото, второто гърне!“…
	Били го, три дни и три нощи накрая се усетили, че нещо не е наред. При толкова мъчения нямало човек, който да държи повече на златото, отколкото на живота си?! Пребит от бой и полужив го освободили.
	Това, което ви разказах се бе случило, не на кой и да е, а на моя собствен баща, който седмици по-късно, не можа да се възстанови от боя, несправедливостта и алчността на съседа си. Почина докато бях още дете. Можеха да си поделят съкровището и да доживеят старините както Господ бе пожелал да ги възнагради с това имане… Но уви!
	Защо ви разказах това ли? Защото всеки един от нас щеше да си получи своя дял: — Вие, парите, които ви бях обещал, а аз моето си злато. Както и двамата съседи е трябвало да си разделят гърнето с жълтиците и да се радват на живота. Алчност — това ми е посланието към вас, нищожества. Опитахте се… вие, вие… да откраднете от мен великият Янус и даже да имате смелостта да ми намекнете, че ще го продадете два пъти. Е сега всички ще умрете. Бавно и мъчително. Няма човек, който да е преметнал Янус. Или поне, не е вече между живите! Започвам от вас — посочи към Еспиноса и Дани Блу. Със сигурност няма да издържите толкова дълго — три дни, както направил бедният ми старец. Хубавото е, че сега ще ми кажете къде ми е златото! Или започвам един по един, ще ви убивам бавно. Много бавно, къде е МОЕТО ЗЛАТО. И дано то не е по-ценно от живота ви. Ще почна да ви режа пръст по пръст, ръка по ръка, крак по крак докато не кажете къде е. Видяхте какво направих с единия от вас, няма да се спра пред нищо. Доведете ми следващият. Това си ти копеле Есп… — Спря, не изрече името, а се заслуша в тишината. Всички мълчаха. Чу се, тихо жужене. После, постепенно стана по-силно и накрая ясно се чуваше свистене във въздуха. Това бяха военни машини, които приближаваха към луксозната яхта „Кристина О“.


>	44

	Нямаше и четвърт час и два хеликоптера на НАТО „АН 64 — Апачи“ излетяха от военната база в близост до градчето Сигри на остров Лезбос. Всички навигационни системи бяха включени за нощна операция. Макар и приглушено само свистенето на витлата се чуваха във въздуха. Оставяха гореща диря след себе си от загретите двигатели. Във всяка машина имаше по девет командоси, както и водещ офицер. Бяха получили бойна мисия от най-високо ниво с код три — нападение на цел и спасяване на заложници. В тази операция имаше и добавен код осем, който гласеше: — „да елиминират противника със стрелково оръжие и да спасят заложниците“. Кратко и ясно съобщение от централата.
	След като локализираха обекта, бяха им нужни точно девет минути докато стигнат до целта.
	Когато от яхтата „Кристина О“ чуха приближаващите се хеликоптери, някой започна да стреля към небето в тази посока. От „Апачи“ — отвърнаха с картечен огън. Двама скочиха в морето секунди преди да ги покоси откосът от куршуми. Останалите на палубата, се опитаха да спуснат спасителна лодка, но успяха да вземат само един спасителен пояс, преди да паднат и те в морето. Навсякъде се разхвърчаха парчета от дървения под и счупени стъкла, които падаха по него. Само двете надуваеми лодки, които бяха преди това прикрепени към яхтата се опитаха да избягат с няколко от хората на Янус с резки зигзагообразни движения, но бяха улучени от ракети изстреляни от втория хеликоптер. Виждаха се и не малко брой хора с вдигнати ръце осветени от мощните прожектори на машините. Когато командосите се спуснаха с въжета на яхтата, вече нямаше човек с оръжие в ръце. Бяха превзели яхтата и тръгнаха да търсят заложниците. Група от петима командоси влизаха от каюта на каюта и претърсваха всяко помещения. Всички бяха празни на долния етаж. Само в една на горния бе заключена. Докато разбиваха вратата се чуха няколко изстрела насочени към тях. Помещението вътре се изпълни с дим от многобройните изстрели на натовските командоси. Секунди след като вратата стана на парчета, видяха как през таен вход зад лавица от книги се измъкват два силуета. Единият, по-нисък и пълен с широка карирана риза — Янус и до него стройна женска фигура с дълга права коса — Касандра. Последваха нови откоси вече на палубата. Двата силуета полетяха в дълбините и тъмните води на Средиземно море. Луната се показа зад облаците. Морето, над двете тела, които паднаха в него за секунди отново стана тихо и гладко. Никой не изплува на повърхността. Двама от групата командоси, гледаха в морето да открият дали нещо ще се покаже на повърхността. Нищо. Гледаха още минута, две, след което се отказаха. Продължиха по палубата. Отвориха следващата врата на централната каюта. Видяха в средата на помещението легнали на пода общо четирима мъже. Обръщаха ги към тях един по един с лица към насочените автомати с прикрепени на тях прожектори. Изправиха ги и ги разделиха в двата противоположни ъгъла, двама по двама. Жан Емануил с Жули дьо Мюли и Еспиноса с Дани Блу. Водещият групата, натовски офицер, погледна нещо като телефон, но с квадратен дисплей закрепен с лента на ръката си и каза само: — Слава богу живи са и двамата.
	Разпознал хората, за които изпълняваха тази спасителна мисия, даде знак, че са похитени от бандитите на Янус са двамата мъже от дясната страна. Останалите двама вързаха с белезници отпред пред телата им. Така по-лесно щяха да ги качат в хеликоптера. Превързани към кръста с ремъци и качени на специални столчета ги издърпаха и качиха на първия „АН 64 — Апачи“ първо Жан, после и Жули. Другите двама мъже, отново с помощни на лебедка и въжета ги издърпаха на втория хеликоптер. В този момент отново се чу изстрел и Еспиноса изкрещя от болка. Хвана се за крака, същевременно беше бързо издърпан в машината. Беше ранен, но раната бе по-скоро повърхностна. Последва светкавична стрелба от бойното въоръжение на двата хеликоптера по посока на изстрела. Единият от двата хеликоптера, направи бърза, обратна на часовниковата стрелка маневра и се издигна спираловидно нагоре почти вертикално. Без светлини, след секунди се сля с тъмното черно небе.
	Операцията бе завършена, макар че част от бандитите се бяха измъкнали, като бяха скочили в морето. От Янус и жената с него нямаше и следа.
	Другият хеликоптер последва първия и възможно най-бързо се отдалечи на безопасно разстояние. Един след друг поеха курс към военната база на остров Лесбос.
	По филмите ставаше много по-бавно и с множество ефекти. Тук всичко приключи светкавично бързо. За щастие и благополучно за всички — освен мъртвия Фед Мънкис и неколцина застреляни от хора на Янус.
	Заради бученето на двигателите, Жан Емануил крещеше в ухото на Жули:
	— Приятелю, имаме невероятен късмет. Спасеееени смеее и смее живииии.
	Жули само клатеше щастливо глава в знак на съгласие.
	Беше още в шок от видяното убийство на Фед Мънкис. Протегна ръце и прегърна Жан Емануил.
	След двадесет минути вече бяха във военната база. Командващият им сипваше уиски в порцеланови чаши за чай. Обясняваше, че е получил нареждане за операцията от най-високо място. Каза им, че не само на него, но и на шефовете от NRO трябва най-много да са благодарни, че са живи и здрави. Часът бе около два сутринта.
	В същия този момент, на по-малко от петдесет метра от щабквартирата, в един бетонен бункер предназначен за евакуация при химично нападение, стояха четирима мъже. Двама на столове зад дървена маса и двама седнали на прашния под, оковани с белезници, този път закопчани, зад гърбовете им. Задаваха им въпроси и на всеки задоволителен отговор получаваха чаша вода. Не бе много трудно, двамата разпитващи военни полицаи да научат всичко, което ги интересуваше. Единият, само си водеше записки. Другият разпитваше Дани Блу, който бе по-разговорливият. Подробно разказа от момента, в който са го повикали да участва в кражбата на антики в дома на Якоб Уверих. После продължи с бягството им до Вегас, а от там полетът им до Европа и похищението им от хората на Янус. За изпратения колет и разписката с номер — КЕ 4480 — за доставка и получавани на колет в централната солунска поща. Езикът му се развърза от обещанието, че който съдейства, за разкриване на участниците в престъпната група ще получи закрила, като защитен свидетел. Час по-късно Клод Еспиноса потвърди в писмен документ препокриващи се показания с тези на Дани Блу. След което ги оставиха да поспят два часа. Слънцето вече се показваше на хоризонта, когато със силен трясък чугунената врата на бункера се отвори и вътре влязоха четирима командоси въоръжени с автомати М 16. Извадиха ги пред сградата. Минута по-късно до тях спряха два военни джипа Хамър. На всеки един, на покрива имаше прикрепена, карабина М-4 със снайпер, а до нея войник. В единия на задните седалки седяха Жан Емануил и Жули. Командосите вкараха завързаните Клод Еспиноса и Дани Блу във втория. Моторите на машините изръмжаха и с пуснати сигнални лампи, но без включени сирени се понесоха към входа на базата. След минути вече пътуваха на военния ферибот към отсрещния полуостров при град Платания. След като преминаха на отсрещния бряг и още два часа бързо каране с едно кратко спиране, видяха табелата — Солун. Направо спряха пред задния вход на консулството. Независимо, че и двете страни бяха от първите подписали Натовския пакт, бюрокрацията относно екстрадирането на престъпници от Гърция към Америка бе доста мудна, независимо какво поданство иман те. Изискваха се цял куп юридически формалности и с месеци можеха да се обжалва тяхното екстрадиране. Америка нямаше интерес от това.
	Точно поради тази причина, поискаха (с разрешението и на консула и военното аташе) военен самолет и коридор за обратен полет. Проверката беше ограничена от страна на митническия режим щом ставаше въпрос за военно ползване. Желанието на консула беше, час по-бързо да върнат в САЩ престъпниците, след което да ги изправят пред федерален съд, за извършеното от тях федерално престъпление. Досиетата на Еспиноса и Дани Блу се оказаха доста дълги и едва ли щяха да са им от полза много техните признания пред военните от базата.
	Пред консулството спря дипломатическа кола. От нея слязоха военното аташе и специален агент Дейвис Морел. Почти се засякоха с двамата престъпници, които ги прехвърлиха в друга кола на посолството. Жан Емануил и Жули излязоха от сградата и се отправиха към колата на консула. След хилядите благодарности се отправиха към централната поща на града. Хората, макар и в този ранен час, се обръщаха по този необичаен ескорт от военни и полицейски коли. Щом спряха пред служебния вход на пощата, беше наредено да повикат директора. Веднага получиха съдействие, след което взеха безценния колет с формуляра с номера на доставка, която бяха получили от Клод Еспиноса. Пратката бе пристигнала няколко часа по-рано през нощта. Жули и Жан Емануил се прегърнаха. В запечатания с тиксо картонен кашон от консерви ананас, беше всичко, с изключение на златната статуетка на Херакъл. Най-отгоре, разпръснати златните монети от гърнето на граф Филип дьо Мюли. После и неговата лична колекция от монети заедно със златната огърлица и най-отдолу класьорите с колекцията на Якоб Уверих. Всичкото това съкровище беше пред тях. Предадоха я на Жули.
	— Май, че всичко свърши — обърна се Жули към Жан Емануил.
	Мъжът кимна утвърдително.
	Всичко изглеждаше наред и те излязоха от сградата.
	Минути по-късно Жан Емануил и Жули дьо Мюли бяха в Американската легация. Еспиноса и Дани Блу, пътуваха към военния самолет за екстрадиция в Америка. Жан Емануил и Жули благодаряха на всеки, когото срещаха по коридора на сградата. Благодариха за пореден път и на Дейвис Морел.
	— Благодаря — беше скромният му отговор — и продължи:
	— Не само на мен, а и на господата Макс Сийд Чатъл и най-вече на генерал Монгомъри II благодарете. Те са вашите спасители. Сигурно много държат на вас. Аз само си върша работата и помагам, с каквото мога. Изпълнявам стриктно заповедите, които ми изпращат от Америка.
	Преди да ги откарат до свободен апартамент към посолството, се обадиха по телефона в Сан Франциско. И двамата мъже искаха да се осведомят какво е състоянието на графа. След това да кажат на господин Якоб Уверих, че ценностите са му вече в сигурни ръце.
	Радостта им бе двойно по-голяма, когато разбраха, че графът не само е добре, но се е и завърнал в имението си Флоа Орош до Ница.
	Щастливият, Уверих със сълзи на очи благодари и на двамата и отново припомни на Жули да изпълни уговорката относно монетата, която беше обещана на Жан Емануил.


	Някъде по същото време на летището в Солун спря бял микробус. От него слезе мъж придружен от още един, но доста по-слаб и висок с бейзболна шапка. Първият човек бе с черна риза и широк тъмен панталон и приличаше в гръб много на изчезналия в морето Янус!? До него другият, високият му помагаше да носи обемистата кожена чанта. Приликата в ръста и фигурата на Касандра беше голяма, ако не беше бейзболната шапка и късата коса. Докато се качваха по стълбичката на никого неизвестен с фирмата си самолет, мъжът се обърна и промърмори през стиснатите си зъби:
	— Ще се върна един ден пак тук!
	Крайната точка на полета беше до остров Сицилия — Палермо. От там само един Бог знаеше накъде. Самолетът направи голяма обиколка на пистата и се нареди на полосата за излитане след три пъти по-големия от него Боинг. Изчака реда си и след десет минути излетя. В крайна писта, по същото време излетя и военния „DC-Дъглас“ — на Военноморските сили на САЩ. Беше пълен с военна техника и с двамата престъпници на борда. За третия мъж от престъпната група, никой така и не попита. Той просто не съществуваше вече за никого.


	Отвън на паркинга, пред сградата Жан Емануил го чакаше изненада.
	Кола на Банк ъф Америка беше спряла. Задните и врати и багажник бяха отворени и момче в бежов, ленен костюм стоеше до нея. Поздрави ги с лек поклон. Жан Емануил носеше в ръка кожената чанта, а Жули теглеше след себе си куфар на колелца. В лявата си ръка също носеше чанта. Момчето помогна да качат куфара. Преди да потеглят, шофьорът се обърна към двамата пътници и на приличен английски им съобщи, че е изцяло на тяхно разположение.
	— Първо ме закарайте мен до летището, след това ще закарате господин Николов до България по-точно до София — си бе върнал директорски тон Жули дьо Мюли.
	— Но, как — започна да протестира Жан Емануил, та това са повече от двеста и петдесет километра.
	— Няма проблем, господине, моят шеф ме предупреди, че трябва да се погрижа и за двамата джентълмени, каквито и да са желанията им — обади се шофьорът. Щом ще пътуваме заедно няколко часа, моля казвайте ми просто Стаси — и усмихнат потегли към летището.
	— Никога няма да забравя какво направихте за баща ми, както и изминалите дни — започна Жули, докато се настаняваха на задната седалка.
	— Няма нужда да ми благодарите. Не съм направил кой знае какво — отвърна Жан Емануил — а и бях обещал на баща ви и на господин Уверих, ако мога, да помогна с каквото мога. Всъщност Джон Сийд има най-голяма заслуга за това, че двамата си върнаха антиките и монетите. А ние с вас, че сме живи и здрави. На него трябва да благодарим. Ще го направя веднага щом се върна.
	— Всъщност, като споменавате господин Якоб Уверих, аз трябва да изпълня едно негово желание и ваша сделка. Преди да отлетя и да се разделим. Вашето „споразумение“, да ви предам нещо от неговата колекция, която успяхме двамата да му върнем. — Една златна монета, която вие безпогрешно ще разпознаете!
	— Да, разбира се. Преди да я взема — отвърна Жан Емануил, опитващ се да прикрие вълнението си, — трябва да му я заплатя. Такава беше уговорката ни. — Бръкна в джоба на сакото и извади от него портфейла си. — Ето вземете този долар и му предайте, че съм му безкрайно задължен за това, което направи за мен и за държавата ни. Благодаря и на вас. Лично ще благодаря на вашия баща при първа възможност.
	— Дядо ми я е получил също по този начин, награда от добър приятел — отвърна скромно Жули. Аз ви благодаря.
	Обърна се и сложи чантата на коленете си. Започна да изважда от нея класьорите. Монетите бяха наредени в класьори, както преди. Жули му ги подаде. Гледаше да види в кой от тях е „монетата“, която ще „купи“ от Уверих. Жан Емануил взе първия най-отгоре от класьорите. Монетата не беше в него.
	Във втория бяха Византийските коруби. Там беше и тя. Внимателно извади от него златицата — перпера на Цар Йоан Асен II. Най-обсъжданата и спорна монета в България. Свали часовника от дясната си ръка и с леко натискане на един от бутоните за сверяване на датата, отвори задното капаче за механизмите. Мястото беше достатъчно голямо, за да я побере. За да не трака и най-вече да не се драска, извади салфетка от джоба на вратата. Откъсна крайче от нея и след като внимателно зави монетата, я постави в часовника. Отново щракна капачето. Жан Емануил направи това за няколко секунди, след което закопча каишката на часовника. Почти едновременно Жули щракна закопчалките на чантата пред него.
	Колата спря пред VIP терминала половин час след потеглянето им. Шофьорът първо отвори вратата на Жан Емануил и тичешком се отправи към другата, но Жули вече бе излязъл навън.
	Двамата мъже, които вече бяха станали приятели, се прегърнаха. На няколко десетки метра от тях „Чесна 60“ с герба на графството, вече беше с работещи двигатели. Пилотът чакаше единствения си пасажер да се качи, за да го върне обратно в Америка. Жули дьо Моли премина през митническия контрол. Когато се качи в самолета се здрависа с капитана и попита:
	— Ще може ли, първо да се отбием до Ница за няколко часа. Искам да видя майка си и баща си преди отново да излетим за Америка?
	Отговорът бе точен и ясен.
	— Разбира се, господине! Ние работим за вас. Всяко ваше желание ще бъде изпълнено!
	Жули се върна при вратата на самолета и помаха отново за сбогом на Жан Емануил. Преди да се затвори вратата, направи с жест с ръката, че всичко е наред. Жан Емануил също му махаше за сбогом. Надяваше се скоро пак да се видят. След минути самолетът се отлепи от пистата и като направи един полукръг, се устреми към облаците. След няколко минути изчезна в тях.
	Жан Емануил проследи с поглед изчезването на самолета и се обърна към шофьора, който стоеше близо до него:
	— Хайде Стаси и ние да се повозим. Време е и аз да се прибира вкъщи.
	Погледна часовника си, който работеше безупречно. Усмихна се доволно. Часът беше малко след обед и слънцето вече напичаше жарко от небето. Денят бе прекрасен. Жан беше щастлив. Запали цигара.


>	45

	До границата с България, спираха само веднъж, за да зареди Стаси колата с гориво. Жан Емануил купи кафе, минерална вода и два сандвича, пилешко филе с моцарела за двамата. Взе и картичка, керамичен сувенир с Бялата кула и пътеводител със забележителностите от Солун. Помисли си, че за последната седмица това бяха всичките му покупки. Усмихна се на касиерката и остави цялото ресто като бакшиш. Можеше да си го позволи. Махна на Стаси, който паркираше до бензиностанцията, за да дойде да обядват. Беше приятно момче, което работеше от две години в банката. Допадна му още отначало и не счете за нахалство питането му с какво се занимава. И докато отпиваше от кафето си, му разказа един анекдот:
	„Двама бивши съученици се срещнали след години случайно на улицата и единият започнал:
	— Аз успях в живота и станах архитект. Тази и тази и тази сгради аз съм ги проектирал и тази също… А твоят живот как се разви? С какво се занимаваш.
	— Аз пък станах нумизмат, нали се сещаш, тези, където събират монети — казал другият.
	— Я чакай, чакай малко. На времето тези хора не ги ли наричаха просяци?“
	— Та и аз, Стаси, избрах да съм „просяк“. Шофьорът го погледна учуден, а Жан Емануил, смеейки се, си отчупи от сандвича. Допи кафето, изпуши една цигара и отново се качиха в колата. Стаси включи двигателя, а скоростният лост премести на директна предавка и поеха на път за България. След час бяха на границата — КПП „Промахон — Кулата“. Гръцкият митничар излезе от кабинката и дойде до спуснатата бариера. Стаси спря колата и през отворения прозорец му каза нещо на гръцки. Служителят само погледна през прозореца, задната седалка, след което невидима ръка вдигна бариерата и те продължиха по моста на река Струма към българското КПП „Кулата“. За „късмет“, на преминаващите, точно тогава на шефа на нощната смяна му се бе родил внук. Жан Емануил разбра това от възрастен човек, който старателно замиташе боклуците на плаца около митницата. Нямаше жив човек — и керван камили да беше минал, просто нямаше кой да ги спре. Стаси, спря колата между две кабинки, пред които имаше знак „Стоп“. На втората минута чакане плахо свирна с клаксона. От най-близката будка, се отвори плъзгащо прозорче от алуминиева дограма със затъмнено стъкло. Едра космата ръка, с дебела златна гривна на нея се показа до лакътя и им даде красноречив знак да продължават напред.
	„Прибирам се вкъщи — помисли си Жан. — Сега е подходящ момент и аз да направя нещо добро за себе си.“ Извади от джоба на сакото си кутията с цигари и я хвърли в близкото кошче за боклук. „Мисля, лошите навици като цигарите, да оставя тук. Вече не е модерно да се пуши“.
	— Стаси, да тръгваме!
	Колата започна бързо да ускорява. Минаха покрай „село Кула“ и след няколко минути видя табела, на която пишеше: — „село Марикостиново“. Замисли се. След още толкова километра е следващото „село Левуново“. После е град Сандански. Обърна се към Стаси и съвсем спонтанно го попита.
	— Ти нали не бързаш много да се прибираш?
	— Разбира се, че не господине. Аз съм на ваше разположение. Ако се прибера до края на деня, няма да ми платят нощувката от командировъчното. Не че се оплаквам…
	Жан Емануил се засмя.
	— Тогава намали скоростта и веднага след село Марикостиново има детелина на шосето. Мини под нея и свий вляво. И ми казвай — Жан Емануил.
	— Слушам господин Жан Емануил — беше отговорът.
	— Когато завиеш, карай само направо, ще се отклоним само няколко километра.
	Минаха покрай стара асфалтова база и продължиха по тесния асфалтов път между стотици декари лозя от двете страни на тясното шосе. На всеки ред от лозята, до самия път, имаше засадени рози. Беше чувал, че ако тръгне някаква болест, те са първият индикатор за заразите и винарите веднага предприемат съответните мерки. Стигнаха до село Генерал Тодоров. По-старите хора и до ден-днешен го наричаха със старото му име — Препечене. Жан Емануил познаваше района, както се казва, със затворени очи. Селото беше в низина и наистина много препичаше. Беше изкарал осемнадесет месеца казарма, по-точно застава в това село преди доста години. Заставата беше тилова и с абревиатура ПГР — Паспортно граничен режим. След идването на демокрацията и падането на Берлинската стена преди повече от двадесет години, звеното беше премахнато от армията ни. Отпаднаха граничните листа в пограничните райони на двукилометровата гранична ивица. Заставата се намираше точно след гарата в селото, която бе единствената между градовете Сандански и Петрич. Навремето влаковете от селото до Петрич също подлежаха на проверка по ПГР. Жан Емануил се сепна от спомените си. Точно пред заставата свършваше и асфалтовият път тогава. Много му се искаше да види какво е сега там след близо тридесет години.
	Стаси не се нуждаеше от напътствие, караше само направо. Мина селския площад зад гърба на жп гарата, след половин километър, пътят свърши. Обърна се и попита:
	— А сега, накъде?
	— До тук сме. Ще се разходя до една местност на близо. Казва се Рупите. На два километра е от тук. Минава се по моста над река Струма. Всъщност, ти не искаш ли да дойдеш с мен? — предложи Жан Емануил.
	— Разбира се, чувал съм за това място. Не живееше ли тук жена, която знаела миналото, предричала бъдещето на хората.
	— Да, тук живееше пророчицата леля Ванга, при която съм идвал два пъти. А тук — обърна се Жан Емануил и посочи на дясно, към полуразрушена постройка с начупен шадраван отпред — съм прекарал близо две години от живота си.
	— Уаууу, сигурно е било голямо изживяване?
	— Е, не съвсем — отговори Жан Емануил и го поведе по тясна пътечка към реката.
	Пресякоха стария мост над Струма и се насочиха на северозапад между папратите към долината. Гледката беше досущ същата, като от спомените му. Продължиха да вървят по тясната пътечка — Жан Емануил пръв, Стаси плътно зад него. След десетина минути вече в далечината се чуха крясъци на играещи деца и се мярнаха покривите на няколко автобуса с туристи.
	Тук вече нещата се бяха променили. Видяха бял храм — църква и много красиви и добре поддържани алеи. Двамата влязоха в храма, който бе изрисуван със сцени от живота на пророчицата Ванга. Запалиха свещички за живите и за мъртвите свой близки. След час се върнаха отново при колата. Докато Жан Емануил се настаняваше на задната седалка, Стаси се обърна и попита накъде да продължи.
	— Сандански, Благоевград, Дупница и София.
	Шофьорът си нагласи маршрута на вградената навигация и колата потегли. След час и четиридесет минути прочете табела „СОФИЯ“. Стаси бе професионален шофьор и нито веднъж не си позволи да кара над определената от знаците скорост. По пътя Жан Емануил, със затворени очи, си припомни като на кино всичко, което се беше случило през последните дни. Героите от този филм се появяваха един по един, сцена по сцена. Някои бяха положителни, други отрицателни. Едни бяха глупави, други умни. Накрая, имаше и награда за най-добрите. Той щеше да отнесе своята вкъщи. — Златната коруба на Цар Йоан Асен II. В един момент екрана стана сив и всички се разотидоха. Боже, какво ли не ни поднася животът!
	Минаха, по стария път, през Владая и „Черният кос“, независимо, че новата магистрала беше вече готова. Гумите на колата затракаха по паветата на бул. „Цар Борис III“. Жан Емануил даваше напътствия по пресечките и след няколко минути спряха в центъра пред кооперацията, където живееше.
	— Заповядай горе, все пак да изпием по едно кафе и да се обадиш по телефона на някой хотела да си резервираш стая. Наблизо има един, който е както добър, така и на прилична цена — предложи Жан Емануил.
	— С удоволствие — отвърна Стаси, — но не се притеснявайте за мен, и друг път съм бил в София. Ще се настаня, ще пообиколя магазините и заведенията, а утре ще тръгна обратно за Солун.
	Качиха се по стълбите на последния етаж на кооперацията.
	— Добре — съгласи се Жан и докато слагаше кафе в машината, му написа телефония си номер.
	Стаси от своя страна записа своя и любезно му предложи да се видят, ако има отново път към Солун. След като си допиха кафето си взеха довиждане и Жан Емануил го изпрати до външната врата.


>	46

	Остана сам в апартамента. Отиде в банята и си взе душ. Докато го правеше, се върна в спомена си от ваната в графството — усмихна се. След това се облече и си сипа уиски на дъното на квадратна чаша. Нямаше нужда, а и желание за цигара.
	Приближи се до една от стените, на която беше закачена картина на Мане, до тази на Бенчо Обрешков. Леко я отмести и погледна в дисплея, на вградения в стената сейф. Набра числата на електронната ключалка — 4711. Помнеше лесно тези цифри, защото имаше марка парфюм с такова име, който самият той ползваше понякога. Този път, (това рядко се случваше) не се вслуша в препоръката на алармения специалист, негов познат. Тя беше, да не използва една и съща цифра в кода един след друг последователно. Шансът да натисне бутонът — само веднъж или три пъти беше голям. Отвори вратичката, извади от кутията коженото ремъче с монета на Марк Аврелий на нея и я постави на врата си. Вече всичко си дойде на мястото, той си бе отново вкъщи.
	Изкъпан и избръснат, с чиста риза и със синьо спортно сако, Жан Емануил се бе приготвил да излиза навън. Отиде преди това до телефона и набра номера, който помнеше наизуст.
	— Здрасти, прибрах се.
	— Най-после — чу се отсреща. — Търсих те навсякъде и се… добре ли си?
	— Да, всичко е наред и за да се убедиш в това, довечера те каня на ресторант.
	— У нас или у вас? — засмя се тя.
	— Добре де, виновен съм, че не ти звъннах. Нямах никаква възможност. Престоят ми продължи няколко дни повече, но не по моя вина. Нищо особено ще ти разкажа после. Сега вече всичко е наред. Не успях да ти купя подарък, но си запазвам правото да ти взема нещо по… твой избор. Избери ресторанта, ще мина да те взема от вас в осем часа изненадай ме.
	— Добре и ти ми липсваше. Ще те чакам — и затвори.
	Вече стигнал до входната врата, Жан Емануил се обърна и се върна отново при телефона. Отвори тефтерчето до него и след кратко търсене набра друг номер. На третото позвъняване се чу писклив женски глас.
	— Кабинетът на директор Асен Денков! Какво обичате?
	— Обажда се Жан Емануил Николов, мога ли да разговарям с него?
	— Съжалявам, господин Николов, но директорът е извън сградата. Мога ли да му предам нещо?
	— Не, няма нужда. Беше ме помолил за една услуга, която се надявам, че съм му свършил! Не е спешно, ще му звънна утре сутринта. Дочуване!
	Излезе и заключи след себе си.
	Тръгна пеша към едно от кафенетата в центъра, където се събираха с приятели определени дни в седмицата. До срещата му вечерта, имаше повече от три часа.
	Отвори вратата на заведението и веднага чу възгласи: „Айде бе човек, къде се загуби? Цяла вечност не сме се виждали“.
	— Да знаете чух, че е започнал да строи нещо голямо — чу някой да казва от компанията.
	— А може да е бил на почивка някъде — гадаеше друг.
	— Нямаше ме само няколко дни, а виждам, че вече съм ви липсвал — шеговито подхвърли Жан Емануил — и да знаете, нося да ви покажа нещо. Да си кажете мнението. Първо ми кажете станало ли е нещо интересно докато ме нямаше.
	Направиха му място и той седна сред тях.
	— Ами стана една, това си говорим — поредната глупост, която не очаквахме, че хората ще разглеждат с такъв интерес — каза Ричи. — Представяш ли си Жан, статуя на цар Самуил и то със светещи очи?!
	— Как така статуя? — учудено попита Жан Емануил. — Това да не е някаква първоаприлска шега. Никъде, на нищо не е изографисан образът на цар Самуил, за да се осмели някой да му прави скулптура. Никой не знае как е изглеждал, за да го прави — повтори той. — Това е исторически гаф.
	Точно това ти казвам и аз — продължи Ричи. — Той е могъл да изглежда, като великан, така и като — „Карлсон, който живее на покрива“!? Да направиш статуя на човек, за който няма никаква визуална представа как е изглеждал, това е просто смехотворно. „Възможно е“, този скулптор да е направил тази статуя, от тогавашна „снимка“, картина или по разказ на очевидци… — Всички се засмяха в хор. — Остави друго, почти била готова и друга подобна статуя, на цар Йоан Срацимир. Тя пък щяла да „осветява“ небето над Видин. Всички отново се засмяха в хор.
	Жан поклати глава и ги прекъсна:
	— Това, не е никак смешно. Ама никак. Нека, преминем на по-сериозна тема и оставим бутафорните неща на неуките хора. Нося да ви покажа, нещо по нашите си работи — обърна се театрално към другите Жан Емануил.
	— Естествено, ще почерпя за експертното ви мнение — засмя се той. Обърна се към бармана с думите: — Днес аз ще платя сметката. На който, каквото му е на душата да си поръча…
	Мъжете на масата, одобрително кимнаха с глави.
	— Черпенето добре, но я да видим какво си ни донесъл?
	— Да не е нещо, което започва с едно голямо М — като Монета?
	— Да. Даже нещо повече от монета — ВТОРАТА МОНЕТА…
