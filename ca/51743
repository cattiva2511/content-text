	Веднъж мишките се събрали и взели да разсъждават:
	— Какво да измислим? Как да се спасим от котката? Та котката е най-страшният ни враг!
	Мислили, мислили — всяка колкото могла, колкото умеела. Дълго седели мишките в зимника мълчаливи. Най-после едно мишле изскочило напред и изписукало:
	— Аз знам как да се спасим от хитрата котка! Хайде да й завържем звънче на шията! Щом зазвъни звънчето, всички мигом ще се крием в дупките си!
	Изслушали го мишките и зацъркали в хор:
	— Браво! Чудесно го измисли!
	И толкова се харесало на мишките това предложение, че те решили да наградят мишлето с почетна грамота. А след малко, като се убедили напълно в неговата мъдрост, вече смятали да го направят свой главатар.
	Но тогава станала една стара, опитна мишка, много видяла и много патила през живота си. Излязла тя напред, изправила се на задните си крачка и запищяла:
	— Да, приятели! Няма какво да се каже — добро предложение! — Такова умно мишле не може да се намери по цялата земя! Никой не се и съмнява в неговия ум. Но нека то ни обясни по-подробно как може мишка да надене звънче на котешка шия? И още — нека ни покаже мишка, която ще се осмели да го направи. Докато не стори това, няма защо да му даваме грамота!
	Чули я мишките, обърнали се, погледнали с презрение малкото мишле и се разотишли.
	Така и не измислили нищо.
