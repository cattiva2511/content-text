P>
	Когато остареят, по-добри ли стават
	хората, или пък стават по-страхливи —
	но започват на другите да прощават
	и да благодарят, че още са живи…

	Баща ми, на смъртния одър, прости на съседа,
	който нашата крава със вила промуши,
	защото влязла в двора му да погледа
	и дръпнала няколко листа от крушата.

	Прости и на съседа ни, който открадна
	пет чувала жито право от хармана.
	И през тежка зима ни остави гладни,
	та със мамалига мама ни изхрани…

	Не разбрах тогава слабост или сила
	е да простиш на хора като тези.
	Може би татко очакваше божия милост
	и за добрината си в рая да влезе…

	Исках да го разбера, но беше напразно…
	Сега се моля с надежда в очите:
	Господи, с такава доброта не ме наказвай,
	за да не прощавам на подлеците!
P$
