P>
	През младостта им — горд, намръщен —
	не й призна, че много я обича.
	А после не остана време — къщата,
	децата… Двамата все тичаха.

	Животът труден — само дълг и грижи…
	За децата блъскаха с надежда.
	Дните неусетно тъй се нижеха
	и времето не стигаше за нежности.

	Децата отлетяха, без да забележат…
	И останаха отново само двама.
	Сърцето му омекна, сякаш се разнежи.
	Но точно тогава най-страшното стана!…

	Завинаги от него тя вече си отива.
	След нея той крачи, останал без сила.
	И мисли: цял живот до него беше жива,
	ала не смогна да й каже
			колко му е мила!
P$
