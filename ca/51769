P>
D>
	На Стефан Епитропов
D$

	Цигла по цигла, тухла по тухла —
	както я бяха градили зидарите —
	къщата рухва, къщата рухва!
	Не буря, дъжд — празнота я събаря…

	Няма ги вече старицата, старецът —
	някога кротко седяха на пейката
	и в червената вечер с мен разговаряха…
	После притваряха вратата полека…

	Пустият двор е тревясал от чакане —
	спи оглушал зад къщата тиха…
	Млади ръце обещаха му някога,
	но синовете далече заминаха…

	Зеят прозорците слепи, оградата
	гние, огъва се с пукот болезнен.
	Тъжно край пътя вратата е паднала —
	няма кой, няма кой вътре да влезе…
P$
