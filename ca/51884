P>
	С теб сме го рисували
	и в други линии на времето
	островът
	и малката ни светла къща,
	в която се учим
	да творим вселената с Любов
	прозорците й гледат към водата,
	накъдрена на мънички талази
	от отраженията,
	над които обичаме да се разхождаме,
	небето се отпуска нежнолилаво
	в обятията на хоризонта,
	над къщата
	на арфа свирят клоните
	на най-вековното дърво на Знанието
	и музиката им променя в по-високи честоти
	вибрациите на вселената ни

	лицето ми започва да светлее
	и по-несъвършената му половина
	се изпълва с твоя полулик
	контурът преминава
	в средата на челото
	прелива хармонично в двете равнини
	върви по линията на носа
	намира красотата на златното сечение
	спуска се по вглъбката под него
	и слива в съвършенство
	овалите на устните ни
	да бъдат извор на божествена поезия и музика
	сега сме златното ключе,
	намерило ключалката си.
P$
