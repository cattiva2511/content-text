P>
D>
	На Елица
D$
	Разсеян, уж към внучката поглеждам,
	но явно в чутото съм бил вглъбен,
	защото тя на куклата нарежда,
	а аз си мисля, че говори с мен.

	„Не може тъй, тук трябва ред да има!
	Играчките разхвърляла си пак!…“
	Тя кара се на куклата любима
	и тупа нервно по килима с крак…

	И спомням си баща й петгодишен
	как яздеше на дървения кон.
	След туй започна буквите да пише,
	да майстори с чукче и със трион.

	Сега за хората издига сгради
	и вечер се завръща изморен.
	Годините си в него виждам млади
	със дългия и натоварен ден.

	Така животът своя кръг затваря
	с опорните си точки — само три.
	Но в бъдещето те ще се повтарят
	и ще се слеят с вечността дори…
P$
