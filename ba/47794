	— Мир вам, мир вам, простени бъдете! — тържествено се раздаваха из храма господен гласовете на тримата божи служители.
	За сетен път се прекръстиха опростените миряни и на вълни се пръснаха из града.
	— Я, отче Теодосие, не мислиш ли, че е време и ние да помолим Господа за нас?
	— Право говориш, Василие. Предопределен е този ден за прощаване, а стари грехове имаме ние, служителите на Господа Бога…
	Отец Йован го погледна, изрази с бялата си брада съгласие и се изправи пред Теодосий.
	— Прощавай, брате мой, че лани ти откраднах с безчестни средства умрелия Пейчо и извърших аз твоите обязаности.
	Отец Теодосий стисна устните си, но успя да не се разгневи.
	— Нищо, брате мой. Прощавам ти това при условие, че ти ще забравиш мъмренето на архиерея, пред когото аз те наклеветих, и тарабата на двора ти, която една вечер изкъртих, без да ща…
	Отец Йован помисли малко.
	— Ето що, брате, тези две злини са по-големи от моята…
	— Тъкмо на мярка са!
	— Не, бая по-големи са, Йов щети прости, ако…
	— Никакво „ако“! Това за това…
	Отец Василий ги погледна и изтежко заговори:
	— По-големи са твоите злини, Теодосие. Но сметката ще се уравни, като се притури по-ланшното раждане, за което братът Йован те изпревари…
	— А, онова си е башка сметка, но аз бих искал да знам кой ми задигна торбата с поскори и симиди, която на задушница бях оставил под иконата на архангел Михаила.
	— Духове небесни са слезли в тия гладни години.
	— Било що било, братя во Христе, довечера е заговезни, нека да се простим като благочестиви християни.
	— Простено да ти е, братко Василий, дай да ти целуна десницата.
	— И тебе да ти е простено, отче Теодосие.
	Тримата божи служители се разцелуваха братски, прегърнаха се веднаж, пак се прегърнаха, а клисарят назърна през светите двери, прекръсти се и доложи:
	— Отче Василие, от погребението на баба Парашкевия дадоха още 200 лв… всичко 700. По обед ги донесе момчето.
	Отец Василий пое 200-те лева и мигом ги положи в благочестивия си джоб.
	— Значи, 700 лв. — ококори очи отец Йован, а тъничкият отец Теодосий погледна като лисица пред курник.
	— Значи, 700 лв., отче Василие, а защо, душа нечестива, каза, че всичко 300 лв. дали?
	Отец Василий премигна и погледна разпятието:
	— Много се е напрашило светото разпятие. Трябва бабичката да го пообърсва…
	— Разпятието си е разпятие, отче Василие, но лукавият пак е влезнал в душата ти.
	— За какво е думата — престори се на учуден отец Василий.
	— Не гледай като възкръсналия Лазар, Василие, а кажи защо ни отяде от баба Парашкевия…
	— Трябва да ни дадеш остатъка — намеси се и отец Теодосий. — Кесаревото — кесарю, божието — богу.
	— Дай поне 200 лв.
	— Нищичко не мога, братчета, да давам… — смънка отец Василий, положи си калимявката и тръгна.
	Но отец Йован се изпречи пред светите двери, а Теодосий го хвана за расото.
	— Чакай, сине на лукавия, дай поне тия 200 лв.
	Но отец Василий вместо отговор замахна и го ръкоположи по гърба. Но и Теодосий не остана длъжен, той го подритна по християнски, така че отец Василий едва не събори един от свещниците.
	Отец Йован, който беше по-миролюбив, се задоволи само да отскубне нещичко от русата брада на Василия.
	А Василий се разгневи като на страшния съд и ръкополагането зачести. Херувимите трагично гледаха от купола, свети Спиридон се усмихваше от ъгъла, а бедният клисар всуе вопияваше отчаяно:
	— Мир вам, братя, мир вам!
