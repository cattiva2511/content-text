	Космодрумът се виждаше великолепно отвред — и от специалната трибуна за гости, и от местата, отредени за публиката, и от специалния наблюдателен пункт, предназначен за специалистите и висшите държавни ръководители, дошли за пробата на новия космически апарат. Сред множеството се виждаха вицепрезидентът, няколко министри, много сенатори и конгресмени, както и губернаторите на щата и съседите му…
	Изобщо — поредно оригинално шоу на младия и много активен милиардер, обичащ да демонстрира стремежа си към науката и огромното си желание да даде тласък в овладяването на Вселената. Засега на Слънчевата система, по-късно и на Галактиката…
	Този път шоуто беше смайващо. Отново. Щеше да изстреля новия модел кораб, който в името на интереса и забавата, трябваше да изхвърли в междузвездното пространство старата огромна лимузина на милиардера. При това, за да изглежда всичко реалистично, в нея бяха сложили четири манекена. Изпипани до последно, като истински човеци, в елегантни костюми, с папийонки. Само лицата им разваляха илюзията — оставаха си манекенски. Розови, с видими черти, но манекенски. Някак си размазани и без търсената самоличност. Но публиката не се вглеждаше чак толкова — манекени, какво искаш…
	Разнесе се предстартовото броене… После изтрещя гръм… Под ракетата се изви облак огън и дим… Апаратът се понесе нагоре…
	И станциите за следене започнаха да докладват. Гласът на водещия едва се чуваше в шума на ръкоплясканията и възторжените приветствия за новия подвиг на нацията…
	После всички си тръгнаха. Космодрумът се опразни. Младият милиардер замина за банкета, където беше поканил над хиляда изтъкнати гости — политици, артисти, певци, учени…
	Преди да тръгне към залата, отговарящият за шоуто пусна телевизора и седна в един фотьойл. Разбира се, първата новина беше за тяхната ракета. После информираха за поздравленията от страна на самия президент към младия и амбициозен милиардер, влагащ безкористно сили и средства за славата на великата им държава.
	Накрая говорителката съобщи, че продължават издирванията на изчезналия мултимилионер, който беше отвлечен заедно със секретаря си и двама охранители преди три дни. Но и досега нямаше следа от четиримата…
	— Няма и да има — засмя се самотният човек в залата. Сепнато се огледа, изключи телевизора и тръгна към паркинга…
	Манекени, а… Подсмихваше се той с удоволствие. И хич не си и помисляше, че може да има проблем със спирачките на колата си…
	Какво да се прави — нямаше достатъчно лимузини за изстрелване на ненужни хора…
