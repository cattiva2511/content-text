	__III. В полите на Витоша__

	От Красно село, чак до подножието на Витоша, вледенената снежна покривка блести под болните лъчи на зимното слънце като огромна седефена черупка на мида. А възвисила се, мълчалива и студена, Витоша тръпне в белия си изпокъсан шал… В княжевския трамвай е почти празно. Скрибуцат колелетата, мънка си нещо кондукторът и заели два срещуположни ъгли, седят в блаженоцелокупие двама чичовци. Единият има нещо алтенберговско в погледа си, а другият въобще не прилича на никого. Седят двамата мирно и тихо, свалят от време на време калпаците си, усмихват се самодоволно и пак седят мирно и тихо. А трамваят скрибуца печално, вихърът пилее снежни коси по полето и по билото на Витоша от време на време бликват облачета от снежен прах.
	— Ти, байо, къде ходиш? — интересува се кондукторът.
	— Кой, аз ли?… Никъде.
	— Ами цял ден в трамвая си! От Горна баня ли си?
	— Кой, аз ли? От Търновско съм.
	— Да не си делегат за конгреса?
	— Кой, аз ли? Делегат требе да съм.
	— Ами какво правиш цял ден в трамвая?
	— Та нали видиш — возим се…
	Трамваят скрибуца, любопитният кондуктор отива да даде билет на току-що качила се женица с орлов нос и остра суха брадичка, а двамата делегати се усмихват и разговарят:
	— И пиротският е дълъг, ама княжевският най-дълъг.
	— Може да се отвози човек.
	— Разбира се, може — шепне делегатът, приличен на Алтенберга, и се усмихва в дипломатическо целокупие.
