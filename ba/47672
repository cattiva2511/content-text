P>
	О, ти движение в пространство
	на живи и неживи същества,
	летеж от времена прастари
	без лик, а в троица божества!
	Единосъщен и единен,
	без място — дух, и без причина,
	от никого непостижим,
	и всичко с себе си изпълва,
	обхваща, съзидава, сбъдва,
	ний името му — Бог — мълвим.

	Дълбокия океан да мери
	лъчи и пясък да брои
	такъв ум и да се намери
	не може Теб да покори!
	И духове от Теб родени
	не могат даже просветени
	да знаят твоите съдби:
	и само с мислите си дръзват,
	но Твоето величие не зърват,
	разтапят се във вечност миг.

	От хаоса до времената,
	от бездна вечността призвал,
	а вечност, още непозната,
	Ти сам във себе си създал:
	от свойта сила се създаде
	и сам със себе си сияеш,
	Ти, светлината на света.
	Създал си със едничко слово
	творения в пространства нови,
	Ти си, ще бъдеш, — в вечността!

	Съдби в движение са в тебе,
	живот ти даваш и държиш;
	и всеки край с начално време
	слепяваш, смърт с живот мениш.
	И както искри разхвърчават,
	слънца от Теб се появяват;
	а мразовее ли денят,
	прашинките от скреж играят,
	въртят, люлеят се, сияят,
	така под Теб звезди блестят.

	Звезди, запалени милиони
	в неизмерими светове,
	творят те твоите закони,
	животворящите лъчи са те.
	Но всички огнени лампади,
	кристални алени грамади,
	на златните вълни сънят,
	или ефир с горящи сфери
	и вкупом световете цели
	пред теб са нощ, а Ти − денят.

	Каквото капка е в океана,
	това пред Теб е този свят.
	Какво от мене е видяно?
	Какво ли съм пред Тебе аз?
	Във този океан въздушен
	милиони светове се случват,
	стократно много светове,
	когато с тебе ги сравняват,
	те само точка се явяват;
	а аз съм нищото пред Теб.

	Аз нищо съм, но в мен сияеш
	с велики твои добрини;
	и както в капка, лъч играе,
	в мен Себе си си отразил.
	Аз нищо съм! — Ала усещам,
	летя от някого понесен
	като дете във висини;
	за Теб душата ми мечтае
	да вниква, мисли и узнае:
	щом аз съм тук, Ти също — си!

	Ти си! — природата е тая
	която в моето сърце тупти
	и моя разум уверява,
	че нещо съм, щом тук си Ти!
	Аз, част от цялата вселена,
	сред нея сякаш уважена
	сред всички тия естества,
	где сложи край на твар телесна
	с началото на дух небесен,
	с мен свърза всички същества.

	В света аз връзка съм избрана,
	най-висша степен вещество;
	в мен всичко живо е събрано;
	начало съм на Божество;
	Със тялото в праха изгнивам,
	а бури със ума разкривам,
	аз червей − цар − аз Бог − аз раб!
	Но, щото съм така прекрасен,
	отгде съм се явил − неясно;
	за себе си съм непознат.

	На Теб творение, Създател!
	На твойта мъдрост съм творба,
	житейски извор, благодатен,
	Цар мой, в душата ми душа!
	А твойта правда да пребъде,
	че моето битие безсмъртно
	да мине преходната смърт;
	и моят дух в смъртта облечен
	и чрез смъртта на Теб обречен,
	Отец! − в безсмъртие да съм.

	Непостижим, Недоказуем!
	Безсилен съм дори черта
	от Твойта сянка да разбуля
	по волята на мисълта;
	слова за Теб от простосмъртни
	не могат слава да обзърнат
	и с нищо Теб да почетат,
	до Тебе да се възвишават,
	различията да стопяват
	и с сълзи да благодарят.
@@	1784
@@	Превод: май 2015 г.
P$
