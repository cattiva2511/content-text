P>
	Безумен поглеждам към черния шал,
	душа студенее в мъчителна жал.

	Когато бях буен, наивен младеж,
	аз любех гъркиня със страст и копнеж.

	Прекрасната дева бе мила със мен;
	но скоро настъпи най-черният ден.

	Поканил бях гости да се веселим;
	тогава почука евреин един.

	„Пируваш с другари (пошушна), а тя,
	гъркинята твоя е с друг в любовта“.

	Аз дадох му злато, проклех го до гроб,
	повиках при мене най-верния роб.

	Поехме; препусках на бързия кон;
	и моята милост спотайвах без стон.

	Дома на гъркиня в мига щом видях,
	очи потъмняха и цял прималях…

	Във скритата стая проникнах аз сам…
	Арменец целуваше девата там.

	Светът причерня ми; и сабя свистя…
	Да спре да целува злодей не успя.

	Безглавото тяло аз тъпчех със яд
	и взирах се мълком в девойката, пак…

	Кръвта й аз помня… и нейния зов…
	Загина гъркиня, загина любов!

	Свалих от главата й черния шал
	и кървава сабя избърсах без жал.

	А робът, щом мръкна и падна мъгла,
	във Дунав изхвърли и двете тела.

	И вече не любя прекрасни очи,
	веселие нощем при мен не звучи.

	Безумен поглеждам към черния шал,
	душа студенее в мъчителна жал.
@@	14 ноември 1820
@@	Превод: 09.02.2017 г.
P$
