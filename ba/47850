	В едно от кьошетата си същата тая грациозна „Победа“ печата тлъсти букви, тлъсти като кокала, който гризе, следното двувърхо антрефиле:
	„За нападки срещу министрите чрез публични речи или чрез печата в Германия наказанието е затвор и глоба до 500 хиляди марки“.
	Охо-хооо! Да ти е драго. Хем затвор, хем 500 000 марки. Ех, ако това двувърхо антрефиле постигне целта си: с едното си острие да изчовърка из главата на някой български народовластник един законопроект в същия смисъл, а с другото да удари опозицията право в сърцето, ще гледаме тогава циркови панорами:
	— Кой беше, кой беше този, дето сега държа реч против министрите?
	— Аз… ама такова…
	— Никакво такова! Дай 500 000 лева и ела на 2-годишен курорт в Централния затвор!
	— Ами ти какво си писал нещо против правителството?
	— Кой, аз ли? Нищо подобно.
	— Ба, писал си, писал си. Ето тука, видиш ли, писал си против вестник „Победа“ и Атанас Телефончето. Дай 500 хиляди лева.
	… Още 500 хиляди лева, други 500 хил., пак 500 000 лв…
	— Господин Турлаков, оправи ли се бюджетът?…
	— Оправи се, оправи се и държавният бюджет, и бюджетът на „Победа“.
