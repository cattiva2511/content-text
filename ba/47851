	Обществото на народите даваше бал — голям костюмиран бал. Церемонмайсторът — старият филантроп Лойд Джордж — предложи:
	— Художници и декоратори от всички страни да не жалят средства и сили за по-бляскавото украсяване на залата. Необходими са повече светлинни ефекти, по-разнообразна обстановка, отличен оркестър, а най-главното — рекламата да бъде по-громка и по-оригинална.
	Парижкият му помощник помисли малко и навъсен, каза:
	— Да не афишираме много. Може би балът няма да се състои в салон „Генуа“.
	— Но тази година редът е мой — обади се римският патриций. — Дадохме матине във Версайл, вечеринка в Лондон, спиритически сеанс във Вашингтон и кинематографическо утро в Кан — нека поне карнавалният бал да бъде у нас.
	— По това няма да спорим! — авторитетно заяви церемонмайсторът. Твой ред е тази година!
	Поанкаре* помълча малко, извади табакерата си, загледа се през прозореца и проточено каза:
	[* Председател на републиката във Франция. — Б.р.]
	— С това се помирявам. Но никак не съм съгласен да бъдат допуснати на бала и външни лица, нечленове.
	— Но тогава пак няма да си покрием разноските.
	— И без туй ще имаме дефицит, тъй че нека поне бъдем горди.
	— Няма смисъл да работим за идея! Нека бъдем реалисти. От всички спектакли досега ний само губим. Каквото искаш, мисли, аз няма да отстъпя.

	* * *

	Карнавалният проект претърпя много изменения. Балът биде отложен на няколко пъти. Направиха се ред репетиции, ред поправки. Най-сетне тържествената вечер дойде.
	Улиците бяха осветени с разноцветни лампи и навред се движеха блестящи каляски и светкавични автомобили. Беше шумно, тържествено, празнично. Февруарското вечерно небе беше матово и ниско. Едри снежинки изобилно се стелеха по покривите, въртяха се край блестящите електрически глобуси като бели нощни пеперудки и падайки по асфалтовия паваж, разтапяха се на малки водни ивици.
	Пред парадната врата на салона беше още по-празнично и тържествено. Тълпа от любопитни хора се трупаше шумно, журналисти с карнети в ръце сновяха трескаво насам-натам. По околните балкони бяха поставени кинематографически апарати, а от двете страни на входа вместо факли пламтяха дебели ленти магнезий и океан от среброзеленикава светлина заливаше всичко наоколо.
	От салона долитаха тържествените звуци на оркестъра. Свиреха великата соната на братството. Пръв пристигна и спря пред входа закрит бледосин автомобил с бели звезди. Излезе леко приведена фигура, облечена в дълга копринена туника, с перука от златни къдрици и със сандали на краката. В дясната си ръка държеше сребърно разпятие, а в лявата — 13 маски. Четиринадесетата маска — маската, напълно наподобяваща назаретянина Исус — беше на лицето г-н Хардинг*, наследникът на Уйлсона!
	[* Американски буржоазен държавник, през 1920 г. избран за президент на САЩ. — Б.р.]
	В публиката се чу тих шепот. Едва изчезна фигурата на Хардинг, и Лойд Джордж пристигна. Той дойде в разкошна древногръцка колесница, теглена от двадесетина души. Имаше ирландци, индуси, египтяни, австралийци, негри и много други. Облечен беше в широка бяла дреха и държеше факел. Изобразяваше Свободата.
	Не закъсня и Поанкаре. Той се беше маскирал като ангелчето на мира.
	В малка ръчна носилка пристигна японска девойка. Тя наивно бе скръстила изящните си ръце на гърдите. Пристигнаха и много други, все тъй тихи и смирени…
	В разкошно декорирания салон, напоен с парижки и източни парфюми, сред феерична светлина, меняващ всеки миг нюансите си, се движеха маскирани двойки. Малки момиченца разнасяха в елипсовидни кошнички букети от бели рози. Върху златен пиедестал, наметната с тежък мантел, бе изправена статуята на демокрацията. Тя държеше палмово клонче, а в краката й лежеха няколко счупени меча. Оркестърът току-що бе завършил „Сонатата на братството“ и във въздуха още трептяха последните нежни ноти. Диригентът с дълбок поклон поблагодари за аплодисментите и написа с едри четливи букви:
	„Финансова симфония от Стинес“*.
	[* Стинес — голям концерн за тежка промишленост в Рур. — Б.р.]
	— Свирете нещо по-весело, по-игриво! — обади се Лойд Джордж.
	Диригентът се поклони въпросително:
	— Казачок?
	Поанкаре се разтрепера:
	— Как? Казачок?!… По никой начин!…
	Съгласиха се да бъдат изпълнени няколко оперетни къса, а след туй „Економическата елегия“…
	Прииждаха нови посетители. Влезнаха акционерите от марионетния театър „Малко съглашение“. Посрещнаха ги радушно. Поанкаре се разцелува с един от тях. Усилиха осветлението. Хардинг поръча да палят по-често бенгалски огньове.
	Оркестърът наново гръмна. Започна „Економическата елегия“. От нейните звуци Лойд Джордж изпадна в меланхолично настроение, Хардинг си запуши ушите, а Поанкаре се готвеше да се отдалечи в бюфета, когато в залата настана ропот и смущение.
	… Влезе висок снажен мъж, с червена сукнена рубашка, препасан с дебел шнур, с широки сини панталони и изкаляни ботуши. Той пристъпи сред залата, хвърли наоколо спокоен поглед и се усмихна.
	— Как смеете! — възмути се Поанкаре. — Та вий нито сте костюмиран, нито имате маска!
	— Моля ви се, не влизайте чак навътре! Ще изцапате килимите! — предупреди го бързо Хардинг.
	Главният уредник на бала Лойд Джордж се обърка. С бързи крачки той се затече към вратата.
	— Вратарите! Къде са вратарите и лакеите! Еберт!*1 Ренодел!*2 Турати!*3 Адлер! Гомперс!*4 Никой ли няма? Защо го пуснахте?!
	[*1 Председател на германската република. — Б.р.]
	[*2 Френски политик, социалшовинист.]
	[*3 Лидер на дясното, реформистко крило на италианската социалистическа партия.]
	[*4 Реакционен деец на американското професионално движение. — Б.р.]
	Но вратарите и лакеите бяха заети. По мряморните стълби нахлуваше някакво странно шествие, блъскаше се, напъваше и крещеше.
	Всички в залата изтръпнаха.
	— Да се затворят вратите!…
	Двама-трима се затекоха, но беше вече късно.
	Като бурен поток в салона нахълта неочакваното шествие. Всички бяха зле костюмирани, кални, прашни и груби. Това беше безчислена тълпа от хора с покъсани панталони и сини блузи, с почернели от дим лица. Там имаше мъже и жени, селяни и работници, черни, бели и бронзолики — някакво вавилонско смешение. Те заканително пристъпяха, свили юмруци, и по лицата им нямаше никакво карнавално изражение.
	Лойд Джордж се изправи:
	— Джентлемени, каква е тази груба карнавална шега?
	— Боже мой, това никак не е естетично! — възмути се Хардинг. — Аз съм виждал карнавални сюрпризи, но…
	В тълпата се чу несдържан ропот. Оркестърът млъкна. Маскираните се отдръпнаха плахо по ъглите. Поанкаре хвърли палмовото клонче и с разтреперан глас закряска:
	— Господа, това на какво прилича? Салонът е ангажиран от Обществото на народите. Как смеете да влизате? Кои сте вие?
	Тогава тълпата настръхна, дружен вик екна като нечакана буря, блъсна блестящите полюлеи и страхотно разтърси залата:
	— Ний ли? Ний сме Обществото на народите без маска!
