	— Ей, я дай тука на народа още 20 кебапчета… Дробчета има ли? А, има, значи! Дай и от тях малко… Ха така! Дай и две кила от бялото… Не щем червено, доле болшевизмът! Така! Така! Значи, още една свещ!
	Старият кръчмар, с рунтави мустаци, сключени вежди и с плещи на Тарас Булба, се мъчи да се поклони:
	— Заповядайте! Свещ ли казахте?
	— За`пали още една!
	На мокрия тезгях, който прилича на голям погребален ковчег, светва спермацетова свещ. В кръчмичката става малко по-светло и плахите лъчи, задушени от тютюнев дим и тежък лъх на дробчета, странно озаряват насядалите около масата десетина души, между които една жена с груби големи чехли и нещо, което жените наричат фигаро. Вляво от тях седят двама руснаци. Впрочем те не седят, защото единият отдавна е легнал върху масата, а другият — стар и с интелигентна физиономия братушка — маха над него и пресипнало проточва:
P>
	Волга, Волга, мать родная,
	Волга, русская рекааа!
P$
	В ъгъла седи самотен старик, кашля тежко, пуска облаци дим и трогнат от нещо, с помътени стъклени очи, само пляска ръце в акомпанимент на русняка.
	На голямата маса има оживен политически разговор. Господинът, който поръча за „народа“ 20 дробчета, обяснява:
	— Така си е! Бяла бюлетина, ама от нея хаир няма. Кого ще съдят? Своите. Хич може ли такова нещо? Дойдеш като утре да кажеш това-онова, жена ми е болна, децата — гладни — дайте ми служба — кой ще ти даде, а? Големците, водачите… Без тях не може.
	— Море, яз нека съм си здрав да работим — не ми требе служба.
	— Не е така! Само за служба не е въпросът. Ами ние имаме нужда от дипломати. Ами ако не бяха Тодор Тодоров и прочие велики хора, кой щеше да сключи мир във Версайл, а?
	— Като нема дипломати, нема кой да прави война, не требе да се сключва и мир.
	— Шо велиш! Така е! Ак нема огин — не требува и тулумба да гасе.
	— Вие, кукушаните, барем не треба да гласувате против министрите. Кой ви настани, кой ви даваше помощи в 1913 година, а?
	— Ъ, ни запалиха пишим чергата — а тук излизейте малчко до Грамада — па сетне беги до Дупница пу чирепе. Сполай му на таква помощ. Кешки такви аире да не ни праваа!
	— Шо велиш, Туше, така е: ки ти запалят пишим турлахте — сетне: чеки — ки тъ гъсим! Ел да живейш в училище по 19 фамили в една одая. Море: министър, не министър — пущи белта бюлетинка да му пубилеят очте!
	— Вие сте прости хора! Не разбирате.
	— Дип арно си разбираме!
	— Искам да кажа, че това не се прави за доброто на народа, ами само за лошо на министрите от блока.
	Взима думата жената:
	— Та оно, щом се прави лошо на министрите, правиш добро на народа. Че останат по-малко айдуци. Да, господине, комуто не е горела чергата, той може да хвали Данев. Два сина ми убиха…
P>
	Кажи на Данев министра
	защо предаде Силистра.
P$
	— Чакай сега пък ти! Не съм поръчал виното да ми пееш! Още повече не Данев продаде Силистра, ами…
	— Щом е песен — то е истина!
	— Ех, вие сте неразбран народ, човек с такива простаци не може да се разбере. Язък за дробчетата!
	— Нищо, блокът носи.
	Господинът, който има тежката задача да снабдява народа с дробчета пред референдума, става, плаща и мърмори вероятно нещо съвсем не конституционно. Един от масата става и настръхнал:
	— Слушай, ти да си събираш устата, че… недей да мислиш, че като си платил 3 кила вино, ти можеш да псуваш…
	— Ама аз не псувам… Аз само искам да кажа, че блокът е най — …
	— Ритнйо еднаж отзад пу блокут бе. Ним да псуе!
	Става, що става, но господинът в миг получава един такъв непарламентарен ритник по блока, че кафявото му бомбе отхвръква чак при руснаците.
	— Сватбу новую сготвляет, но веселии и хмелной!
	Спящият русняк рипва. Кръчмарят се впуска да разтървава, някой духва свещта и в полумрака цялата кръчма се обръща на малко народно събрание, с крясъци, викове, бухтене и плесници, а сред общия хаос гласът на блоковия агитатор трагично вопиява:
	— Чакайте бе, ако искате с бялата, ако искате с черната!…
