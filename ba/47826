>	Мъгла

	На вестник „Утро“ предават от Лондон чрез в. „Матен“:
	„В края на миналия месец в Лондон паднала такава гъста мъгла, че нищо не се виждало на разстояние няколко крачки. Минувачите из улиците се губели в мъглата и с мъка намирали жилищата си. Интересно е, че в тая мъгла най-лесно се ориентирали слепите, които намирали пътя тъй, както обикновено го намират. И слепите помагали на зрящите да се ориентират.“
	Нищо чудно и нищо страшно. В Лондон паднала мъгла, която траяла само няколко дни. Лошото е, че има страни, където мъглата толкова години вече не се дига и където слепите не само помагат на „зрящите“ да се ориентират, но дори цял живот ги водят из кривите сокаци на погромите и демагогията.


>	Утешително

	Вестник „Зора“ пък, след като печата цели три колони за държавния съд, където се разправя как Пешев не си спомня даже да е ставала народна катастрофа, помества на другата страница едно полезно обявление:
	„УСИЛВАНЕ паметта, ръководство, доставя срещу 15 лева Ст. Цветков — София.“
	Ето едно средство, което може да услужи и на г-н Пешева, и на държавния обвинител. Само 15 лв.!


>	Калугерски труд

	„Политика“ дава една снимка, на която според уверенията на вестника са изобразени „Калугери от Българския зографски манастир в Света гора на работа в кухнята“.
	Аслъ работата на калугерите е в кухнята: най-много може да стигне до избата.


>	Лешояд

	Пак „Политика“ печата уж снимка, под която пише:
	„На тази снимка е представен един лешоядец (птица). Перушината на този лешоядец е чудесно пъстра: ясноморава, оранжева, винена, червена, тъмночервена, пурпурна, кремава и пр.“
	Нищо чудно няма в тая работа. Малко ли са у нас лешояди (хора) с „чудесно пъстра перушина“.


>	Неволно

	Трудолюбивият вестник „Трудови известия“ в бр. 20 печата един нервоуспокоителен преглед на резултатите от трудовата повинност у Видинския окръг и най-сетне авторът на статията въздъхва заключително:
C>
	Като имаме пред вид това съотношение на осребрените надници и реалната стойност на добитите резултати неволно ние, от Видинския окръг, благославяме закона за трудовата повинност.
@	П. С.
C$
	Ех, г-н П. С., то ако е работата неволно да благославяме, ще благословим и ние, какво ще правим — както неволно си спомняме как неволно копахме в гробищата аз и ти, за да се разхождат през лунните нощи духовете на столичани, които по всяка вероятност също така неволно са благославяли авторите на закона за трудовата повинност. Неволни работи! Даже и вие неволно сте изпуснали в статията си това „неволно“.


>	Излишни грижи

	„Ново време“ пък пише:
	„Общината утре ще отдаде на тръг смилането на 200 вагона храни, с които ще продоволствуват софиянци на по-евтини цени“.
	Общината нека бъде спокойна и не си задава толкова трудове относно смилането на храните: здравите стомаси на софиянци лесно ще се справят с тая работа, колкото за евтините цени, може да се каже: мижи да те лажем или трай, коньо, за зелена трева.
