>	Модерен затвор

	Столичното „Неделно утро“, което се отличава от обикновеното „Утро“, че струва 1 лв., поради което и по-истерично надава своите апели за помагане на бедните, препечатва от „Нойе лайпцигер Цайтунг“ едно художествено описание на най-модерния затвор в света. Този затвор се намирал в Дрезден.
	„Първото нещо, което прави впечатление на посетителя, е безусловната чистота, основата на всяка хигиена, и пълната тишина.“
	Великолепен затвор наистина! Просто да му е драго на човек да седи вътре и да идват посетители да му се любуват. Безусловна чистота, хигиена, тишина — рай! Ако се намери някой да обвини буржоазията в нехуманност, то значи, че той не познава нейните добри страни, особено към осъдените. Та нима не е общоизвестно, че често някой осъден на смърт се лекува с месеци из болниците, полагат се всички грижи за спасяване живота му, правят му се операции и пр., и пр., и то за да бъде обесен или застрелян? Хуманен свят наистина, и модерни затвори, образцови съдилища, електрически уреди за умъртвяване…


>	Гръмотевица сред зима

	Отдавна изцапаният и кърпен „Пряпорец“ на демократите сред многото молитви и надежди за тлъстия кокал на властта помества и едно съобщение за гръмотевица сред зима. Тая работа гласи така:
	На 5 срещу 6 т.м. вечерта в Търново и в околността се наблюдавало едно необикновено явление: небето се покрива с черни гъсти облаци, които неочаквано се пресичат със синкава светкавица, последвана от оглушителен гръм.
	Горките търновчани, колко ли са се изплашили! Гръмотевица сред зима… То и в София имаше такава гръмотевица, само че черните облаци на економическият блок бяха пресечени от червеновинени светкавици във формата на 1872. То беше точно на втория ден на Коледа! По този случай „Народ“ бе писал:
	„Комунистите след усилена агитация успяха да вземат едвам 1872 гласа, а червената социалдемократическа бюлетина спечели 356.“
