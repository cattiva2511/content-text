	Вас, мили рицари, решил съм да възпея, макар че нощем, когато се връщам в сантиментално спиртно настроние да чувам укора ви критичен:
	— Я, ти там не възпявай много!
	Но все пак ще възпея вас — вас, върху които се опират редът, законността и телеграфните стълбове…
	Ако бях модернист.
	— Празника празнувам по слугинските сърца, забодени върху касапските куки на стражарското подносие.
	Но аз не съм модернист и ясно виждам как грациозно сучете мустачки и стъпвате върху сандъчето на някое ваксаджийче.
	— Изтрий ги хубаво, да не те изтрием от лицето на земното полукълбо!
	О, закана, неказана още от г. Стамболийски в парламента!
	А ето, виждам: едър старши стражар със синодално благоутробие гони победоносно една кучешка процесия:
	— Ст… сукин син!…
	О, какво благочестие лъхат неговите жестове. Пазителят, неуморимият пазител на морала! Но само толкоз? А храбростта?
	Ето някъде стрелят, ето избухват бомби. Двамата стражари допиват чашките си и веднага героически хукват… в обратна посока.
	А вие сте навред: столицата гъмжи от курсантите. Групи, тълпи от стражари се разхождат мило-мило из София. Но г-н Стамболийски обещава:
	— Ще засилим полицията в столицата.
	О, щастливи времена — на един гражданин по трима стражари! И докато си идем до дома, поне по на пет места:
	„Горе ръцете!“.
