D>
	На Анчето
D$

	В Коньовица срещу кръчмарница на едро и дребно „Джамбазка среща“ има сватба. Феерия от жълти, яркочервени и шарени шалвари.
	„Тирлиу, тирлиу!“ — плачевно напява кларнетът.
	Тъпънът тежко бумти: „Бух, бум-бум, бух“ — сякаш това са удари върху блокарски гръб в Долни Дъбник.
	Айше в нови ясножълти шалвари, модерни шпиц чепици, с изписани лястовичокрилни вежди, със „сребърни“ и „златни“ колелца на челото кокетно подскача върху девет години невдигнатите боклуци. До нея циганският хайлайф с червени жилетки, файтонджийски фуражки, под които се подават завити перчеми, рипат с лъснати ботуши или експресионистични обуща — половин зелено кадифе, половин жълта кожа.
P>
	Червената ти връзка,
	червената ти връзка,
	мило либе,
	сърцето ми пръска!
P$
	Две полуголи циганчета, прилични на шоколад, който никой за нищо в света не би хапнал, дерат пискуните си. На гърба на стария Исмаил седи 13-та му рожба, има-няма две години, но пийнало е повече от 3 чашки мастика и клати сантиментално сплесканата си главичка. До него ханъм Исмаиловица присъствува с невидимия 14-и наследник. Ех, как се иска на буля Исмаиловица да му изкара едно „Коконещи“, едно „Матилда, Матилда!“. Но…
	— Чорбаджи, аде се хвани на орото!
	— Не мога, невесто, имам сърцебиене!
	— Сърцебиене имаш, демек, любов, а?
	— Какво да правиш, невесто, младост!
	— Младус, младус, чорбаджи, ох, пуста младус!
P>
	Черибаши гелмеди,
	олмас, олмас!
	Черибаши гелмеди,
	олмас, олмас!
P$
	Двете красавици с шалварите на сини кръгове като паунови петна плясват ръце и извиват кючек. Страстно се извиват недотам стройните им снаги, прах повдигат пъргавите им крака, прах на сиви кълба, и в жълтата мъгла някой трогателно се провиква: „Ааах!“.
	— Аде, Шериф Баждрагос, ичеджен му бир мастикос?
	Шериф Баждрагос, славен цигански старейшина, дига шишето с намерение да пие толкова, колкото време иска да властвува господин Стамболийски. После сваля шишето, изтрива с ръкав мократа си уста и пъха шишето в устата на малката си дъщеря, прилична на пушено месо. Малката смуглянка смуче бялата мастика и малко се мръщи.
	— Сиганско мляко, господине! — пояснява ми Шериф Баждрагос.
	А музиката внезапно млъква, сякаш прахът задавя звуковете й, после контрабасът запухтява, кларнетът заскърцва лирически и високо се понася строго коригираната Калманова мелодия:
P>
	Също като лястовица
	свиеш ти гнездо…
P$
