	Ден като ден. Но с много срещи и разговори — от ранна утрин.
	Понеже добре разбирах значението му, станах още призори, набързо се пооправих — все пак, трябваше да изглеждам добре, хапнах като за последно на закуска, а после излязох. Без цел, без посока. Знаех — който трябва, ще ме намери.
	И наистина. Заредиха се срещи с приятели, с роднини, с просто познати. Всичките случайно минаващи по нашата улица, всичките случайно отбили се в любимото ми кафене, всичките изненадани от неочакваната среща. И всичките разполагащи с много време — да си поприказваме, да споделим неща, за които не сме имали възможност или желание да обсъждаме преди…
	— Здрасти! — казваше изненадан търсещият ме. — Каква среща, а? Как си, как си?
	Натам — по класическите правила. Добре съм, абе, излязох малко по света, хора да видя, колко се радвам, че се срещаме, интересни работи има да си споделим, а ти помниш ли, а знаеш ли…
	Нищо неочаквано… И нищо интригуващо — предвиждах го, беше си в рамките на протокола.
	Е, привечер щях да се срещна с братята и сестра ми, но то си беше родова, наша сбирка. Аз, като най-голям, отдавна бях се приготвил за нея. А с жената и децата бяхме се уговорили утре преди обяд да се съберем. Семейно, в тесен кръг. Все пак — най-близки са…
	— И кога… — зачуди се как да продължи поредният приятел, седнал на масата ми.
	Разбирах го. Хем беше любопитен, хем му беше неудобно да задава подобни интимни въпроси, хем не знаеше каква ще е реакцията ми. Защото понякога запитаните изригваха — целият натрупан страх избухваше и ставаше… Неприятно, най-меко казано…
	Но аз не се обиждах. Човешко е, питат ме, значи все пак, съм им интересен. Поне в тоя момент…
	— Утре, в 12 по обяд…
	Някои направо се възхищаваха.
	— Какъв късмет! Като на кино — точно в 12 часа. Ти и оня, черният каубой…
	Други въздишаха:
	— Пропада ти половин ден. Можеше привечер…
	Трети бяха безразлични:
	— Ами то все по някое време ще е…
	Аз не се трогвах. Камо ли да се възмущавам. Нормален живот — нормални хора с нормални реакции.
	Важното е, че се интересуваха от мен. И бяха погледнали календарите си, заделили ми време, намерили начин да ме изпратят. В голямото пътуване…
	Да, от смъртта отърване няма. Все един ден ще е. Но поне учените бяха намерили начин да изчислят продължителността на човешкия живот, да включат елементите на изненада и да определят времетраенето му.
	Така се появиха големите календари, в които бяха набелязани основните дати — раждане и смърт. А преди половин век успяха дори да посочат точния час. Така знаехме кога настъпва логичното. И не беше неочаквано.
	След което в нормите на поведенчеството влязоха и Последният ден, Последната среща, Изпращането.
	Бях добре изучил ритуала. Точно в 11,30 трябваше да предам на нотариуса всички документи. Включително завещанието. Следващият половин час беше заделен за религиозните традиции и ритуали (ако си вярващ), или за последни указания, ако нещо си забравил.
	Накрая, точно в 12 часа — дъхът спираше рязко. И…
	Толкова!
	Бях изпратил родителите си, бях последен при смъртта на първата ми годеница, в съзнанието ми се вбиха правилата. И добре разбирах — човешките закони може да заобиколиш, но тези…
	Така че — седях си на масата в кафенето, разговарях за последно с близки и далечни хора, припомнях си миналото…
	До 12 часа утре по обяд имах още време. За живот…
	Закъде да бързам?
