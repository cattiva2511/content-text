	И петимата ревизори бяха в класическото служебно облекло на клас D — черни сака, сиви панталони, червени вратовръзки върху белите ризи. И петимата имаха строги изражения — истинският служител не можеше да си позволи погазване на правилата с празни приказки, отвлечени погледи, безсмислен смях. Още повече, когато е натоварен с такава важна задача като инспекция на завода за храни.
	— Инсталацията произвежда основната хранителна маса — посочи към огромния паралелепипед главният специалист по дейността. Впрочем, това си личеше отдалеч — не само по служебния сив комбинезон, но и по отличителните зелени ленти над лактите, както и по високата бяла шапка с три черти отстрани.
	Проверяващите внимателно загледаха паралелепипеда. Е, не виждаха през стените му, но важното се разбираше — от единия край огромен кран насипваше всякакви материални и човешки отпадъци, от другия излизаха на конвейера големи бели блокове, всеки около метър на метър на метър.
	Главният специалист продължи с обясненията си:
	— Това е основната маса за производство на храни. Тя е структурирана като база за творческото развитие на продукта. Виждате сами — кубовете тръгват по различни поточни линии. Това става автоматично и се базира само на поръчката за продукти. Днес е спокоен ден, дефицит, разбира се, няма никъде, затова и разпределението е математическо. Първият отива към месарския цех, вторият към зеленчуковия, третият към плодовете, четвъртият към напитките…
	— А там? — попита ръководителят на инспекторите. Най-висш в случая по ранг, затова само нему правилникът позволяваше въпроси.
	— А там се разпределят по линиите. Например, в цеха за напитки днес работят седем потока: бира, газирана вода, испанско вино, френско вино, уиски, леки разхладителни, натурални сокове. Проучванията от последните три месеца показаха, че се търсят най-вече ананасов, портокалов, лимонов, грейпфрутов, ябълков и малинов сок. Затова сме временно спрели производството на други. Пазарът, нали разбирате…
	Главният проверяващ кимна.
	— А месата?
	— След откритията на учените за вредата от някои месни продукти, временно ограничихме производството им. Пък и не бива хората да се разглезват, затова днес сме пуснали само свинско без мазнини, телешко, говеждо, пилешко, пуйче и кайми смес. Патешко, овче, агнешко ще започнем следващата седмица, ако данните на проучванията са добри…
	— Някакви проблеми?
	— Има определени забавяния на овкусителите. Та вчера се наложи цяла партида телешко да дообработим и превърнем в свинско. Протестиращи спрели два от камионите с химически подобрители и…
	— Разбирам — каза главният проверяващ. — Все още хората не могат сами да управляват вкусовете си, та се налага да се намесваме.
	— Обяд е — каза главният. — За мен е време…
	— И за нас — прекъсна го главният.
	Цялата група се насочи към малката стая до цеха. Там вече имаше няколко работници, седнали на определените по ранга им места. Гостите и шефовете се изкачиха на подиума, всеки седна на посоченото му място, изтегли от стената дълъг кабел и се включи към автономната хранителна система. Лаборантите зад дългия плот внимателно следяха нивото на погълнатата от киборгите енергия.
	Защото от това зависеше и работата им в служба на хората. Храната, която е основа на всичко. И най-напред на цивилизацията. Хубавата, истинска или поне наподобяваща истинската, храна.
	Тъй като никому не се искаше да се мърси, да се труди, да копае, да плеви, да събира плодове и зеленчуци. Да не говорим за липсата на мерак да коли, дере, разфасова, очиства, приготвя животните.
	Защо — след като химията помагаше и на естетиката, и на морала, и на вкуса…
	Важното беше всичко да е по законите на правилния живот…
