	Митьо Сбъркания откри машината на вселенските желания. Ей така я откри — събуди се, щукна му нещо, взе да рисува — щото по чертане в училище имаше три с клизма, после обясни на Мето Клинеца какво да изчука. Мето рече да не се заяжда и спори с шашавия си съсед, метна в огъня едно парче желязо и си помисли, че отдавна е време да напусне селцето. В столицата какви по-почетни работи от оцеляващ селски ковач има… Братовчед му държи площадката за просяци пред една централна църква, обещава му хубаво място и добри доходи от минаващите туристи и аборигени…
	Важното е, че Мето изчука основата, после Митьо домъкна някакви чаркове от сметището край реката, завъртя едни гайки и…
	И по медиите гръмна сензацията — България има своя велик учен, открил машината на вселенските желания. Неголяма, захранваща се с електричество от небесата, малко бавно действаща — едва един човек на минута обработваща, обаче…
	Обаче, прехвърляща този човек в зоната на желанията му. Сам върху планета по негов избор. Кеф ти безкрайни равнини, кеф ти високи планини, кеф ти безбрежен океан с един само пясъчен плаж, кеф ти рифове и риба, кеф ти вълни за сърф…
	Просто машината влиза в мозъка на човека и го прехвърля нейде си. По желание…
	Опразни се България. Опразниха се Балканите. Опразни се Европа. Опразни се планетата Земя. Че кой ще седи тук и ще се блъска в милиардните тълпи, кой ще гълта мръсен въздух и ще се трови с политики, икономики, войни и тъпанарщини? Намисляш си — и си сам, щастлив, спокоен…
	А на планетата Земя кацнаха квадрилионите от системата ДжинКуаКуа Мегамини. Които живееха по друг начин. С един разум, с еднакви желания, с еднакви планове. И хич не им трябваха отделни планети. А само една Вселена…
	Та взеха Земята за база и хвръкнаха. Към всичките милиарди планети на земните жители. Какво може да направи един човек, макар и господар на планетата, срещу толкова ми ти…
	И джинкуакуамегамините завладяха и тая Вселена. Всичките милиарди планети — сега вече опразнени от навлеците върху им.
	След което се заоглеждаха — къде е следващата планета с човекоподобни…
