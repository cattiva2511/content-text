	_„Дневник“_:
	„Манифестацията на комунистите приличаше на погребално шествие: изключително жени, деца, болни, сакати, недъгави и пр., и пр. Буржоазията никак не се стресна и никак не крие истината. Даже един наш редактор попита със свойствената му духовитост:
	— Каква е тази погребална церемония?
	— Погребваме стария свят — отговори му един хлапак, — а заедно с него и продажната преса, само че без церемонии.“
	_„Мир“_:
	„С нами бог. На Първи май и най-големите неверници се убедиха, че бъдащето е на народнопрогресивната партия, защото много явно беше, че сам Саваот е народняк. Впрочем това отдавна се знаеше: небето е почти винаги синьо. Но този път Саваот явно демонстрира своята ненавист към комунистите, като изсипа проливен дъжд. По този случай ний ще устроим благодарствен молебен в руската черква.“
	_„Народ“_:
	„Още една победа! Тазгодишният Първи май показа растящата мощ на социалдемокрацията! Всички бяха удивени от величието на софийската манифестация. Не само че нашите редове бяха двойно повече от миналата година, ами тесняците бяха тройно по-малко. Те имаха-нямаха 1000–1500 души. Колко бяхме ние, няма да кажем точно, за да не се уплашат буржоазните партии, та да не ни приемат вече в коалиционни кабинети. Но най-важното е, че от комунистите никой няма да остане жив. Винаги непрактични и непригодни за живота, комунистите манифестираха под проливен дъжд, вследствие на което повече от 5000 манифестанти са заболели от пневмония, 4500 от плеврит, 1200 от инфлуенция, на около 3000 души още диагнозата не е определена. Според мнението на Евтим Николов едва ли ще оцелеят двама-трима. А пък нашата многохилядна манифестация се скри през време на дъжда в будката на другаря Хамелеонов и нито един не се измокри. Тъй празникът на труда ще бъде гробница за софийските комунисти и ние оставаме най-силната партия в столицата. Ура! Да живее приспособителната демокрация.“
	_„Пряпорец“_:
	„Еврика! Вчерашният ден ни показа явно къде е силата и същевременно слабостта на комунистите. В техните редове манифестираха хора между 25 и 40 години, хора в разцвета на своята енергия и буйност, същевременно и своята самонадеяност. Добре, но тези хора кога и да е ще остареят и тяхната неразумност ще се изпари. Тогава, без съмнение, всички ще се запишат в демокрацията! Дигни челото си, морава демокрацийо! Бъдащето е твое!“
	_„Радикал“_:
	„Бедните комунисти! Тоя път съвсем се провалиха! Ний разпределихме нашите софийски съмишленици на всяка улица по един и само 10 души не ни стигнаха, за да обхванем манифестацията от начало до край. Скоро ще ги стигнем. Питайте, ако искате, най-добрите професори по математика.“
	_„Независимост“_:
	„Каквото щете, кажете, но манифестацията на комунистите тая година никак не беше величествена, а камо ли симпатична. Всички честни хора се отвратиха.“
