>	1. Кой с какво ще павира калните улици

	_Народняците_ — с Връбчовите послания до народа от в. „Мир“: ред, спокойствие и търпеж му е майката.
	_Широките_ — наместо гранитни блокчета ще постелят улиците с приставени пагони, циментирани с работническа кръв.
	_Радикалите_ — с изгорели радикалски реформи и с народополезни професорски съчинения.
	_Демократите_ — няма да павират улиците, а ще обявяват всички улици за плавателни реки. Заведующ мореплаването ще бъде г. Ал. Малинов, който в бурните дни на погрома майсторски спаси продънилия се политически параход „България“.
	_Цанковистите_ — напротив, ще увеличат калта, за да я монополизират.
	_Радославистите_ — те си знаят работата: ще направят паважа от захарни квадратчета по методата на Ради Радев и по всички краища на България ще поставят дървени кръстове от хининови кори.
	_Земл. чорбаджии_ — за тях да не говорим. Те не могат с нищо да покрият улиците, освен с гъст разтвор от демагогия и няколко артисали криминални брошури като „Двете ми срещи с Фердинанда“, „Под старото небе на Нова България“.


>	2. Разрешение на квартирния въпрос

	_Народняците и демократите_ — със законопроект ще отнемат всички излишни стаи на крупните собственици, като оставят само следните необходими стаи: столова, чакалня, читалня, спалня, приемна, музикална, художествена, по една стая за всеки жив член от семейството, по една за децата, които ще се родят в бъдеще, за бавачките, за слугите и слугините, за домашните пойни птички, котки и кучета. Всички останали стаи се обявяват за държавна собственост.
	_Радославистите_ — ще настанят в централния затвор всички свои хора само и само да освободят повече стаи.
	_Обшоделците_ — ще настанят всички членове на общоделската партия за пристави и стражари и ще им дадат квартири в участъците.
	_Генадиевисти и радикали_ — намират, че господ си знае работата и рано или късно ще разреши тоя въпрос.
	_Земл. чорбаджии_ със заповед нареждат:
	1. Да се поразреди населението посредством картечници и пушки.
	2. Разрешава се на бездомните да спят под открито небе.
	3. Чрез трудовата повинност се дава възможност за безплатни жилища в казармите. Този закон е изключително в полза на бедните, тъй като богатите ще се откупят, и щат не щат, ще си седят в къщи.
