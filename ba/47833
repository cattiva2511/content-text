	В V полицейски на Негово величество Исус II участък е твърде весело. Блоковите храбреци били посрещнати с голяма сърдечност от либералските си събратя.
	— Ах, вие сякаш сте родени за затворници! — въздъхнал стар „либерален“ министър.
	— Но вие вече имате вид на калугери от Света гора! — с подобающата дипломатическа любезност отговаря поласканият блокар.
	— Гледай ти каква ниска килийка. Аз трябва да се свия надве, за да влезна в нея! — мае се Александър Малинов.
	— Нищо, привикнали сте да се прегъвате. Вие много хубаво правехте поклони пред Фердинанда. Как обичаше той пластичната ви фигура!
	— Ех — въздъхва Малинов, — уж сме адаши барем с 6 земледелски министри! А ето ме в участъка.
	На д-р Данев е добре в килийката:
	— Хей, двама души като мене може да влезнат тука! Каква е топла и уютна! Струва ти се, че си имал щастието да влезнеш в ботуша на руския цар.
	На обед на господа блокарите донасят чорба. Затворнишка чорба. „Земледелско знаме“ пише, че не я харесвали.
	— Как можеш да ядеш такава чорба! — сърди се Теодор Заключеник. — Та тя е такъв буламач. Сякаш мозъкът на Стамболийски.
	Но почитателите на блокарските „мъченици“ почват посещенията си — кош грозде, пушени бутове, бутилки ликьор.
	Горките мъченици! Как ли ще изядат всичко това! Стражарите се трупат да гледат през прозорчето, трупа се и публика. Стражарите вежливо я гонят. Ах, тези симпатични биченосци.
	Един гражданин питаше преди седмица:
	— Колко жители има София?
	— Около 200 хиляди със стражарите.
	Сега спокойно бих казал:
	— 250 хиляди със стражата. Стражарите са дошли на „курсове“. Те са от същите тези мили пазители на реда и тишината, които по ротно отиват да гледат златните рибки в Борисовата градина, ни лук яли, ни лук мирисали в масажите из зимниците.
	— Аде, господа публика, немойте се трупа. Мечка ли има?
	— Мечка няма, но има един парламентарен тигър без бакенбарди и един маджарски кон.
	— Нищо такова нема, това са министере. Бити министере.
	— И бъдащи — обажда се Малинов, който записва нещо на стената.
	— Какво пишеш, Александре? — интересува се д-р Данев.
	— Една дата.
	— 16 юни ли?
	— Не, 17 септември. На 17 февруари трябва да ни освободят?
	— Как тъй?
	— Ето тъй. Тогава свършваме 6-месечния затворнически курс за министри. После ще държим изпит пред Стамболийски и ще съставим коалиционен кабинет.
