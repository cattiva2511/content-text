P>
E>
P>
	Отмъщение, владетелю, отмъщение!
	Падам в твоите нозе:
	бъди справедлив и накажи убиеца,
	така че неговото наказание в бъдещите векове
	да възвести на потомството твоя справедлив съд
	и да е предупреждение за злодеите.
P$
E$

	Поет убит! − за чест страдалец,
	скосен от хорската мълва,
	с куршум в гърди, за правда жаден,
	отпусна гордата глава!
	Не издържа душата светла
	позор, обиди, клевети,
	срещу света въстана смело,
	единствен той… и бе убит!
	Убит! Защо са днес ридания,
	хвалби без цел, ненужен плач
	и жалък глас за оправдание?
	Съдбата сложи свой печат!
	Не вий ли гонихте тъй злобно
	свободния му, дързък дар
	и за забава пак подмолно
	раздухвахте стаен пожар?
	Защо? Веселие… − мъчения
	последни той не изтърпя:
	угасна пламъка на гения,
	венецът славен прецъфтя.

	Убиецът му равнодушно
	насочи своя пистолет:
	сърцето глухо бие пусто,
	ръка не трепна пред поет.
	И що за чудо?… отдалече,
	като стотици бежанци,
	на лов за щастие дошли,
	на нас съдбата го обрече;
	с усмивка дръзко той презря
	земя, език и чужди нрави;
	не пощади и наша слава;
	в мига на кървава разправа,
	кого уби той, не разбра!

		И той умря − зарит в могила,
		тъй както оня, неизвестен, мили,
		певец, сразен от ревността,
	възпявана от него с чудна сила,
	погубен, както той, с безмилостна ръка.

	Защо от мирна дружба, нежна, простодушна,
	той влезе в този свят и завистлив, и душен
	за волното сърце и пламенния нрав?
	Защо ръка подаде на клеветник долен,
	защо повярва в ласки и лъжите голи,
		той, от младостта си хората разбрал?…

	И стария венец — смениха те със трънен,
	увит със лаврите, надянаха му зло:
		с игли невидими и върли
		раниха славното чело;
	отровени последните минути
		с коварен шепот, с присмех на простак,
		и той умря — напразно мъст жадувал,
	досада затаил в измамена мечта.
		Затихна чудодейна песен,
		и няма да се чуе пак:
		певецът е в приюта тесен,
		устата му е със печат.

	* * *

	А вий, надменните потомци,
	известни с подлостта на славени деди,
	с петите робски сбирали отломки,
	от родове обидени в щастливите игри!
	Вий, жадната тълпа, застанала до трона,
	палачи сте на Гений, Слава, Свобода!
		Таете се под сянка на закона,
		безмълвни са пред вас — и правда и съда!…
	Но има божи съд, любимци на разврата!
		Най-страшен съд: той бди;
		несъблазнен от звън на злато,
	и мисли, и дела, той знае отпреди.
	Ще търсите злословие напразно вие:
		не ще ви то помогне, не,
	и всичката ви черна кръв не ще измие
		кръвта на праведен Поет!
@@	29 януари — начало февруари 1837
@@	Превод: 19.10.2014 г.
P$
