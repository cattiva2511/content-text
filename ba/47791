	Работата върви отлично.
	Застане Трайко сред мегдана, постави на малкия си пръст златния магически пръстен и каже:
	— Цепеницо, разиграй се!
	И в миг суровата дъбова цепеница заскача, заблъска, вдигне облак прах и се развърти по гърбовете. Де кого стигне, само Трайко стои спокойно, суче мустак и се усмихва:
	— Ех, ти, синко, изпотрепа хората. Че има греховни народни изедници — има. Ама и ти си не по-малко грешен.
	Трайко спусна черни вежди, намръщи се, па отсече:
	— Мълчи си ти, татко. Де е цепеницата, там е и правдата.
	— И братята ти разправяха така, но им дойде дохак. Василий още по бабаитин бе, но ето го сега в Швабско.
	Махне ръка Трайко, усмихне се небрежно:
	— Барем двайсет години ще имам тая цепеница я!…
	Око му не мигаше. Юнак човек беше тоя Трайко. Влезне в кръчмата, пийне ока бяло винце и попита:
	— Хей, бай Ставри, да плати ли цепеницата виното ти?
	Бай Ставри сумти зад тезгяха:
	— Няма нужда, няма нужда! Благодарим. Стига ми, че големи хора пият при мене.
	Събират се ратаите му и жалват се:
	— Не ни стига платата, бай Трайко, не ни стига ни за опинци, ни за хляб, ни за един калпак барем!
	А Трайко се усмихне:
	— Ще се посъветвам с цепеницата да ви увелича надниците.
	Спогледат се ратаите, процедят някоя през зъби и си излезнат. Юнак човек беше Трайко. На седянка, на хоро, в кръчма или на панаир — току се развърта цепеницата. Закачи ли го някой, накриво ли му се стори, че го погледнат — постави магическия пръстен и каже:
	— Цепеницо, разиграй се!
	И цепеницата играе. Пропищя мало и голямо, но никоя тояга не можеше да се бори с цепеницата. Зер в нея живееше душата на магическия пръстен. А пръстена той здраво стискаше.
	Но стана що стана, една вечер търчи Трайко презглава, а по гърба му цепеницата бухти като по цигански тъпан.
	— Гледай ти! — чудят се селяните. — Каква стана тя.
	Пребит от бой, запъхтян и разтреперан, прескача той плета и търчи при майка си:
	— Слагай, мале кромид!
	Диви се дядо Тричко, старият баща, на Трайко:
	— Ами, синко бе, Трайко бе, цепеницата не ти ли помогна?
	— Какво ще помогне! Та щом изгубих пръстена, тъкмо тя ме претрепа я!
