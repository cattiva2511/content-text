P>
E>
	„Какво ли не влиза тогава в заспалия ми ум?“
@	Державин
E$

#	I

	Октомври е дошъл − гората разпилява
	последните листа, от клоните летят;
	навява есен хлад и пътят се сковава.
	Клокочейки тече зад мелница поток,
	вирът е замразен; съседът ми тогава
	в полето тръгва пак със пушката за лов,
	посевите да пази от ловните забави,
	събужда кучи лай заспалите дъбрави.


#	II

	Сега е мой сезон: не любя пролетта;
	тя скучна е за мен; от кал и смрад съм болен;
	кръвта шуми; в ума и в чувствата тъга.
	Във зима лоша, зла, живея по-доволен,
	обичам й снега; под поглед на луна
	как плъзгам се с шейна с другарката на воля,
	в самурена яка, загрята с въздух свеж,
	ръката ви държи, трепери с плам горещ!


#	III

	Тъй весело е, ти, обут с кънки железни,
	летиш по огледало гладко на река!
	А празниците зимни със тревоги звездни?
	Почитаме със чест, потъваме в снега,
	на жителите от бърлоги не е лесно,
	скучаят мечките. Нима ний век така
	ще се пързаляме в шейни с Армиди млади
	и нищо зад прозорци топли да не правим.


#	IV

	Ох, лято чудно си! Как бих те любил аз,
	но не във зной, във прах, с мухите и комари.
	Способностите губи моята душа,
	измъчваш ни, като полята сме страдални;
	от засуха, ний търсим свежест в този час
	и други мисли няма в нас, а само жалим
	за зима, за старицата със вино, с млин,
	за неин помен ние сладолед държим.


#	V

	А дните късни в есента най-често мъмрят,
	но те за мене мили са, читател скъп,
	със красотата тиха, с блясъка им мъдър.
	Тъй нелюбимото дете в семеен кът
	към себе си привлича ме. Не съм ви лъгал,
	в сезона неин аз щастлив съм всеки път,
	тя с добрини е пълна; в любовта си скромна,
	намирам нещо в нея от мечта свободна.


#	VI

	Че ми харесва тя, как аз да обясня?
	Тъй както пък на вас туберкулозна дева
	понрави ви се с чар. Очакваща смъртта,
	тя, бедната, без ропот и без гняв склонена,
	с увяхваща усмивка вече на уста;
	от гробен зов и зейнал трап не е смутена;
	в лицето й играят пъстри цветове.
	Тя още жива е, сега, но утре − не.


#	VII

	Спокойно време! За очите си чаровно!
	Така приятна си прощална красота −
	обичам пищното увяхване природно,
	обагрени гори със златните листа,
	с дъх свеж шепти във сенките им вятър волен,
	и пенят се мъгли, покрили небеса,
	и кратък слънчев лъч, слани незакъснели,
	и бури зимни във далечините бели.


#	VIII

	И с всяка есен аз отново пак цъфтя;
	че руски студ за мойто здраве е полезен;
	и любя пак бита и простите неща:
	редовно идва сън, гладът и той железен;
	игрива, радостна в сърцето е кръвта,
	желания кипят − аз пак щастлив съм, весел,
	и чувствам пак живота в мене органично,
	(но моля да простите мойта прозаичност).


#	IX

	И водят кон към мен; в широките полета
	размахва грива той, с ездача си лети,
	и ясен звук разнасят бляскави копита,
	в премръзнал дол ледът се цепи и звъни.
	Угасва кратък ден, в камината зарита,
	играе огън пак − ту в ярки светлини,
	ту тлее като жар − а аз край него сядам
	чета и мислите в душата си подкладам.


#	X

	Забравям за света и в сладка тишина
	понасям се във моя сладостна омая
	и ме пробужда поетична светлина:
	душата стегната в лирическа забрава,
	трепти, звучи и търси, както във съня,
	да бликне най-накрая волната изява −
	и ето ги пред мен във призрачни черти,
	познайници дошли от моите мечти.


#	XI

	И мислите в главата пълни са със сила,
	и леки римите насреща им текат,
	и пръстите стремят се към перо и книга,
	минута − стихове свободно се редят.
	Тъй кораб дремещ неподвижно си почива,
	но в миг! − матросите се впускат и пълзят
	горе, долу − платната пълни с вятър волен;
	и пори колосът, сече вълни огромни.


#	XII

	Плава. Къде да отплаваме?…
	. . . . . . . . . . . . . . . .
	. . . . . . . . . . . . . . . .
@@	Превод: октомври-ноември-декември 2014 г.
P$
