	В Париж президентите вдигнаха рамене:
	— Репарационният възел не може да се развърже. Или той трябва да се разреже, или трябва да се отреже Рурският басейн.
	— Аз нямам нищо против последното — ние ще се погрижим добре за Рур! — добродушно предлага Поанкаре.
	Но и англичаните са не по-малко добродушни. И ето върху големия репарационен възел се връзват още няколко малки възелчета и почтените делегати напускат Париж. Комуто е драго, нека ги развръзва.
	В Лозана възелът се затяга. Току-що старият английски джентлемен беше го разслабил и пъхнал пръстите си — от Ангора дръпнаха въжето.
	През рамото на Исмет паша лорд Кързон хвърли негодуващ поглед към Чичерина.
	— Вие всъщност какво още чакате в Лозана?
	— Нищо особено. Ние, русите, сме сантиментални натури и съзерцаваме красотите на Лозана.
	— Благодарим на тая ваша сантименталност. Ето че и Исмет паша почна да сантименталничи и да пее за Египет и Индия…
	— Нищо лошо в това, сър, в колониите има много хубави народни песни, които рано или късно ще ги чуе вашето внимателно ухо.
	— Това не са народни песни — това е болшевишка музика… даже в текста личи вашият стил…
	Чичерин вдига рамене:
	— Ние, русите, имаме хубави песни, милорде. Криви ли сме, че се нравят на всички?
	— Но с песни съвсем не се върши работа, г-н Чичерин. Благодарение на вашите криви разбирания за свобода и национални права възлите около Дарданелите се затягат.
	— Много ги напоихте с мосулски нефт — въжетата станаха мазни…
	— Та това беше за по-леко развръзване.
	Исмет паша клати глава:
	— По тоя начин съвсем не може да се развържат. Върху Мосул вие нямате никакво право.
	— Как да нямаме право — не виждате ли, че флотата ни е право срещу Цариград?
	— Отлично, сър, само че някой фугас може да падне и към Индия…
	Кързон се мръщи. Мосулският възел става още по-крупен.
	— Не забравяйте нас! — любезно се кланя Венизелос.
	— Да, не забравяйте и наемните ни войски от Атина! — напомня лордът.
	Но Исмет паша се усмихва. Усмихва се и Чичерин. Кързон, хладнокръвен като всеки англичанин, клати глава:
	— Ще видим, може към Одрин да се развързва по-леко.
	Чичерин тоже клати глава:
	— Много станаха възлите, сър! Дипломатическите ръце в бели ръкавици не ще ги развържат — трябва един Александър Велики в работническа блуза.
