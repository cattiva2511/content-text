	От век насам планетарните ръководители не спазваха старата традиция — събиране около кръглата маса и тихо, далеч от тълпите, спокойно и с мисъл за бъдещето, да се решават наложителните проблеми на света. Кога да се уговори и подсигури мир, кога да се споразумеят за необходимата война и полезните печалби след нея.
	Само че науката и техниката нарушиха старата традиция. Нямаше нужда от събиране на едно място. Мозъците се свързваха — който отдето е, разговорите се водеха телепатично, нямаше нужда нито от секретарки и протоколи, нито от охрана, нито от създаване на законова документация, която да свали решенията им до роботите, машините, земните същества. А още по-лесно беше за Свръхмозъците, оплели земното кълбо в невидимите нишки на комуникационната си система.
	Свръхмозъците сами формулираха и създаваха постановленията, виртуалното пространство нямаше как да бъде нападнато от агресори, а хората…
	Хората просто ги нямаше… Е, не де — бяха оставили точно 99 999 екземпляра в зоологическата градина на бившия континент Австралия. Та понякога за забавление Мозъците разглеждаха праисторическите останки — как ходят, копаят пясъците за корени, размножават се (и веднага надзираваща апаратура премахваше излишните вече остарели модели), понякога, при увеличаване на добивите от хора, биваха устройвани малки племенни войни и Мозъците се развличаха, залагайки кой от човеците ще излезе победител в схватките… Свръхмозъците почти не отделяха време за подобни забавления — имаха по-важни дела.
	Но, тези развлечения, разбира се, бяха редки случаи. Мозъците нямаха излишно време за губене. Те и отдиха в зоопарка биха премахнали от програмата си, обаче отдавна бяха подкрепили откритието на Медицинския Свръхмозък — дори Мозъците трябва да се разтоварват от напрежението и труда.
	А връх в тоя труд бяха ежегодните конференции на Свръхмозъците. Като тази сега.
	В съзнанието на Свръхмозъците възникна образа на висок, рус, строен, с малки тъмни очила, млад човек. Любимото тяло на Свръхмозък номер 1 за тази година.
	И зазвуча приятният му бас, заменил обикновения ежедневен баритон. Знак, че нещата са тревожни. Подобен глас беше използвал през предния си мандат, преди цели 20 години, когато към планетата се беше насочила кривнала от орбитата комета.
	— Уважаеми Свръхмозъци — леко се поклони образът, — получих преди два дни доклада на Свръхмозъка по трудовата дейност на планетата. И тъй като той е вносител на информацията, предоставям му думата.
	Свръхмозъкът по трудовата дейност беше подбрал образ на възрастен, белокос и белобрад мъж — също показателно за оценката му на ситуацията като много опасна за цивилизацията.
	— Уважаеми Свръхмозъци — заговори леко гъгниво и бавно белокосият. — Под мое ръководство Мозъците от Щаба по трудовата дейност направиха рекапитулация на производството и разходите по поддръжката на планетата ни. Като извод — наблюдава се срив в печалбите ни. Все повече се увеличават разходите за издръжка на роботите и машините. Енергия, време, средства за получаване на тази енергия…
	— Извинете — намеси се Свръхмозъкът по снабдяването в образа на здрава, чернокоса жена с яка челюст, — но ние даваме толкова енергия, колкото и предишните години. При това сме премахнали всякакви излишни ограничения за замърсяванията. Разбира се, без бившия континент Австралия, където са разположени резиденциите на повечето от нас, както и някои специални острови…
	— Точно така — потвърди Свръхмозъкът по трудовата дейност. — Енергията е в същите обеми и мощности, но… Роботите и машините…
	Появи се млада, руса, красива жена с мелодичен глас — образът на Свръхмозъка по машините и дейността им.
	— Досега не е имало оплаквания от роботите, колеги… Никакви забележки, никакви отрицателни мнения…
	— Правилно! — каза Свръхмозъкът по трудовата дейност. — Към роботите няма отправени оплаквания. Те действат така, както могат и за каквото са създадени. Но… Времето тече, а техниката остарява. Зная — на практика роботите са вечни. Всеки повреден е веднага заменян. Обаче — технологиите… Необходима е все повече и повече енергия, за да вършат те предишната си работа на същото ниво. Казано на праисторическия език — лапат повече от преди.
	— А ние не смогваме с енергията… — намеси се Свръхмозък номер едно. — Според Свръхмозъка по финансите, увеличава се цената на употребената енергия. Съответно и цената на произведеното. Оттам — инфлацията. Да, тя е само теоретично изчисляема, невидима е, няма никаква намеса в живота ни. Но, все пак — допуска се възможност за хаос. Което… Сами разбирате…
	Свръхмозъците разбираха. И не желаеха да се заемат с този проблем. По-добре да го ликвидират още в началото…
	— Колега — обади се могъщата жена, — предполагам, че имате някакво предположение. Аз лично вече изградих девет варианта за възможно решение на проблема, а след осем минути ще има готови 1 244 варианта…
	— Така е — заяви Свърхмозъкът. — При появата на проблема подготвих 1 234 567 890 варианти. След сложен и задълбочен подбор, отнел цели 24 секунди, одобрих 12 варианта. А след цели три секунди анализи съм готов с единственото полезно и евтино за нас решение…
	— Нормално… — обадиха се останалите Свръхмозъци. — Да чуем, колега…
	— Необходима ни е реформа на работната сила. Трябва да имаме евтина, почти безплатна, покорна, принудена от безизходността на положението си, довеждана до трудов екстаз и задоволяваща се с виртуални награди работна сила, захранвана на лична отговорност, умееща да спестява източниците на зарежданата енергия и да пести от себе си…
	— Оооо… — Свръхмозъците усетиха накъде бие Свръхмозък номер 1…
	— Да! Трябва да увеличим самопроизводството на хора. И да заместим с тях роботите. Хора — лесно заменими, послушни, умело манипулируеми, с обработени съзнания, готови да влагат всичките си сили заради очаквания, надежди и мечти… Роботите са вчерашния ден. Трябват ни нови роботи — не роби. Бъдещето засега принадлежи на евтината работна сила — хората…
