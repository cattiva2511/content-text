	__Участници:__
	1. Портретът на Радославов
	2. Дим. Тончев
	3. Кознички
	4. Апостолов
	5. Генерал Жеков
	6. Добри Петков
	7. Държавният обвинител
	8. Помощникът му
	9. Малинов
	10. Асен Цанков
	11. Сянката на Фердинанда
	12. Усмивката на Никола Генадиев
	13. Ножиците на цензурата.
N	Духове, хористи, балерини, стражари, публика и пр., и пр. Първото действие е играно през 1915 г., второто — през 1918 г.


#	Действие III

N	Сцената — „Славянска беседа“. Държавният съд в пълния си състав. Защитата по местата си. Обвиняемите тоже. Иззад кулисите хористите и публиката пеят:
P>
	Това е то държавен съд,
	у нас той е за трет път,
		Тра-ла-ла, тра-ла-ла!

	Закани, речи, малко шум
	и някой халосни куршум!
		Тра-ла-ла, тра-ла-ла!
	_Държавният обвинител (соло)_
	Три години стана,
	откак аз захванах
	люто да се каня
	със държавен съд.

	Процедури тежки:
	мъки нечовешки,
	кешки, либе, кешки
	да не бях почнал.

	Минаха години,
	яростта изстина,
	всички са невинни,
	уверен съм аз!
P$
	_Портретът на Радославов (назърта из джоба на редактора на в. „Независимост“ и свива вежди)._ Този държавен съд изглежда по-скучен и от най-калпавото берлинско кабаре. Aufwiedersehen!
	_Сянката на Фердинанд._ Значи, в „Славянска беседа“! Туйто! Щом е пак в „Славянска беседа“, не ида там. Аз преди всичко съм немец. Обиждам се. Иначе бих дошел!
	_Държавният обвинител_
P>
	Ех, стига толкова съм чакал,
	но как да почна тоз спектакъл?
	_Усмивката на Никола Генадиев_
	Почнете, господа, почнете!
	Готов съм за съвети.
	_Пом. държ. обв. Петко Стоянов_
	Вземете мерки радикални
	за тез злодейци епохални!
	Да се чете една молитва,
	след туй подред ще се разпитва!
	_Хористите (молитвено)_
	Господи Исусе втори,
	поскитавшаго за ни
	в чуждоземни територии
	и неведоми страни,
	помогни ни, помогни!

	Помогни ни малко, боже,
	с мозъка си бележит!
	Научи ни как тъй може
	агнето със здрава кожа
	и вълка да бъде сит!
	_Публиката_
	Да, да, на този въпрос
	дайте отговора прост.
	_Портретът на Исус_
	По тоз
	въпрос
	съм бос!
	_Държ. обвинител_
	Но… Да турим край на тая скука!
	Всички ли сте тука?
	_Духовете на 100 хиляди убити_
	За нас е думата, нали?
	Отдавна вече сме дошли!
	_Държ. обвинител_
	Тук някаква погрешка има?
	Кои сте вий, тълпа незрима?
	_Духовете_
	Наричаме се, господине,
	„Стохиляди за три години“!
	_Петко Стоянов_
	Дефиницията е много кратка:
	по-добре разкрийте таз загадка!
	_Духовете_
	Това едва ли, господине, вам ще се хареса,
	но почваме — на истината в интереса:
	макар че камъни и пръст застилят ни,
	ний, обвинителите многохилядни,
	от всички полебрани
	в таз зала сме събрани.
	Ний…
	_Ножиците на цензурата_
	Щрак, щрак, щрак!
	Посмейте пак.
		Антракт.
P$
N	След антракта публиката вика на бис духовете, обаче медиумът разяснява, че духовете са повикани от тричленните комисии във Варна, Плевен и пр. Получили са оранжеви бюлетини и почват вече да гласуват. Публиката няколко минути негодува, но постепенно утихва. Петко Стоянов звъни. Явяват се балерините от танцувалния салон „Радикал“.
P>
	_Петко Стоянов (пляска ръце и пее)_
	У всяка гозба и гювеч
	и ний сме миризма,
	у всяка радикалска реч
	прозвънва шашарма.
	_Балерините_
	В жестоката пещ на войната
	нахвърляй самичък дървата
	и за да прикриеш войната,
	стани съдия след това!
	_Петко Стоянов_
	Малинов шеф бе в кабинета,
	а Фердинанд бе общи шеф,
	след Радославовите псета
	и ний у царската карета
	впрегнахме се по негов кеф.
	_Балерините_
	Малинов шеф бе в кабинета,
	а общия шеф беше Марс,
	след фарса в бойните полета
	днес демокрацията клета
	играе друг държавен фарс.
P$
N	Балерините изпълняват „Балета на демокрацията“. Осветляват се с виолетови, оранжеви, кремави и ясночервени снопове светлина. Оркестърът свири парчета от „Кралят се весели“. Публиката дреме.
	_Държавният обвинител (подбутва помощника си)._ Стига, Петко, стига. Българската публика е проста и късопаметна. Тя е забравила симфониите при Радомир и Владая, забравила е тригодишните балети при завоя на Черна и при Дойран.
	_Петко Стоянов._ Да, да, публиката е невежествена. Особено като има хубава постановка, хубави радикалдемократични декори и един добър журналистически оркестър.
N	Дава знак и балерините се скриват зад кулисите. На сцената пристига във виолетова фустичка и трикольорна деколтирана блуза госпожица „Зора“. Тя слага един пукнат тъпан, бие по него и пее прегракнало:
P>
	От Виена Жеков иде
	като рицар величав;
	ще се види, ще се види
	кой е крив и кой е прав!
P$
	_Един от публиката._ Ахаа! Вестник „Зора“ вече почва да се заканва. Каква ли тайна сделка има между Жеков и редакторите му?
	_Втори._ Никаква тайна! Явно е, че патриотите от „Зора“ през войната са надували пискуните си далеч от фронта по висшата воля на рицаря Жеков.
	_Вестник „Зора“ се обижда и се скрива в портфейла на Чапрашиков и оттам крещи:_
P>
	Жеков е герой,
	честен мъж е той,
	храбър офицер
	и горд кавалер.
P$
	_Една кюстендилска ученичка (въздиша)._ Да, да, честен мъж бил! И Анчето, и Мичето, и Кети… и… всички знаеха колко честен и верен беше. _(Пее плачевно.)_
P>
	Аз съм мома кюстендилка
	излъгана от любов…
P$
	_Държавният обвинител._ Моля! Тишина! Да заповяда обвиняемият.
N	Влиза Жеков в цивилен костюм и с военни маниери.
	_Държавният обв._ Кой сте вие?
	_Жеков._ Аз съм Никола Тодоров Жеков, бивш военен министър, бивш главнокомандующ и настоящ джентлемен.
	_Държавният обв._ Знаете ли в какво се обвинявате?
	_Жеков._ Аз да съм обвиняем? Има си хас! Питайте вестник „Утро“ и той ще ви каже, че даже румъните искаха да ме посрещнат тържествено.
	_Държавният обв._ Оставете румъните, че и румънките… Признавате ли се за виновен по катастрофата?
	_Жеков._ Собствено, вие какво искате да кажете?
	_Държ. обвинител._ Имате ли, казвам, някаква вина?
	_Жеков._ Вина ли? Съжалявам, нямам нито една бутилка. Всички вина изпихме още в Кюстендил. А виенските, бога ми, пет пари не струват.
	_Асен Цанков._ Аз, право да си кажа, не знам дали са лоши виенските питиета, но виното в главната квартира беше великолепно.
	_Държ. обв._ Вий какво се намисате, г-н Цанков?
	_Асен Цанков._ Че как да не се намисам, когато и аз съм ги опитвал тези вина и тези гощавки и съм достатъчно компетентен. _(Пее.)_
P>
	В главната квартира
	всичко се намира.
		Да, да, да,
	там бе рая, господа.

	Светъл райски кът,
	прелестна страна,
	руйните вина
	на реки текът.

	Мисля, не е грях,
	дето там аз бях,
	дето на портрет
	даже аз съм снет.
P$
	_(Изпада в мистически транс и едва чуто нашепва.)_ В главната квартира всичко се намира… ааах!
	_Малинов (тупа го по рамото)._ Ех, ти, демократични ми братовчеде, демократични ми братовчеде! Виното действително беше по-обилно от кръвта по бойните полета!
	_Един от публиката._ По-обилно и от гешефтите с тютюните на Чапрашиков.
	_Държ. обв._ Моля публиката да не се намиса. Ако оперетата не ви се харесва, може да си отидете… Сякаш сте платили…
	_Друг от публиката._ Как да не сме платили? Три години по бойните полета, три години пленничество…
	_Държ. обв._ Достатъчно! Другите обвиняеми.
N	Изправят се Апостолов, Петков, Кознички и пр., и пр. и по гласа на „Да живее дядо Радославов“ пеят:
P>
	Ний сме чисти, чисти либерали,
	няма лошо кой за нас да каже,
	в катастрофата ни лук сме яли,
	нито помирисали сме даже.
	_Дим. Тончев (приглася)_
	Кражби ний не знаем,
	ни гешефт с вагони,
	сключим ли си заем,
	вземем комисйони.
		Тралала, тралала,
	всички с чисти сме чела!
	_Пешев_
	А пък аз, горкият Пешев,
	най-невинен съм сред вас.
	Всичко недобро, що беше,
	вписвах в дневника завчас.
P$
	_Държ. обв._ От туй нито по-студено, нито по-горещо.
	_Пешев._ Да, но трябваше и аз да върша нещо.
	_Държ. обв._ Това съвсем не ви оправдава.
	_Генерал Найденов._ Туй мене пък ще оправдай тогава!
	_Държ. обв._ Как така?
	_Найденов._ Много просто. Пешев е виновен, задето вършил нещо, аз съм невинен, защото нищо не върших. Да, нищо! Идете на гробищата и питайте генерал Кутинчева.
	_Петко Стоянов_
P>
	Юридически и логически
	за грешки в дни критически
	Кутинчев е виновен. Ще се накаже
	за туй веднага тук под стража!
P$
	_Председателят на съда (към двама стражари)._ На` ви пет лева за трамвая „Военното училище — Гробищата“! Ще поканите генерал Кутинчев веднага да се яви пред съда.
N	Стражарите излизат.
	Сега, г-да, има думата защитата.
