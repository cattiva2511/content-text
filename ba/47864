	__Действуващи лица:__
	1. Три елегантни рускини с бастончета. Първата е с виолетови одежди и ухае на теменуги, втората — в бледорозов костюм с дъх на зюмбюли, третата — в кремав тоалет с аромат на праскови.
	2. Степан Бобчев — професор и благотворител, с бръчки на лицето и гънки на шията. Медальонче на ланеца му с портрета на Николай II.
	3. Янко Сакъзов — скитник рицар с избеляло от дъжда наметало. Коленете му от време на време сантиментално потреперват.
	4. Кръстю Пастухов — опечален оръженосец на рицаря.
	5. Андреас Ляпчев — генерал от запаса, в цивилно одеяние.
	6. Д-р Данев — фалирал амбулантен търговец.
	7. Редактори на столични ежедневници, мекотели, физиономията им мъглява.
	8. Едно вестникарче.

N	Сцената представлява луксозно мобилиран салон. Бледозелена светлина, мека мебел, тежки тъмносини завеси, трапеза с разнообразни гозби и напитки.
	_С. Бобчев (става и си приповдига панталоните)._ Гаспада! Събрани на тази интимна тържествена вечер в чест на великия славянски колос, който отхвърля тираните си и твърдо стъпва на своите юнашки нозе, ние не можем да забравим великия и добродушен баща — цар Николай II, государ всеросийски. Вярвам, че макар и умрял, ние всинца сме съгласни да извикаме: „Да живее Н. И. В. Николай II“, и да изпеем неговия свещен химн. Аз почвам: „Боже, царя храни!“
N	Мекотелите от столичната преса, Ляпчев, рускините и Пастухов пригласят. Не пеят бай Янко и д-р Данев.
	_Пастухов (мушка Янка)._ Що не пееш! То е руски народен химн. Не го ли харесваш?
	_Янко._ А бе как да не го харесвам, ама страх ме е да не ме чуе някой! Виж после, че ме обвинили и в монархизъм.
	_Пастухов._ Хайде холан! Мокър от дъжд се не бои.
	_Янко._ Санким, то не е много опасно. Ще заявим, че искаме демократична република, т.е. република, с цар…
	_Рускинята с виолетовия тоалет._ Посмотрите! Посмотрите! Господин професор плачет!
	_С. Бобчев._ Какво хълцаш бе, Стояне?
	_Д-р Данев._ Трогнат съм, много съм трогнат… Ах! _(хълца)_
	_Ляпчев._ Шчо стана бе, дофторе!
	_Д-р Данев (трие си очите)._ Ох, мина ми!… Спомних си за батюшка Николай и командировките в Петроград… Нищо, мина ми!
	_С. Бобчев._ Да запеем, господа, да запеем!
	_Всички_
P>
	Руский цар бе на земята
	най-велик от всички пръв,
	плащаше със чисто злато
	бистрата славянска кръв.

	Раз — целунеш му ботуша,
	два — изправиш се с поклон,
	три — преял си веч до гуша
	и у джоба милион!
P$
	_Рускинята с кремавия костюм._ Господа, разве кронщадцы заняли уже Петроград?
	_С. Бобчев._ Давним давно, галубчик!
	_Янко._ Кое, Петроград ли? Петроград е взет, взета е Москва. В Сибир революция, В Туркестан бунт, в Украйна въстание! Славна работа, майка му мечка. Дайте една чаша!
	_Ляпчев._ Да се чукнем, братко!
	_Янко._ Да се чукнем!
	_Ляпчев._ За демокрацията?
	_Янко._ За социалдемокрацията… за демокрацията… все едно!
	_Д-р Данев (качва се на масата)._ Ура! Да живее Кронщадт!
	_Пастухов._ Да живее генерал Козловски, най-големият стратег на земното кълбо… Като влезне в Москва и курдиса картечниците… _(Усмихва се блажено и дига чаша вино.)_
	_Ляпчев._ Как ви се чини, господа, Козловски дали отбира от финанси?
	_Бобчев._ Защо бе, Андреа?…
	_Ляпчев._ Ами за това… за правилното разпределение на безотчетните фондове.
	_Д-р Данев._ Има си хас! Трябва да разбира човекът.
N	Рускинята с бледорозовите одежди пийва си, клати се на стола, и пее:
P>
	И скучно мне, и грустно мне…
P$
	_С. Бобчев (я гледа трогнат)._ Бедните руски бежанки!
	_Същата рускиня._ А в России я имела каляску, имела прелестный салон… да восемь тысяч мужиков!…
	_Д-р Данев._ Ти, бай Янко, какво се умълча така?
	_Янко._ Мисля.
	_Д-р Данев._ За 16 юни или за 2 1/2 интернационал?
	_Пастухов._ Ба, той не мисли за 2 1/2! Ние ще си образуваме 2 3/4. Само да пипнат меншевиките властта.
	_Янко._ Че нали те я взеха вече бе, Кръстю!
	_Мекотелите журналисти (подскачат)._ Красная Горка превзета! Керенски начело на движението. Бунт в Москва! Сражения в Одеса, Петроград в пламъци! Меншевиките взели властта.
N	Янко си глади брадичката.
	_Ляпчев._ Аз, господа, предлагам в Русия да образуваме блок на демокрацията.
	_Д-р Данев._ Съгласен съм! Долу фалиралият политикан Ленин!
	_С. Бобчев._ Урааа!
	_Янко._ Отлично! Великолепно! Ура-а!
	_Пастухов._ Да имах сега един приставски пищов… щях да гръмна барем три пъти!
	_Едно вестникарче под прозореца._ „Дневник“, „Пряпорец“ и „Мир“! Падането на Кронщадт!
	_Бобчев._ Я! Не може да бъде!
	_Янко._ Има си хас! Ха сега де!
	_Д-р Данев (пада под масата)._ Моля… мастило и книга.
	_Един журналист._ Не може ли молив?
	_Данев._ Не мо-же! Ще напиша заве-ща-ни-ето си!
	_Пастухов (отваря прозореца)._ Я донеси вестници бе, момче!
	_Вестникарчето (влизайки)._ Последни телеграми! Кронщадт паднал!
	_С. Бобчев (удря му една плесница)._ Лъжеш! И Порт Артур не е паднал!
	_Вестникарчето._ Що ме биеш бе, чичо?
	_Пастухов (към вестникарчето)._ Скоро вън! Вън! Сега ще те арестувам.
	_Журналистите._ За политическа обида и разпространение на неверни слухове! Вън!
	_Янко._ Дайте, джанъм! Дайте да прочетем! _(Чете.)_ 800 бежанци, пристигнали във Финландия, съобщават, че Кронщадт е капитулирал!
	_С. Бобчев._ Камък падна от небето! _(Сам пада върху д-р Данев.)_
N	Следва общ апоплектичен удар. Вестникарчето хвърля една жабичка бомба вместо бенгалски огън и спуска завесата.
