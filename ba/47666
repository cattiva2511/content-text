	— … И ето — започва поредната пресконференция на Националния обезопасителен щаб. Да видим какви изменения има от предната пресконференция, проведена цял час назад…
	Думата има фелдфебел професор фелдшер на науките Мутрафчийски…
	— Положението се влошава… Тая заран врачката ми отвори третото око и смаза с вяра чакрите ми. Виждам, виждам — ковчези, ковчези, чували за трупове, страшно бъдеще…
	— Господин фелдшер хонорис вятърус, какво е положението общо взето?
	— Засега не всичко общо е взето, затова епидемията продължава. А тя е страшна — унищожава демократичното, оставя анархистично-хуманистични дири в хората…
	— Например?
	— Знаете, че епидемията започна внезапно. Неочаквано за здравата логика на властта, някои безработни, вместо да са подготвени да работят срещу хляб и вода, плюс бонус образа на Вожда в джипка, се хванали за книгите. И…
	— Кажете каква е ситуацията днес?
	— Над сто хиляди са заразените, само за вчерашния ден нови 3 000 души са си купили книги или са взели от библиотеките. Епидемията се разпространява личностно — отделни заразени разказват за прочетеното на свои близки и така пръскат вредни вируси. Не се спазва социалната дистанция — не се използва само дистанционното, а се общува, разговаря, разменят вредни помисли и неправилни виждания…
	— Има ли излекувани?
	— Засега експериментираме. Знаете, че у нас е трудно да си прост, конкуренцията е огромна и започва чак от върха на властта. Но…
	— Дайте примери!
	— Иван от Згориград се заразил с четенето от братовчед си от Видин. Местните лекуващи от групите „Бивши деви“, „Полужени“ и „Верни на Боса фризьорки“ веднага го прибрали под карантина. Оставили го затворен в стая с телевизор, излъчващ само одобрени от Шефа програми — чалга, рубриката „Батальонът се строява“, сериали по „Винету“, порно… При това не нормалното политико-медийно порно, ами хард — налагало се с подобни екстремни лекарства да…
	— И какво?
	— Колеги, трябва да ви разочаровам… Болният позяпал малко сексигрите на града, след което бръкнал в джоба, където всеки нормален нашенец носи пистолет, измъкнал укритата книга и…
	— Аууу…
	— Именно! Подобни трагедии се разиграли в специализираните заведения в столицата, Варна, Пловдив, Смолян…
	— А сега?
	— За съжаление, установяваме не облаковидно, не и клъстерно, а направо повсеместно заразяване. Разчитахме, че ще блокираме някои клъстери на болестта около вредните излъчвания на читалища и библиотеки, но… Епидемията се разпространява… Пожарните служби бяха мобилизирани, за да унищожават с огън тези заразни центрове, обаче… С две думи — пожарникарите се зачели, някой открил „451 градуса по Фаренхайт“, прочел я, дал на друг… Представете си колко въздействаща и смазваща нормалното в човека е тая зараза, щом даже пожарникарите са хванали книги…
	— Ами сега?
	— От своя остров днес ни се обади сам Вождът. Даде ни ценни указания, преди да замине да си отдъхне в Барселона. Смятаме да въведем нови сто заповеди за карантина и принудително лечение…
	— Например — какво?
	— Не само с огън и меч! Ще се наложи да карантинираме цялата държава. Не искам да ви плаша, колеги, но досега са открити огнища на заразяване в някои общини — представяте ли си чиновници да четат? И дори в банки…
	— Ужас…
	— Има и друго. Получихме съобщения, че разпространението на книги се увеличава в Европа. Дори всякакви пришълци от Африка и Азия са забелязани задълбочено да разгръщат томчета. Снощи край Халите е заловен негър, отворил томче на… Автоматов ли беше? Да, благодаря — на Пушкин. Томчето било на френски, получил го от свой родственик от Бордо…
	— А французите къде гледат?
	— Пак там — в книгите. По-страшно — вчера заранта в Гърция, в Гърция, колеги… Заловена е пратка с литература. Но — само една. А службите имат информация за пробив на граничния контрол, през който в съседката ни са внесени вече над 1 000 кашона с литература… Че и по-страшно… Ужасяващо… Засечени са разпространители на книги дори в Анадола!!!
	— Какво става? Какви са перспективите?
	— Колеги, моля всички с болни сърца или слаби нерви да напуснат залата… Благодаря! Колежке, информацията ще е явно само за вас, тъй като само вие останахте… Открито е огнище на читатели във фирма „Дрън-дрън-пляс“ на известния чалгаджия инженер Крокодилов. Ще спомена само някои заразени — Езис, Гилена, Дронислава… Извинете, колежке, защо не си записвате?… Охрана, охрана — бързо! Слагайте костюмите и я изнесете! Заразена! Аз мислех, че слуша, пък тя… Чете!!!
