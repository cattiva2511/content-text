P>
	Море стихийно и свободно,
	прощавам се със теб сега,
	люлееш ти вълни огромни,
	блестиш със горда красота.

	Като роптание на близък,
	като прощалния му вик
	е твоят тъжен шум и призив
	долавям го в последен миг.

	Душата ми все теб желае!
	Тъй често в твойте брегове
	смирен аз бродих и отчаян,
	в заветни мисли потопен!

	Обичах призивите странни,
	от бездната заглъхващ глас
	и тихия вечерен час,
	и поривите своенравни!

	Рибарски платноход в покой
	от твоите капризи пазен,
	се плъзга сред вълни и вой:
	но щом разкриеш страшни пазви,
	потъват кораби безброй.

	Аз не можах да изоставя
	скования и скучен бряг,
	и теб с възторг да поздравявам,
	по твоя хребет да отплавам
	с безспирен поетичен бяг.

	Ти вика ме… аз бях в окови;
	към теб напразно се стремях:
	от силни страсти очарован,
	останах си на моя бряг…

	Защо да жаля? Днес къде бих
	аз в пътя си се устремил?
	Едничка цел с душата любих
	със нея ти ме заплени.

	Една скала, за гроб и слава…
	Потъна там във сън дълбок
	и в незабрава величава:
	угасна сам Наполеон.

	Сред мъки той умря отблъснат.
	След него бурята вилня,
	различен гений чезне бързо,
	различни мисли овладял.

	И свободата го оплака,
	остави й венеца свой.
	Вълнувай се, море, във мрака:
	за тебе бе певецът той.

	Със тебе беше еднозначен,
	от твоя дух създаден бе:
	и като теб, могъщ и мрачен,
	и като теб, неукротен.

	Светът пустей… Сега къде ли
	ти мен ще носиш, океан?
	Съдбата хорска сме видели:
	добро щом има, там са спрели
	просветата или тиран.

	Прости, море! Не ще забравя
	вълшебната ти красота,
	ще слушам дълго до забрава
	шумът ти глух на вечерта.

	В гора, в пустинята безмълвна,
	изпълнен с теб, ще пренеса
	скалите, блясъка ти скръбен
	и на вълните песента.
@@	1824
@@	Превод: 06.06.2017 г.
P$
