D>
	На Майк и Мати
D$


E>
	„Ревността винаги се ражда с любовта,
	но невинаги умира с нея.“
@	Франсоа дьо Ларошфуко, Максими и размисли
E$


>	Благодарности

	Благодаря на Ричард Абейт, Ървин Стоф, Маги Фридман, Джейн Франсис, Моргана Розенбърг, Елън Арчър, Елизабет Дайсегаарт, Кери Колен, Марджъри Браман и всички от 3-Артс, Хиперион, Фокс 21 и Лайф Тайм за вярата им във вещиците и силата на магията.
	Благодаря на Маргарет Стол, Алисън Ноел, Дебора Харкнес и Рейчъл Коун, невероятните писателки в моя живот, които отвориха сърцата си за вещиците. Вие всичките сте богини в моята книга!
	Благодаря на Габриел Данчик за изследванията му за Салемския процес и вплитането им в историята. Всички неточности са само мои.
	Благодаря на моето обично семейство и приятелите ми, които правят всичко това истинско!


>	Деветте свята във Вселената

	Асгард — Свят на асите
	Мидгард — Среден свят; Земя на хора
	Алфхайм — Свят на елфите
	Хелхайм — Царство на смъртта
	Йотунхайм — Земя на великани
	Муспелхайм — Първият от световете
	Нидавелир — Свят на джуджета
	Сварталфхайм — Земя на тъмните елфи
	Ванахайм — Земя на Ваните


>	Имало едно време в Норт Хемптън…

	Имало една странна къща, построена в колониален стил, която се намирала в малък незабележим град до морето на най-североизточния връх на Лонг Айлънд. Там живеела една вещица със сребристи коси на име Джоана Бошан със своите две дъщери Ингрид и Фрея. Ингрид била руса и умна, на 30 и няколко години и работела като местна библиотекарка, докато младата Фрея, с поведение на тийнейджърка, била най-недисциплинираната и буйна барманка, приготвяла питиета в „Норт Ин“. Жените живеели тихо и самотно, потискайки своите естествени дарби, за да не нарушават Наредбата за Забрана за упражняване на магьоснически практики. Законът бил приет от Белия Съвет след всички съдебни процеси, водени срещу Салемските вещици. След като Фрея и Ингрид били обесени през 1692 г., окончателно били забранени и преустановени магьосническите практики.
	Но тъй като били безсмъртни, момичетата се завърнали към живота, носейки белезите на преживяното, но вече по-предпазливи към света на смъртните.
	В продължение на векове животът в малкия град се беше развивал с бързи темпове до момента, в който Фрея не се запозна и спечели сърцето на един много красив и богат филантроп — Бран Гарднър, чието семейство притежаваше имението „Феър Хейвън“ на едноименния остров Гарднър. Безпомощна срещу силата на собствените си чувства и желания, Фрея отпразнува своя годеж с една пламенна любовна връзка с по-малкия брат на Бран — Килиан. Той беше тъмнокос и излъчваше дяволска красота и очарование.
	Следвайки повишеното внимание на Фрея към посоката на ветровете, вещиците скоро отприщиха своите истински сили — Джоана, чиято сила беше във възкресяването, връщаше мъртвите към живот. Ингрид беше лечителка, която можеше да вижда в бъдещето на своите пациенти. Тя започна да споделя своите магии и заклинания с всеки, който имаше сериозен семеен проблем. И дори даде амулет срещу изневяра на жената на кмета. Фрея беше опитна в разрешаването на сърдечни проблеми. Тя предлагаше различни опияняващи отвари и всяка нощ в „Норт Ин“ имаше бурни хедонистични лудории. На пръв поглед всичко изглеждаше безобидно и невинно, докато едно момиче не изчезна, а няколко жители на селото не се разболяха от необяснима болест, придружена с обрив. По същото време в местностите около Атлантическия океан се появи неизвестна отрова, която убиваше животните. Когато кметът умря, знаците на съдбата за миг показваха, че процесът срещу вещиците на Салем започват отново. Всички обвиняваха вещиците на Салем за това, което се случва.
	Но те не бяха обикновени вещици, а „Феър Хейвън“ не беше обикновено имение. Опитвайки се да разгадае мистерията, Ингрид откри архаичен скандинавски символ в строителния план на имението. Но точно когато тя беше съвсем близо до разкриването на кода на този план, документът изчезна. Фрея откри, че беше хваната в капан в любовен триъгълник с Бран и Килиан, който траеше вече няколко века и датираше от времето на Асгард, когато беше преследвана от истинската си любов, Балдер, богът на радостта и забавлението, и неговия брат, Локи, богът на измамата.
	Скоро след това, Норман Бошан, отдавна изчезналият бивш съпруг на Джоана, се появи. И всеки един от тях се опитваше да спаси не просто своя малък град, но и всички познати девет свята във Вселената от Рагнарок — мястото, откъдето боговете изливаха своята гибелна ярост.
	Всичко това се случваше, защото някога в Асгард мостът Бофрир свързвал Кралството на Боговете с Мидгард, светът на смъртните. В един съдбоносен ден, мостът бил разрушен и едновременно с това и цялата сила и мощ на боговете. Виновниците за този ужасен акт били Фрир от Венир и Локи от Аезир, двама млади и дръзки богове, чието детинско поведение довело до катастрофални последствия. След обвинението, че Локи се е опитал да придобие за себе си силата на моста, той бил заточен в ледените дълбини за 5000 години, докато Фрир, богът на слънцето и реколтата, бил изпратен в Необятното за неопределен период от време, тъй като неговото престъпление било по-голямо. Именно неговият тризъбец изпратил моста в бездната.
	След разрушаването на моста боговете били разединени. Фамилията Венир или както днес бяха известни, семейство Бошан, богове и богини на дома и земята, били хванати в капан в Мидгард, осъдени да живеят в средния свят като вещици и магьосници. Що се отнася до Аезир, войнствените богове на небето и светлината, могъщите Один и неговата съпруга Фриг останали в Асгард, но двама от техните синове били изгубени за тях в продължение на хиляди години. Техните синове били Балдер и Локи, Бранфорд и Килиан Гарднър. Оказа се, че Локи е отровил Игдрасил — Дървото на живота, и по този начин е отприщил гибелния гняв на Боговете. Именно затова Фрея го беше прогонила от техния свят.
	Фрир беше Фреди Бошан, изгубеният от дълго време син на Джоана и брат — близнак на Фрея, който една вечер внезапно и се яви на алеята зад кръчмата на „Норт Ин“ с шокиращи новини. Той беше избягал от Лимбо и беше открил, че е бил затворен заради разрушаването на Бофрир, а той знаеше името на истинския виновник за това.
	Не, не беше Локи. Нито Бран Гарднър, а беше Килиан Гарднър, богът Балдер, който беше отговорен за неговото разрушаване и затворничеството на Фреди.
	Решена да докаже невинността на своя любим, Фрея обърна лодката „Дракон“ с главата надолу, но не успя да намери оръжието, а именно — тризъбецът. Но една нощ, тя откри нещо друго: знакът на Тризъбеца на гърба му, което доказваше, че Килиан наистина притежаваше тризъбеца, който беше причинил разрушаването на моста.
	Междувременно, Ингрид се влюбваше за първи път от векове. Тя беше впечатлена от Матю Нобъл, един сладък полицейски инспектор. Но романтиката между девствена вещица и смъртен беше нещо сложно. Да не споменаваме, че имаше и една местна банда хулигани, които обираха домовете и хората в района в търсене на бижута, пари и предмети.
	Ингрид беше принудена да избере дали да бъде лоялна към смъртните, които я обичаха, или към магическите същества, които се нуждаеха само от нейната помощ.
	След връщането си от Необятното Фреди прекарваше времето си в срещи с бивши колеги от университета или играейки видео — игри до момента, в който вниманието му не се фокусира върху прекрасната Хили, богинята Брунхилда. Само едно нещо стоеше на пътя му — нейният баща, който успя да манипулира Фреди да подпише документ, че ще се ожени за неговата дъщеря Герт вместо за Хили.
	Джоана имаше свои лични проблеми, тъй като нейният очарователен бивш съпруг се опитваше да спечели вниманието и. В същото време един разтревожен дух настоятелно търсеше контакт с нея, за да я предупреди, че една мощна зла сила се стреми да унищожи Бошан. Това Зло било заложено още във Феърстоун през 17-ти век от Лион Гарднър. Това беше Локи в друго прераждане.
	Елфите признаха, че са откраднали тризъбеца и са го скрили на „Дракон“, за да бъде обвинен в престъпление невинният Килиан. Но беше твърде късно, защото сестрите на Хили, Валкириите, вече го бяха обрекли на наказание. Фрея беше още в шок от неговото изчезване, когато самата тя беше отвлечена с примка около врата си от Норт Хемптън.
	Което означаваше, че тя беше върната обратно в Салем, докато нейното семейство не намереше начин да я освободи от проклятието на миналото.
	Фрея беше прокълната да практикува вещерски практики отново и отново.


	_Момичетата няма да спрат! Те бърборят и махат с ръце напосоки, или напълно оглушават и онемяват. Когато някой се приближи, те се крият в ъглите или под диваните. Пристигнаха много учени, министри и мъже от Салем и дадоха съвети на всички молещи се._
	_Но техните припадъци стават все по-чести и по-лоши. Вчера те издаваха животински звуци. Аби квичеше като прасе на пода, докато Бети мяучеше като котка. Това продължава от около месец. Те все още се държат така и по този начин не могат да изпълняват ежедневните си задължения, които ги спасяват от безделието. Обикновено те са известни като добри и скромни млади момичета._
	_Накрая, в критични ситуации, винаги викаха Григс и тъй като те бяха на пост и молитва и бяха безплодни — докторът винаги поставяше една и съща диагноза — „над тях тегне голямо проклятие“. Съселяните им можеха да стигнат само до едно заключение — момичетата бяха омагьосани._
	_Фрея Бошан, Февруари, 1692 г._


>	Салем
>	Пролетта на 1691 г.


>>	Глава 1
>>	Теменужена война

	В Салем беше краят на април и ранните пролетни цветя разцъфтяваха — жълти, виолетови и бели минзухари в низините, лилиите в долините вече се бяха появили, а след това изчезнаха и на тяхно място израснаха разкошни зюмбюли и лалета с цвета на новоизлюпени пиленца. Теменужките растяха около езерата и реките по целия път до пристанището на града, а в долината цареше пълна тишина. Прасетата се бяха излегнали в своите кошари, а говедата и овцете спокойно се хранеха на раззеленилите се пасища.
	В малките дървени къщи в селото слугините ставаха преди първи петли, за да изперат дрехите и да разпалят отново въглищата в почти изгасналите огнища. Докато жените обличаха корсети, фусти под роклите и слагаха белите си шапки, мъжете изпъваха бричовете и ботушите си и се приготвяха за работа.
	В една точно определена къща, която се намираше в изключително важна ферма в покрайнините на селото, обхващащи част от Грейт Ривър и Индиън Бридж, прислужниците полагаха всички усилия да поддържат своите господари в нормално състояние или поне да ги накарат да не ругаят през цялото време. Фермата принадлежеше на някой си Мистър Томас Пътнам, най-големият брат и глава на клана Пътнам, красив, но строг и аскетичен мъж, който почти винаги гледаше със смръщен и навъсен поглед. Томас бе един от най-богатите и влиятелни мъже в Салем, въпреки че поради своето огорчение, не беше най-преуспелият човек. Тази титла принадлежеше на фамилията Потърс, които бяха богати земевладелци и на неговия полубрат Джоузеф Пътнам, който също участваше в бизнес сделките, които се реализираха на пристанището в град Салем.
	Но в момента подобни класификации нямаха никакво значение. Мистър и мисис Пътнам и техните деца спяха спокойно в къщата, докато прислужниците и работниците във фермата започваха своята ежедневна работа. В тази прекрасна сутрин две млади прислужнички, Мърси Люис и Фрея Бошан, пълнеха големи кошове с мръсно спално бельо и домакински съдове, за да ги измият и изперат в близката река. Мърси беше на 16 години и беше сираче. Преди две години беше станала свидетел как индианците избиват цялото й семейство. Фрея, която беше една година по-малка, също беше станала прислужница, след като един ден Мърси я донесе почти умираща в ръцете си пред вратата на семейството.
	Фрея знаеше своето име, но не помнеше нищо от миналото си и не разпознаваше хората около себе си. Може би беше оживяла след епидемия от едра шарка, но беше загубила паметта си по време на треската. Или, също като Мърси, беше станала свидетел на убийството на семейството си и ужасът от гледката я беше накарал да забрави всичко. Колкото и Фрея да се опитваше да се върне назад и да си спомни, не можеше. Тя не знаеше откъде беше дошла. Беше сигурна, че дълбоката болка и празнота, която усещаше в сърцето си, се дължеше на загубата на нейното семейство; знаеше, че те й липсват. Но колкото и да се напрягаше и опитваше, не можеше да си спомни нито майка си или баща си, нито някой брат или сестра. Сякаш миналото беше напълно изтрито от съзнанието й така, както вятърът отнасяше листата на дърветата.
	Всичко, което Фрея знаеше, беше, че Мърси е нейна приятелка от самото начало и затова тя беше благодарна, че е намерила подслон в дома на семейство Пътнам. В тази огромна ферма с много малки деца, семейството я беше приело като допълнителна работна ръка.
	След като събраха прането и съдовете, момичетата излязоха от къщата и по една прашна пътека се отправиха към реката, придържайки кошовете на хълбоците си. Червената коса на Фрея беше изумителна под сутрешните лъчи на слънцето и блестеше като ореол около главата й. От двете тя беше по-привлекателна с порозовели страни и млечна кожа. Походката й беше лека и пъргава, а устните — присвити в предизвикателна усмивка. Мърси също беше хубава с бледосините си очи и високо чело, но присвитите устни и напрегнато изражение на лицето й и придаваха по-предпазлив външен вид, който нямаше нищо общо с белезите по лицето и ръцете й. Тя се опита да скрие един своенравен рус кичур коса, който се изплъзваше изпод шапката. Спря на една цветна полянка и остави коша на земята.
	— Давай, откъсни една — подтикваше тя Фрея, като коленичи на земята. — Откъсни една теменужка и нека да си направим теменужена война!
	— Не, скъпа, не трябва да се бавим! Горката Ани се занимава с всичко сама — каза Фрея, като имаше предвид най-голямата дъщеря на Пътнам. — Не можем да я оставим сама да се грижи за малките, докато госпожата е неподвижна в леглото — каза тя.
	Стопанката на къщата често се прибираше в стаята си, за да се възстановява от личните си драми и трагедии. Подобно на своя съпруг, Ан Пътнам беше лишена от наследство от своя богат баща, който със своята съпруга и синовете си упражняваше постоянен контрол над богатството си. Нейната битка срещу тях в съда се провали, а това я доведе до отчаяние и вътрешна разруха. Нещо по-лошо, след това трите й племеннички починаха една след друга от загадъчна болест, а нейната сестра, майката на момичетата и единствен близък приятел, също почина, най-вероятно от разбито сърце. Тяхната загуба остави мисис Ан Пътнам в много крехко физическо и душевно здраве.
	Фрея напомни на Мърси, че нямат много време, за да спират и да берат цветя. Все още имаха много работа — стаите трябваше да се изметат и почистят, маслото трябваше да се разбие, ферментацията на бирата да се провери, да се съберат подпалките и да се приготви обяд.
	— Да не говорим, че трябва да се приготви още сапун и още от онези златни свещи, които преподобният Париш беше поискал за олтара. Освен това трябва… — изреждаше тя, но Мърси се разсмя и постави пръст върху устните й, за да я накара да замълчи и я събори долу в тревата. Беше уморена да слуша непрестанно само за домакински задължения.
	Фрея също се смееше, като закриваше устата си с ръка, защото се страхуваше някой да не ги чуе. Зелените й очи проблясваха срещу тези на Мърси.
	— Какво, по дяволите, означава война на теменужките на зелената трева? — попита тя, докато слагаше коша си до този на приятелката си.
	Мърси се усмихна.
	— Избери своята теменужка, хитрушо! — каза тя.
	Фрея се изчерви. Мърси знаеше всичко за Фрея и нейния опит с употребата на билки — това беше тяхната много добре пазена тайна. После тяхната господарка също узна, но не изгони Фрея. Когато Фрея пристигна, чу, че мисис Пътнам се оплаква от силно главоболие. Затова отиде в гората и набра мента, лавандула и розмарин и приготви силна отвара, която веднага подейства срещу болките. Госпожата беше много благодарна, но предупреди Фрея, че Томас не трябва да узнае за нейната дарба. Мистър Пътнам беше изключително благочестив мъж и можеше да реши, че талантът на Фрея се дължи на дявола, който се е вселил в тялото на момичето. Това обаче не спираше Ан да я пита постоянно за различни неща.
	— Липсва ми сестра ми и всички деца, които умряха — разказваше тя.
	— Момиче, можеш ли да направиш нещо за болката? — попита Ан. Фрея винаги се чувстваше задължена да помогне.
	Ан често питаше Фрея дали може да види бъдещето — нейното и това на Томас. Щеше ли да има повече земя и повече пари?
	Фрея беше чула от Мърси, че техните господари са били измамени, като са им били откраднати дялове от наследството на бащите им. Ан искаше да знае дали това положение щеше да се промени. Но Фрея не можеше да гледа в бъдещето точно както не можеше да гледа и в своето минало.
	Мърси забеляза как Фрея избра една красива теменужка с тъмновиолетови цветове, като я отскубна от корена на стеблото. Мърси направи същото с обгорените си пръсти.
	— Дръж своята теменужка и си пожелай нещо — каза Мърси и продължи с игрива усмивка: — Може би трябва да си пожелаем други две момичета да дойдат на наше място и да вършат нашата работа.
	Фрея се засмя като затвори очи, мислейки за своето желание. Всъщност не беше нужно голямо усилие да го направи. Беше безумие да си представи тях двете по друг начин. Работата беше важна за обществото и за тяхното домакинство. Освен това имаше и нещо друго. Имаше нещо, което не можеше да се пожелае лесно и тя знаеше това. Затова не беше напълно сигурна, че трябва да си пожелава точно тяхното заминаване оттук.
	На следващия ден Фрея откри, че може да накара предметите да се движат, без дори да ги докосва. Тя беше разбила маслото само мислейки, че трябва да свърши това, без изобщо да го докосва. Когато видя дръжката на вратата да се отваря сама, тя почти щеше да изкрещи. По-късно този следобед същото нещо се случи и с метлата, която сама почистваше стаята, сякаш я владееше дух. Фрея се опита да я спре, но не успя. Беше стресната и уплашена от гледката.
	Какво ставаше с нея?
	Възможно ли беше да я е обсебил демон, както преподобният Париш казваше в своята проповед? Тя беше добро и скромно момиче, както всички други момичета в домакинството на Пътнам. Защо тогава тя беше така внезапно споходена от такава дарба? Можеше ли изобщо някой да си пожелае подобна дарба?
	— Глупаво дете, пожела ли си вече нещо? — попита Мърси, взирайки се с любопитство във Фрея, която току-що беше отворила очи.
	Тя не си беше пожелала абсолютно нищо, но сега го направи: пожела си тя и Мърси да останат така завинаги, най-добри приятелки и нищо да не застава между тях.
	— Готова съм — отвърна тя.
	Мърси я посъветва да увие стеблото на теменужката — там, където тя се огъваше под венчелистчетата около стеблото на нейната теменужка. Така момичетата съединиха цветята си.
	— Сега дърпай — каза Мърси, — и главата, на чието цвете се измъкне първа, нейно ще е желанието. Момичетата издърпаха стеблата на техните свързани теменужки. Главата на теменужката на Фрея изскочи и отлетя.
	Мърси вдигна победоносно своята теменужка и изкрещя:
	— Аз спечелих желание!
	Фрея се радваше за своята приятелка, но в същото време беше нетърпелива.
	— Нека да тръгваме! Хайде! — каза тя.
	Мърси се преобърна на една страна, взирайки се замечтано във Фрея, като затъкна своята теменужка в бюстието си.
	— Добре, но първо трябва да ти кажа една тайна — не се стърпя Мърси.
	— Тайна! — попита Фрея — Обожавам нашите тайни!
	Мърси се усмихна.
	— Има един млад мъж, който е нов в града. Видях го да тренира с войниците на полето близо до кръчмата на Ингерсол в четвъртък — каза тя.
	Фрея примигна към приятелката си.
	— И какво? — попита тя.
	— Красив, дързък младеж със зелени очи — добави Мърси. — Нетърпелива съм да го видиш. Доколкото зная, той вече е обещал на една прислужница, но ти трябва да видиш сама колко е красив.
	Фрея потръпна при описанието на този мъж.
	— Мислиш ли, че той ще посети семейство Пътнам? — попита тя.
	— Може би, но е по-вероятно да успеем да го видим в църквата.
	С тези приятни мисли двете станаха от тревата и тръгнаха по пътеката към реката.
	По-късно тази вечер, след молитва и вечеря, след като замесиха хляба за следващата сутрин и го оставиха да втасва до вратата на огнището за през нощта и сложиха децата да спят, момичетата свалиха въжените си легла, висящи на няколко стъпки от земята, изтръскаха одеялата си и си легнаха на отблясъците на трептящата светлина от огъня.
	Мърси протегна ръката си и Фрея преплете пръсти с нейните. Какво ако господарят се появеше внезапно и ги видеше със сключени ръце? Той не би одобрил такава показност на лична привързаност. Възможно беше да я интерпретира погрешно. Но те преплетоха пръсти по начина, по който бяха преплели стеблата на цветята си по-рано през деня. Когато сънят ги пребори, ръцете им се разделиха.


>>	Глава 2
>>	За сливите и пая

	Рано на следващата сутрин Томас Пътнам закара момичетата до съдебната зала в град Салем. Пътят беше труден и минаваше през хълмчета, реки, заливи и скалист терен. Официалните събирания и процесии с участието на селяните трябваше да се провеждат в града, защото селището Салем все още не беше напълно независимо, за огромно раздразнение на Мистър Пътнам.
	Фрея и Мърси бяха призовани като свидетели по един случай, свързан със спор между две кръстници. От една година тази история беше тема на разговори в цялото село. Момичетата трябваше да представят доказателства срещу обвиняемата Гуди Браун, която живееше близо до фермата на Пътнам. Някога Мърси беше работила за Гуди Браун, а Фрея често беше ходила до дома на семейство Браун, за да купи или размени изпечени продукти за къщата на Пътнам. Именно Мърси беше предложила услугите им на Мистър Пътнам, тъй като предполагаше, че разговорите между двете жени бяха досадни и скучни за него и изпитваше огромно желание да сложи край на всичко това. Той беше разбрал, че Мърси и Фрея ще бъдат повикани, за да дадат показания. Мърси беше развълнувана. Разумът й подсказваше, че това пътуване ще отнеме време, което означаваше, че няма да се занимават с домакинска работа и ще имат възможност да разгледат града, който Фрея досега не беше виждала. А Фрея се чувстваше доста виновна относно машинациите, които правеше Мърси, въпреки че знаеше, че тя го прави за добро.
	Двете седяха свенливо до своя господар в горната част на каретата, докато тя се клатушкаше по каменистите пътища. Томас беше висок, широкоплещест и красив мъж. Гласът му беше басов, дълбок и властен. Той управляваше селището Салем по начина, по който управляваше и своето домакинство, но не обичаше да ходи в град Салем, защото това беше извън юрисдикцията му. Новите семейства, които се бяха заселили близо до пристанището, ставаха все по-богати от по-старите фермери, какъвто беше и той самият. Но те все повече не спазваха традиционните пуритански нрави, а това предизвикваше неговото неодобрение.
	Самата мисъл за град Салем го изпълваше с огорчение. Това беше мястото, където баща му беше живял с втората си съпруга, Мери Верен, богата вдовица на морски капитан, която се омъжи още докато тялото на мъртвата й майка не беше изстинало. Мери скоро роди дете, неговия полубрат Джоузеф, който изненадващо придоби голяма част от собствеността, която по право се падаше на Томас.
	Успокояваше се с мисълта, че поне беше успял да осигури ръкополагането на преподобния Самюел Париш. Това означаваше, че селището вече можеше да има собствена църква с наместник, който имаше право да проповядва и наставлява местните хора официално, а не те просто да се събират на определено място като богомолци. При наличието на собствена църква, обитателите на селото не трябваше да пътуват два пъти седмично по три часа пеша до пристанището в града за поклонение, защото нямаха собствена църква.
	Той караше безмълвно, със сурово изражение, а момичетата седяха до него с току-що изпраните си блузи и шапки, които светеха на слънцето. Не смееха да кажат и дума, докато Томас не ги заговори. Имаше лек бриз, но слънцето огряваше лицата им, докато колата подскачаше по каменистия път. Прекосиха реката по един скърцащ дървен мост и най-накрая стигнаха до своята цел.
	Съдебната зала беше препълнена. Имаше много ищци и обвиняеми, но имаше и много хора, които бяха дошли само заради забавлението и бяха изтикани на задните редове. Преди една година Гудуайф Дефидънс Браун беше купила около 4 килограма сливи от Гудуайф Фейт Пъркинс. Гуди Браун правеше пайове с тези сливи и ги продаваше на пазара. На следващата седмица Гуди Браун беше обвинена от своите клиенти, че пайовете не стават за ядене или казано буквално — „на вкус са като развалена риба“. Браун казваше, че всички клиенти, които са се оплакали, са искали парите си обратно. И тя им ги върнала незабавно. Твърдеше, че лошите сливи са й нанесли „огромна психическа травма и финансови загуби“.
	Когато Гуди Браун се оплакала на Гуди Пъркинс за това, Гуди Пъркинс отказала да я компенсира само заради слуховете. „Аз ти дадох само отбрани, големи и сочни сливи. Не са виновни моите сливи, а както всички в Салем знаят, ти си една голяма лъжкиня, Гуди Браун!“ Тя не вярваше на нито една дума от историята на Гуди Браун. Невероятно беше Гуди Браун да е финансово затруднена и да иска да изкара някой допълнителен пенс. Това беше в нейния стил. Последва малък сблъсък и скубане на коси.
	След това Гуди Пъркинс обвини Гуди Браун, че след като е напуснала къщата й, „започна да мърмори и мърмори със силен глас“ и Гуди Пъркинс ясно е чула Гуди Браун да казва: „Ще ти дам аз на теб, дебела свиня!“. Гуди Пъркинс твърдеше, че Гуди Браун я е прокълнала, защото всъщност е вещица. Почти веднага след това, бебето на Гуди Пъркинс спряло да се храни, разболяло си и тя почти щяла да го загуби. После една от нейните свине започнала да има странни припадъци, подскачайки нагоре-надолу и блъскайки главата си в оградата. След това оглушала и онемяла и умряла „по странен начин“. Тази пролет дърветата в нейната градина със сливи не разцъфнаха и тя се опасяваше, че няма да има никаква реколта от тях.
	Съдията, който беше търговец на подправки, въздъхна дълбоко, с което показваше, че има много по-важни неща, за които трябва да мисли. Прочисти гърлото си и накара да замълчат ищцата и обвиняемата, които отново бяха започнали да крещят една срещу друга.
	— Ред в залата! Крясъците на вашите кръстници ми причиняват главоболие!
	Хората в залата утихнаха.
	— Ред! — извика той още веднъж, след това повика първия свидетел на ищцата — Мърси Люис.
	Съдията хвърли поглед към Мърси и с отегчен глас каза:
	— Какво казва свидетелят?
	— Не зная какво казвам. Ваша Чест. Имате ли въпрос? — попита Мърси.
	Хората в залата се разсмяха. Мърси хвърли поглед към Фрея, която й се усмихна окуражително.
	— Добре — каза търговецът на подправки, показвайки златния си зъб. — Свидетелят потвърждава ли, че обвиняемата Гудуайф Браун е направила нещо необичайно? Например, извършила ли е някакво престъпление? Навредила ли Ви е някога с нещо, докато сте работили за нея? Тя лукава жена ли е?
	Той се намръщи така, сякаш се опитваше да не се разсмее. После погледна въпросително към Мърси.
	— Престъпление? — попита тя.
	— Латинска дума, която означава „злина, вреда или вещерство“.
	— Гуди Браун — да, тя наистина притежава свръхестествена сила — каза Мърси. — Може да носи по няколко чувала с брашно наведнъж.
	Жените в залата отново се разсмяха.
	Съдията се усмихна подигравателно.
	— Нещо друго? — попита той.
	— Един път, с една друга слугиня от домакинството на Пътнам — там, където работя в момента — Фрея, посетихме Гуди Браун и тя ни излъга. Опита се да ни измами, докато правехме бартер за брашно. Беше добавила камъни, за да придадат тежест на чувалите с брашно. Наистина го беше направила. Тя е много алчна. Видях това, докато работех за нея.
	— Следващият свидетел! — извика съдията, като прекъсна Мърси и погледна към документите пред себе си.
	Мърси беше изведена и Фрея пристъпи напред. За разлика от Мърси, Фрея не искаше да обвинява никого. В селото имаше достатъчно много заядливи хора и тя със сигурност не искаше да си навлича неприятности или да става причина за кървави свади и разправии между тях. Да, според нея Гуди Браун наистина лъжеше за сливите. Но Фрея знаеше също така, че Гуди Браун не беше вещица — много силно и опасно обвинение, което се наказваше с примка. Ако някой тук беше вещица, то това беше самата Фрея — и тя си спомни какво се беше случило с разбитото масло и с метлата. Тази мисъл накара бузите й да почервенеят, когато я призоваха да се закълне.
	— Какво доказателство може да представи този свидетел? — попита съдията.
	Фрея сви рамене, а бузите й бяха с цвета на червенокосите й къдрици, които падаха извън шапката й. Слънчевите лъчи нахлуваха от прозорците и Фрея почувства, че й става горещо. В претъпканата зала ставаше все по-задушно и от натрапчивия мирис на одеколон Фрея чувстваше, че не може да диша.
	— Има ли нещо, което да доказва, че Гуди Браун наема вещици на работа? Например, виждали ли сте как тя заговорничи с дявола? — попита съдията.
	— Не съм видяла подобно нещо — отвърна му тя.
	Томас наведе глава, смутен от поведението на слугините си. Да ги доведе тук беше пълна загуба на време за всички. Явно момичетата не бяха от особена полза за разрешаването на случая.
	Съдията, прагматичен и далновиден мъж, не беше напълно безразличен към изслушването на свидетелите и определено изпитваше задоволство от развенчаването на фантасмагоричните идеи на местното население.
	— Бих искал да призова мой собствен свидетел — заяви той, докато Фрея беше придружавана до мястото си.
	— Мистър Натаниел Брукс, моля станете и пристъпете напред.
	Вдигна се страхотна врява в залата, когато един висок младеж излезе напред. Той се приближи с големи и уверени крачки, с шапка в ръка и застана спокойно и самоуверено пред съдията. Абаносово черната му коса падаше върху раменете, а изумрудените му очи отразяваха слънчевата светлина.
	— Моля, кажете на съда къде живеете — каза търговецът на подправки.
	— В момента живея в селището Салем с моя чичо, който е вдовец и се нуждае от помощ във фермата — каза младежът. — Не съм тук от много време. — И той се усмихна, като печелеше време, и огледа хората в залата. За един кратък миг срещна очите на Фрея. Тя беше разтърсена от втренчения му поглед. Но също толкова бързо, той извърна поглед към съдията.
	— Сега, мистър Брукс, къде бяхте в сряда следобед на 26-ти юни 1690 г.? Спомняте ли си?
	— Защо? Да, помня. Бях на пазар и си купих сливов пай.
	Наблюдателите зяпнаха от учудване.
	— Аз много обичам сливов пай и исках да купя един за вечеря — продължи младежът.
	Хората в залата се засмяха.
	— А свидетелят вижда ли сега в залата жената, от която е купил този пай? Тя тук ли е?
	— Да, тук е — каза младежът и посочи Гуди Браун. — Това е тя. Нейният пай купих.
	Зрителите се наклониха напред, като си шепнеха и тръпнеха в очакване какво ще се случи след това. Съдията също мълчеше и така създаваше допълнително напрежение. Накрая проговори:
	— И Вие, Мистър Брукс, изядохте ли пая?
	— Да — каза младият мъж с усмивка. — Да, сър, още същата вечер го изядох за десерт.
	Всички се наведоха още по-напред.
	— И как, Вие, Натаниел Брукс, бихте описали пая?
	Натаниел погледна към хората в редиците, като печелеше време. Погледът му срещна този на Фрея и очите им се затвориха едновременно. Той се усмихна. Тя също се усмихна и бузите и порозовяха.
	Съдията прочисти гърлото си.
	— Натаниел Брукс? Бихте ли отговорили ясно на въпроса? Как ви се стори сливовият пай?
	Задържайки втренчения поглед на Фрея, сякаш забележката беше отправена към нея, Мистър Брукс отговори:
	— Великолепен, Ваша Чест! Всъщност, Гуди Браун спомена, че пайовете са приготвени с най-добрите сливи в селището Салем.
	Отново всички в залата ахнаха и след това започнаха пак да говорят помежду си.
	— Ред! — извика съдията.
	Залата утихна. Гудуайф Фейт Пъркинс се усмихваше и се чувстваше възмездена. Гуди Браун беше наистина лъжкиня, но това не я правеше точно вещица. В крайна сметка, самата тя също беше преувеличила с историите за бебето и за свинята.
	Съдията обяви своята присъда като обвини и двете жени. Единственото престъпление тук, обобщи той, беше липсата на разбирателство между съседите, алчност и загуба на време. Заседанието беше закрито.


	Докато Фрея следваше тълпата, която излизаше навън на свежия въздух от пристанището, сърцето й почти щеше да изскочи при мисълта за младия Мистър Брукс, който я беше погледнал толкова предизвикателно. И тя беше направо поразена — сякаш всяка фибра в тялото й започна да вибрира от погледа му. Забеляза, че Мистър Пътнам разговаряше с Мистър Брукс и с още един млад мъж до каретата. Нещо проблесна в спомените й за миг и тя видя Мистър Брукс в ленената си риза, отворена на врата, където кожата му беше загоряла от слънцето, а ръцете му бяха обвити около кръста й, придърпвайки я към себе си. После всичко изчезна.
	— Ето къде си! — каза Мърси.
	— Да — отговори Фрея отнесено.
	Стояха в сянката на една сграда и Мърси проследи погледа на Фрея към Томас и двамата младежи.
	— Боже мой! Ето го! — каза Мърси.
	— Кой? — попита Фрея.
	— Моят прекрасен младеж! Този, за когото ти разказах — с тъмната коса и зелените очи.
	Фрея погледна с паника към своята приятелка.
	— Свидетелят? — попита тя. — Натаниел Брукс?
	Мърси се засмя.
	— Не, не, другият — неговият приятел, Джеймс Брустър. Не е ли прекрасен?
	Фрея се усмихна с облекчение.
	Джеймс Брустър вдигна очи, погледна към нея и й намигна.
	Какво нахалство!
	Дори и отдалеч Фрея можеше да види, че зелените очи на Джеймс Брустър светеха с жълти отблясъци, както при любопитните котки. Косата му беше тъмна, точно както я описа Мърси, но със светли пясъчнокафяви оттенъци, докато Натаниел имаше гарвановочерна коса.
	— Видя ли това? — изумено попита Фрея.
	— Да видя какво?
	— Нищо. — Фрея разтърси невярващо глава и потисна усмивката си. Животът със сигурност беше станал много по-интересен, след като зърнаха двамата млади мъже.
	Мърси предложи ръката си на Фрея.
	— Да тръгваме ли?
	Фрея кимна и двете момичета прекосиха улицата.


>>	Глава 3
>>	Тайни

	— Не се отчайвайте, мои братя и сестри, защото в църквата има истински светци — това проповядваше Преподобния Париш от своя амвон. Тук той леко кимна към мистър Томас.
	Днес беше ден за лекция, винаги по обедно време в четвъртък, и Преподобния даваше една от своите нескончаеми, безмилостни и наказателни проповеди. Псалмите вече бяха изпети в обичайния, монотонен и безжизнен стил, а гласовете на енориашите отекваха след гласа на дякона. Точно сега Париш говореше за дявола, който се опитваше да проникне в църквата и как всеки трябваше да се посвети на делото Божие. Париш винаги намираше начин да накаже своите енориаши.
	— Църквата се състои от добро и зло и прилича на една градина, в която има както цветя, така и плевели…
	Дългата черна коса на Париш се спускаше свободно над раменете му, докато говореше за дявола. Имаше големи кафяви бадемови очи и дълъг, орлов нос. Беше симпатичен мъж, но разочарованията му го караха да изглежда грозен. Беше изпълнен със злоба, особено към новите търговци, които бяха успели в развитието на своя бизнес, а самият той се беше провалил в Барбадос, преди да дойде в Ню Инглънд. Томас Пътнам беше открил съюзник в лицето на Преподобния — и двамата не харесваха новите бизнесмени в град Салем. Гласът му се извиси и почти трепереше, когато помощникът му започна да се разхожда напред-назад покрай редовете и с пръчка ръчкаше хората, които дремеха, а с едно перо гъделичкаше под брадичката жените, които нервничеха.
	— Тук може да открием и добри хора, да — и Преподобния отново погледна към Томас, капитан Балкон, а след това към мистър Ингерсол — собственикът на таверната, които седяха на първата редица, — дори много добри. Но има и лоши хора, които можем да открием тук, да, от най-лошите. — Той погледна към тавана, сякаш търсеше точно определен виновник за наличието на тези лоши хора, надявайки се, че те сами ще се сетят кои са.
	Фрея и Мърси стояха на един от балконите до стената с децата на Пътнам, подредени до тях. Първа беше малката Ан, после останалите — от по-високите към по-ниските. Ан тайно протегна ръката си към Фрея. Тя я стисна здраво, за да даде увереност на младото момиче.
	Натаниел Брукс и неговият приятел Джеймс Брустър стояха точно срещу тях на друг балкон, с шапки в ръце и сведени глави. Фрея също беше свела глава. От време на време тя вдигаше поглед и срещаше очите на Нейт. Той наистина ли гледаше към нея? Тя почувства как Мърси я сръчква с лакът, за да й покаже, че това е мъжът, за когото й беше говорила. Фрея усети онова странно гъделичкане по тялото си. Черните къдрици на косата му падаха над лявото му око. Той беше пленително красив. След като Томас закара четиримата млади хора обратно в селото, Нейт помогна на Фрея да слезе от колата, като джентълменски й подаде ръка. Неговото хващане беше силно и уверено и едновременно с това нежно. Вълна от чувства и енергия премина между двамата, когато ръцете и очите им се срещнаха. Фрея потръпна при спомена за Преподобния, но на устните й играеше закачлива усмивка.
	Тя забеляза, че благочестивият Преподобен проповядваше срещу сребролюбието точно когато вчера тя и Мърси му занесоха златните свещи, които беше поискал за амвона. Отново погледна към Нейт, който извърна очи. Дали и той си мислеше нещо подобно? Погледна към Париш от страх, че могат да бъдат хванати за предаването на тези взаимни послания. Успокоила се, че Преподобния не беше разбрал за разменените погледи, тя отново обърна глава и видя, че този път я наблюдаваше не Нейт, а Джеймс.
	По-късно следобед Фрея сложи наметката си, свали качулката си, взе кошницата си и тръгна да се разхожда без посока из гората. Един път в седмицата служителите на Пътнам имаха право на час уединение за молитва. Тя си проправяше път през боровете, дъбовете и буките, като се движеше надолу по малка пътека. От време на време спираше и коленичеше, за да откъсне една или друга билка, или някое цвете. Малко хора се осмеляваха да навлизат толкова далеч в гората, защото знаеха историите за отвличанията, които ставаха в района. Фрея не се страхуваше от местните индианци, колкото и страховити истории да беше чувала за тях. Някои хора ги наричаха диваци, езичници или дяволи. Но тя беше чувала също така, че част от пленниците им сами не искали да се завърнат към стария си начин на живот, след като били освободени. Предпочитали природния и естествен начин на живот — свободни от всички строги правила, които трябваше да следват в Пуританското общество. Фрея също мислеше, че свободата би й харесала. Слуховете и страховете на местните й дадоха повече лично пространство и тя остави съзнанието си да блуждае на воля. В тези гори тя беше свободна. Можеше да диша.
	Чу как се пропукаха клонки и светкавично се завъртя. Една сърна бързо изскочи иззад дърветата. Тя се усмихна и продължи по пътеката, нашарена от лъчите на слънцето, докато не се натъкна на поляна. На границата с ливадата откри купчина камъни и седна да си отдъхне. Забеляза шипков храст наблизо, изправи се и тръгна към него. Шипките все още бяха на малки пъпки. Щяха да разцъфтят през юни с нежни бяло-розови венчелистчета като бузките на малките момиченца. И когато през лятото тези цветове опадат, щяха да се превърнат в шипки, които щяха да се използват за приготвянето на прекрасен мармалад или сироп за кашлица. Фрея се протегна, прошепвайки една дума, която самата тя не разбираше напълно и малката пъпка се откъсна от стеблото, като че ли беше издърпана от невидима ръка и падна в протегнатата й ръка. Тя се изненада, а после се стресна. Зад нея имаше някой. Продължаваше да стои неподвижно. Беше ли видял този някой какво направи току-що? Беше ли и той стреснат?
	— Роса канина — произнесе нисък, мек глас. — Така се наричат.
	Тя бързо се обърна, убождайки пръста си на един трън и изпусна пъпката на земята. Джеймс Брустър стоеше на поляната и се усмихваше.
	— Вие се убодохте! — каза той. Взе ръката й и се опита да спре кръвта, която се стичаше по китката й.
	— О! — Тя издърпа ръката си назад и засмука раната, опитвайки се да спре капките кръв.
	— Какво правите тук? — погледна го тя.
	Джеймс заговори бързо.
	— Съжалявам, Мис Бошан, нямах намерение да ви стресна. Простете ми! Видях ви да се разхождате из гората, докато ние с Мистър Брукс помагахме на Мистър Томас за новата плевня. Трябваше да отида до реката, за да събера камъни. Когато стигнах там, видях мис Люис с най-голямата дъщеря на Пътнам. Малката падна в реката и се нарани. Тя ви вика. „Само Фрея може да го оправи“ — каза тя. Така че тичах, докато не ви намерих. Те се страхуваха, че ще имат проблем с мистър Пътнам, защото по това време момичето трябваше да си е вкъщи и да се грижи за децата.
	— О, боже! — каза Фрея.
	Тя взе кошницата си и те бързо тръгнаха през поляната.
	Докато вървяха заедно, Джеймс я разпитваше за нея и Фрея му разказа как един ден се беше появила пред къщата на Пътнам.
	— Вие нямате семейство? — попита той.
	— Не си спомням семейство си. Мисис Пътнам смята, че съм била болна от едра шарка и затова съм загубила паметта си.
	— Това наистина е много тъжно. Да загубиш паметта си, означава да загубиш своята идентичност.
	— Аз съм момиче с късмет — каза Фрея. Казваше го толкова често, че вече почти си вярваше.
	— Семейство Пътнам ме приютиха в своя дом и тук съм си вкъщи. Какво мислите за Салем, Мистър Брустър?
	— Моля, наричайте ме Джеймс.
	— Джеймс — каза Фрея с усмивка.
	— Това е… интересно — каза той. — Преди да дойдем в Салем, заедно с Брукс живеехме в Европа. Ние сме природоизпитатели и често отиваме в гората, където изучаваме растенията и животните, различните аспекти на природата, с една дума — занимаваме се с наука.
	— О, боже! — отвърна Фрея — Не мисля, че Преподобния би искал да чуе това.
	— Ето защо, аз мога да споделя с вас тази наша малка тайна, нали? — усмихна се Джеймс.
	— Разбира се — кимна Фрея. Това, че беше споделил нещо толкова опасно с нея, я накара да се почувства облекчена. Макар че имаше Мърси, тя осъзна колко самотна е била до този момент. Колкото и близки да бяха, тя не мислеше, че Мърси ще разбере истинския смисъл на нейната дарба. Джеймс й се усмихна и тя също му се усмихна, като през цялото време си мислеше колко красив е той. Ако го беше видяла в съда, преди да види Нейт, чувствата й щяха да са насочени именно към него. Но сега сърцето й беше изпълнено изцяло с усещането за Мистър Брукс. Тя беше благодарна за неговата любезност и мъдрите думи, които й напомняха за света извън Салем. Слънчевите лъчи вече си пробиха път през облаците и стана по-топло. Тя отмести назад качулката си и намести шапката си, като все още се усмихваше на Джеймс.
	— А, ето я! — каза той.


	Ани седеше в тревата край реката, опряла гръб на един камък. Мърси беше приклекнала до нея, като придържаше глезена на момичето. Беше сложила болния й крак върху бедрото си. Ани не носеше нищо друго от дрехите си, освен полата и долната си риза. Къдравата й кафява коса се спускаше свободно и се разпиляваше около гърдите й.
	Мърси беше измила калта от вълнения корсет и долната шапка на момичето и ги беше оставила на един храст, за да изсъхнат на слънцето. Беше свалила обувките й и ги беше провесила на едно дърво, за да се сушат.
	— Фрея, моята Фрея! — изплака Ани, когато ги видя да идват с Джеймс.
	Джеймс се обърна с гръб, за да не притеснява младата дама.
	— Не се притеснявай, Джеймс — каза Мърси. — Ани е малко момиче.
	Мърси искаше да може да вижда обекта на своите чувства, а не да гледа само гърба му, въпреки че той също беше много привлекателен.
	— Сигурна ли сте? — попита той.
	— Бихте ли се обърнали! — почти му заповяда тя.
	Младежът нямаше никакъв избор.
	Фрея беше коленичила до Мърси и Ани.
	— Изглеждаш изплашена — каза тя на момичето.
	Тя започна да хлипа.
	— Толкова много съжалявам, Фрея. Обещавам да не падам повече. Обещавам!
	— Ти винаги падаш, нали? Би трябвало да ти дадем бастун — смъмри я Мърси.
	— Не! — изскимтя Ани.
	Фрея гледаше момичето. Ани беше трудно дете. Тя често се измъкваше от задълженията си, свързани с грижите за майка й или братята и сестрите й, за да може да прекарва повече време с Фрея и Мърси. Може би се възмущаваше, че е най-голямото дете в семейството и на плещите й лежат толкова много отговорности. Но така стояха нещата и Ани трябваше да знае своите задължения, мислеше си Фрея. Никой не се радваше на съдбата й, но те всички се опитваха да й помагат.
	Ани имаше навик да се наранява по различни начини или имаше проблеми с баща си, а Фрея и Мърси трябваше да я пазят и защитават, дори и понякога да казваха по някоя безобидна лъжа. Ан им благодареше, като им обясняваше колко се страхува от баща си, но в същото време колко много го обича, уважава и почита. Фрея я харесваше, но едновременно с това я и съжаляваше. Понякога хващаше Ани да я гледа по странен начин, който определено мъничко я изнервяше. Може би Ани беше още малка и животът й със сигурност не беше лесен с майка — винаги болна, и с баща, който се държеше строго и сурово почти през цялото време. Те имаха много, всичко, от което се нуждаеха, но някак си никога не им беше достатъчно. В тази къща нямаше никаква топлина.
	— Нека да видим какво имаме тук. — Фрея повдигна полата на Ани и разгледа зачервения и подут глезен. — О, това е нищо.
	Помоли Джеймс да й подаде кошницата, в която бяха билките, събрани по време на разходката. След това го помоли да набере малко ранилист, който растеше в тревата покрай реката. Когато той се върна, тя стри листата, донесени от него, и ги смеси с арника. Така приготвената смес сложи около глезена на Ани, шепнейки някакво заклинание.
	— Ръцете ти са толкова успокояващи!
	Джеймс и Мърси наблюдаваха и когато Фрея отдръпна ръцете си, отокът беше спаднал, а Ани отново можеше да ходи.
	— Хитро момиче! — каза Джеймс, като гледаше с възхищение към Фрея. Тя сложи пръст на устата си и каза:
	— Нито дума на никого за това, което се случи тук!
	Той обеща да не казва нищо. Избра си камъни и се върна във фермата, като остави младите жени да направят всичко възможно Ани да изглежда представително в мокрите си дрехи.


>>	Глава 4
>>	В разцвет

	— Всичко е толкова божествено! — отбеляза Мърси, докато крачеше из конюшнята, придържайки полите си. Напои коня през дървения улей с вода от кофата и през цялата сутрин не спираше да се усмихва, докато вършеше своята работа.
	Фрея се разсмя над думите й, понеже бяха казани точно когато стояха сред оборския тор. Затова и с усмивка я попита:
	— Божествено? Как така?
	Те бяха в конюшните на Пътнам и се грижеха за жребеца на мистър Пътнам. Господарят искаше да го язди същия ден следобед. Конярят и ратаите чистеха конюшните, махаха калта и отстраняваха камъчетата от копитата на конете, миеха ги, хранеха ги, разхождаха ги и ги яздеха. Но Томас искаше да бъде сигурен, че неговият любим жребец е идеално поддържан и косъмът му е лъснат толкова добре, колкото и собственото му палто.
	Фрея разреса гривата на коня, сложи длан на топлите мускули около врата му, като гледаше питащо към Мърси. След това прокара другата си ръка около бялото диамантено очертание под ноздрите му и пое устните му в дланта си. Другите коне в обора се раздвижиха, махайки с опашки и тропайки с копита, видимо развълнувани.
	Мърси сложи ръце на сърцето си и прошепна страстно:
	— Аз съм лудо влюбена, Фрея!
	Тя подозираше, че Мърси ще каже точно това.
	— Джеймс? — попита тя.
	— Да, Джеймс, Джеймс, Джеймс! — Мърси се завъртя с кофата за вода, а името на Джеймс отекваше в цялата конюшня.
	Фрея искрено се радваше за приятелката си, защото знаеше колко силни са такива чувства и как всеки би искал да ги изкрещи на целия свят с пълен глас.
	— Това е чудесно! — каза тя.
	— Зная, че е лудост дори да си мисля за това, защото аз съм просто една слугиня. Но вярвам, че и той ме обича — продължи Мърси — Забелязала ли си как ме гледа, Фрея?
	Разбира се, Фрея не беше обърнала внимание на това, как точно гледа Джеймс към Мърси, но знаеше как той няколко пъти хвърляше погледи към самата нея, усмихвайки й се с предизвикателен блясък в очите. Което беше доста смущаващо на фона на чувствата към Мърси. Изглежда Джеймс флиртуваше доста безсрамно. Фрея нямаше намерение да наранява чувствата на приятелката си, затова не й спомена това. Но понеже не беше и лъжкиня, не знаеше какво друго да каже и просто обеща:
	— От сега нататък ще обръщам повече внимание!
	Вдигнаха полите си, за да не ги изцапат, затвориха вратата на стоилото на жребеца, взеха кърпите и се приготвиха да обработят конската амуниция с мас от норк. Мърси се зае със седлото, оставено на дървената греда, а Фрея отстрани една дървена треска, забита в юздите, премести се до купчината сено и седна.
	Докато прокарваше кърпата по тях и ги лъскаше, тя прошепна:
	— Аз също искам да ти призная нещо!
	И се изчерви от щастие. Изглеждаше прекрасна на фона на нахлуващите през отворената врата слънчеви лъчи. Те огряваха лилавата престилка и белите й фусти, които се показваха над кожените ботуши.
	— Признание? — попита Мърси. — Това звучи сериозно!
	Фрея се усмихна, като нервно хапеше горната си устна.
	— Аз също съм влюбена! — каза тя.
	Мърси се обърна, събра полите си, седна до приятелката си и стисна ръката й.
	— Трябва да ми кажеш всичко! Кой е щастливецът? Нямах никаква представа!
	Любовта придаваше на големите сини очи на Мърси особен блясък. Устните й се отпуснаха и тя се изчерви. Беше почти красива.
	— О, Мистър Брукс, разбира се! Ти не знаеше ли? — скептично попита Фрея.
	Мърси се засмя, сякаш това беше най-веселото и приятно нещо, което чуваше.
	— Не знаех, кълна се! И трябва да ти кажа, че ти го прикриваше много добре!
	Мърси прибра една къдрица, изскочила изпод шапката на приятелката й и я погали по бузата.
	Внезапно Фрея се смути и наведе глава.
	— Какво има? — попита Мърси.
	— Нещо, което ти каза по-рано — тя се опитваше да намери думите. — Аз го харесвам, но може ли да бъда влюбена в някого, който е над моето положение на прислужница. Той идва от заможно семейство и е пътувал из цяла Европа.
	Мърси я потупа по коляното.
	— Спри да говориш така, момиче! Ти си една от най-добрите и обичани прислужнички в Салем — както в селището, така и в града! Много хора говорят за красотата ти. Не искам да чувам повече такива неща от теб! Така или иначе, в днешно време много заможни мъже се женят за момичета като нас в Новия Свят. Не разрушавай тези възможности за нас! Аз съм толкова щастлива, че и двете сме влюбени! Кажи ми! Разкажи ми всичко!
	Фрея искаше да разкаже всичко на приятелката си, защото я чувстваше почти като сестра и в момента изпитваше силна любов към нея. Но се отдръпна и напиращите чувства се разбиха болезнено вътре в нея. Това не беше предпазливост или недоверие. Чуваше някакъв вътрешен глас, който й подсказваше да запази истинските си чувства в тайна. Изпитваше малко вина за това, но продължаваше да чува гласа и да следва всичко, което той й говореше. Така че каза на Мърси почти всичко — за случайните погледи, които Нейт и тя си бяха разменили в църквата. Мърси я слушаше с огромно любопитство, като кимаше при всяка малка подробност. Но имаше едно нещо, което Фрея скри от приятелката си.
	Тази сутрин, когато се събуди във въженото си легло, сгушена между одеялата, тя откри една малка картичка, на която с въртелив почерк беше написано „НБ“, а под буквите встрани беше изписана цифрата 8. Нямаше бележка, но вътре в себе си тя знаеше какво означава това.
	„НБ“ — като Натаниел Брукс! Той беше в къщата на Пътнам! Може би беше дошъл предишната нощ по работа и е бил в кабинета му, докато всички останали вече са били в леглата си. Беше стоял надвесен над нея, докато е спяла. Може би беше прокарал пръсти по веждите й? Само мисълта за това я накара да се развълнува.
	Той искаше тя да знае, че е бил там и че мисли за нея. Изтръпна от вълнение, но не можеше да сподели това с Мърси.


>>	Глава 5
>>	Мистър Брукс и мис Бошан

	След като обядваха и Фрея приключи с домакинските си задължения, тя помогна на Ани да приспи децата, като им почете малко от Библията. Каза на Мърси, че ще занесе сама прането и съдовете за миене до реката. Приятелката й трябваше да даде малко почивка на изранените си и уморени пръсти. Взе коша с прането, всички тенджери и тигани и реши да мине напряко. Движеше се бързо. Когато стигна до реката, започна работа веднага. Изчисти и изтърка всички съдове, изпра дрехите и тръгна обратно, но този път избра обиколен път, през низината, където изненадващо срещна Джеймс предишния ден. Докато вървеше, се наслаждаваше на очарованието на природата около нея. Вятърът шумолеше в листата на дърветата, зелената трева скърцаше под обувките й, а около нея се носеше аромата на диви рози.
	Джеймс беше споменал, че той и Нейт често идват в тези гори. Разбира се, тя само се надяваше, без в действителност да очаква да срещне човека, към когото изпитваше любовните чувства. Затова много се изненада, когато видя Натаниел Брукс да върви именно по тази пътека.
	И това беше гледка, която си струваше да се запомни. Висок, елегантен и слаб, Нейт самоуверено вървеше към нея, с лека усмивка в ъгълчетата на устните си. Носеше синя ленена риза с отворена яка, черни бричове, напъхани в тежките ботуши, и черна шапка, леко наклонена встрани. Лицето му беше гладко избръснато, а когато вдигна шапката си за поздрав към нея, черната му коса просветна на слънцето.
	— Господарке Бошан — извика той, докато се приближаваше — Здравейте! Радвам се да Ви видя тук!
	— Господарка! — отекна нейният отговор през смях. — Госпожица е много по-добре, тъй като все още не съм баба! Или просто Фрея, ако желаете.
	Нейните думи прозвучаха леко и спонтанно, но сърцето й сякаш се беше качило в гърлото. И най-вероятно, мислеше си тя, се беше изчервила.
	Нейт спря на няколко крачки от нея. И двамата застинаха на място. Устните му помръднаха, сякаш в опит да каже нещо, но после се отказа. И двамата се засмяха на неудобството си, но Фрея се почувства малко по-спокойна и раменете й се отпуснаха. Започна да изучава устните му и дълбоките тъмнозелените нюанси в очите му.
	— Получих картичката ви — каза тя.
	— Каква картичка? — попита той с игрив блясък в очите.
	— Откъде знаехте, че мога да чета? — попита Фрея.
	Тя не беше свенлива и наистина искаше да знае. Може би той щеше да й каже нещо ново за самата нея. Може би я познаваше отпреди — от миналото, което тя беше забравила.
	Нейт присви устни, а след това се усмихна.
	— Не знаех дали можете да четете, но ако знаех, бих казал, че това е вашият надменен и изискан начин да се издадете.
	— Наистина ли? — засмя се тя. — Надменен? Изискан?
	— Да. Като дама от висшето общество, принцеса или дори кралица! — усмихна се той.
	— Трябва ли да ви благодаря, мистър Брукс? — попита тя шеговито.
	Той пристъпи още една крачка напред.
	— За нищо. Може да ме наричате Нейт!
	— Това ли е всичко, което искате да ми кажете? Че моите обноски са надменни? Или че аз се държа неподобаващо за положението си? Проста слугиня като мен? — и тя сведе поглед. Знаеше, че трябва да се държи по-скромно, но в същото време вярваше, че неговият осезаем чар й позволява да се държи малко по-свободно. Въпреки че поемаше голям риск с дръзкото си поведение.
	— Не — каза той. — Нищо подобно. — Той се приближи по-близо, така че разстоянието между тях се оказа няколко крачки. — Но се радвам, че сте тук. Откакто се срещнахме за първи път, изпитвам огромно желание да съм с Вас, да ви опозная… о, не, нямах предвид… — той се смути. Фрея знаеше, че думата „опознавам“, използвана пред една жена, означаваше „интимност“.
	Затова погледна в очите му.
	— Какво нямаше предвид? — Опита се да не се разсмее, но беше забавно да наблюдава смущението му.
	Той пое дълбоко въздух и наведе глава.
	— Нямах предвид да използвам непристойни думи спрямо Вашата личност!
	Искаше й се да мисли, че интересът на Нейт към нея не е просто повърхностен като на всеки млад мъж, който беше господар, към една млада жена, която е слугиня.
	— Прощавам Ви, Нейт — усмихна се тя и се полюшна, като скръсти ръце. — Трябва да тръгвам, за да успея да се върна във фермата, преди някой да е започнал да ме търси.
	— Може ли да повървя с Вас? — попита той.
	Тя кимна.
	— Нека да взема коша си.
	Той се втурна към нея.
	— Позволете!
	Вървяха мълчаливо. Прекосиха низината, след това влязоха в гората и тръгнаха по пътеката. Той видя един храст с къпини, спря се и го повдигна, за да може тя да си набере от плодовете. И двамата се държаха толкова срамежливо, сякаш нямаше какво повече да си кажат. Или просто не можеха да намерят подходящите думи, за да изразят това, което мислят. В един момент, когато Фрея погледна за пореден път към Нейт, който носеше коша с изпрани дрехи и съдове, весело се разсмя.
	Това го накара да спре на пътеката и да се обърне към нея с учудено изражение.
	— Защо се смеете?
	Тя се засмя още по-силно. Не можеше да спре, а гърдите й се повдигаха над корсета.
	— Просто е смешно! — каза тя и допълни: — Един красив, висок младеж като Вас да носи коша на прислужницата!
	Той я погледна строго и присви очи. След това бързо остави коша в краката си. Чу се силно дрънчене на тенджери и тигани.
	— Кошът! — извика тя, поглеждайки надолу. Какво му ставаше? Фрея почти беше готова да коленичи и да си го вземе, но той протегна ръце, хвана я през кръста и я задържа на място точно както беше във видението й още при първата им среща.
	Взираха се един в друг, а сърцето на Фрея туптеше така, сякаш се канеше да хвръкне. Чудеше се дали не беше направила ужасна грешка, като позволи на младия мъж да я придружи сама в гората.
	Но едва след като раменете му трепнаха и той също започна да се смее, тя осъзна, че това е било шега — игра между сериозност и раздразнение. Фрея също се разсмя и изпита невероятно облекчение. Той я пусна, докато и двамата все още се усмихваха, отстъпи встрани, изненадващо грабна шапката й и я вдигна нависоко с палава усмивка. Когато тя подскочи, за да си я върне, той се отдръпна назад, присмивайки й се, докато държеше шапката в ръка и я размахваше във въздуха.
	— Спрете! — извика тя, но той продължи да се смее.
	Тя направи още един опит да си я вземе, но той хвана рамото й със свободната си ръка и отпусна другата зад кръста й. И замряха неподвижни. Можеше да усети аромата му. Миришеше на работа, пръст и гора. И изглеждаше толкова солиден, колкото и боровите дървета около него. Нейт прошепна в ухото й:
	— Невероятно красива сте с разпилени около бузите си червени коси!
	Махна една къдрица от скулата й, наблюдавайки как слънцето гали лицето й. После сложи шапката на главата й.
	— Мис Бошан, опасявам се, че аз трябва да…
	— Фрея, името ми е Фрея.
	— Тогава да бъде Фрея — нежно изрече той.
	Тя искаше да остане в ръцете му по-дълго време, за да чуе какво иска да й каже. Но независимо, че не харесваше Салем, тя все още живееше тук и трябваше да спазва правилата. Затова със съжаление се отдръпна от прегръдката му, преди той да успее да довърши това, което беше започнал да казва.
	— Аз се чувствам по същия начин… — Тя разтърси глава и се огледа наоколо в безлюдната гора.
	Той кимна и я освободи от прегръдката си. Разбираше правилата по същия начин, както и тя.


>>	Глава 6
>>	Предложението

	Фрея се изкачваше по скърцащите стълби към кабинета, като държеше свещника високо в ръката си, за да вижда по-ясно къде стъпва. Мистър Пътнам искаше да я види веднага след като свърши работата си. Колкото повече Мърси й казваше да не се притеснява, толкова повече Фрея се тормозеше. Никога досега не беше викана от мистър Пътнам в този кабинет. Със сигурност беше направила нещо лошо.
	И нямаше чак толкова да се замисля — веднага се сети поне за няколко прегрешения, които беше направила. Може би някой я беше видял заедно с Нейт в гората предишната седмица и я беше издал на господаря й. Със сигурност щеше да бъде наказана — ако изобщо на Мистър Пътнам му се занимаваше с нейните прегрешения. Какво от това, ако я подозираше във вещерски умения? Дали господарката беше споменала пред него за способностите й и лечебния ефект, който бяха оказали върху нея? Какво би се случило, ако тя беше такава?
	Стоеше пред вратата и си позволи тайно да погледне през една пролука в дървото. Видя мъждукащата светлина от свещта и разбра, че Томас беше вътре и я чакаше. С трепереща ръка събра полите си, оправи шапката си, после вдигна глава и почука на вратата толкова тихо, сякаш се страхуваше да не събуди всички в къщата.
	Чу как той се прокашля:
	— Влез!
	— Мистър Пътнам — изрече тя веднага, след като затвори вратата. Поклони се, въпреки че той не гледаше към нея.
	Томас седеше зад бюрото си и пишеше спокойно. За миг хвърли поглед към нея, докато потапяше химикалката в мастилницата, след това продължи да пише.
	— Фрея — каза той, — дай ми минута.
	Духна върху листа, за да изсъхне мастилото. Лицето му беше безизразно и тя напразно се мъчеше да разчете нещо по него. Ръката й продължаваше да държи свещника. Мистър Пътнам я погледна и присви очи и кимна настрани.
	— Може да оставиш свещника там.
	Фрея пристъпи към малката масичка встрани, постави го там и се върна на мястото си в средата на стаята, кръстосала ръце върху престилката си.
	— Може да ме погледнеш — каза той.
	Фрея повдигна брадичката си, но не твърде гордо, за да не провокира по-сурово наказание. Очите й срещнаха тези на Томас. Погледът му беше пронизващ, а очите му бяха сини и студени.
	Той плесна с ръце.
	— Имам добри новини! — възкликна той.
	— Добри? — повтори тя изненадано. Не беше подготвена за това. Очакваше своето пропъждане от фермата и изобщо не се надяваше господарят й да е в толкова добро настроение, нито пък да бъде първата, която научава новините — добри или каквито и да са.
	Томас сви рамене.
	— Аз самият бях изненадан! — Погледът му се спусна и огледа тялото й. Тя се почувства малко като стока за продан, но той се усмихна. — Добре, за да минем направо към същността на нещата, трябва да поговорим — и той отново се усмихна. — Мистър Натаниел Брукс поиска ръката ти.
	Фрея онемя. Известно време стоя като втрещена, но намери начин да потисне чувствата, които бушуваха у нея. Искаше да изтича надолу по стълбите, да събуди Мърси и да й сподели невероятната новина веднага. Опита се да скрие усмивката си и устните й се извиха в гримаса.
	— Защо, защо… — несполучливо се опитваше да отговори тя, докато Томас я наблюдаваше. — Не зная какво…
	— Не трябва да казваш нищо — прекъсна я той. — Това е най-хубавото нещо, което може да се случи както на теб, така и на мен. Може би в момента ти изглежда като нещо неприятно — ти все още си момиче, но в същото време израстваш и се превръщаш в млада жена — това означава, че скоро ще станеш богата, малка съпруга. Радвам се за теб.
	Явно беше успяла да прикрие чувствата си доста умело. Това беше добра новина за нея. Не можеше да спре да мисли за Нейт, откакто я беше погледнал за първи път, както не можеше да забрави и за прегръдката му в гората. Какво облекчение беше да разбере, че повече нямаше нужда да прикрива чувствата си, щом той беше поискал ръката й!
	— Ти си щастливка! Семейството е доста заможно — продължи Томас. — Те притежават много земя, наемат моряци, фермери и търговци. Колкото и последните да ме вбесяват, не мога да не призная, че се справят много добре с търговията на пристанището. Това ще бъде един полезен съюз, който ще ми даде по-голямо влияние в град Салем. А също така, разбира се, това ще бъде една огромна крачка напред и в твоя живот.
	И той разтърси глава, смеейки се на себе си.
	— Като си спомня, че преди време ти беше само едно сираче, което стоеше на вратата ни!
	Замаяна, Фрея не знаеше какво повече да каже. Томас натопи отново перото в мастилницата. Тя се обърна, за да си тръгне и се отправи към масичката, за да вземе свещника.
	— Не съм свършил — каза той.
	— О! — обърна се тя.
	— Нито дума за това! Знаеш, че селяните ще говорят помежду си, но аз искам първо да опознаеш мистър Брукс, разбира се. Въпреки това, не му позволявай да разбере, че съм те информирал за неговите намерения. Аз просто му казах, че ще обмисля предложението му, както и зестрата.
	Той се раздвижи в креслото си.
	— Трябва да се направи изключително точна преценка, Фрея! Мистър Брукс те е видял в съдебната зала и е впечатлен от теб. Ти си набожна и целомъдрена и аз вярвам, че ще останеш такава. Разбира се, нито дума на Мърси също. Зная, че двете сте много близки, но тя има склонност да говори много. Това е само между мен и теб! Съгласна ли си?
	Фрея кимна.
	— Да, сър! — каза тя почти останала без дъх, и напусна стаята.
	На следващата сутрин Фрея се събуди със сериозно сърцебиене. До нея Мърси похъркваше леко. Русата й коса падаше върху лицето, а покритата й с белези ръка, висеше от въженото легло. През тъмните прозорци се прокрадваше първата слънчева светлина.
	Фрея се изправи, запали една свещ, облече се, извади хляба от фурната и оправи леглото си. Постоя малко пред пещта и каза молитвите си. Помоли се първо за семейство Пътнам да бъдат в безопасност и да продължат да просперират. А след това се помоли да види Нейт, колкото се може по-скоро, още в същия ден, ако беше възможно. Тя приключи молитвата си с едно припряно „Амин“.
	Навън беше тъмно и влажно, но сетивата й бяха завладени от аромата на цъфналите глицинии. Гроздовете на лозите висяха като цветя от асмата отстрани на господарския дом, встрани, от който тя се движеше в тъмнината.
	Беше открила навеса и пътя до него, след като за първи път беше разбила маслото само с мисълта си за това. Оттогава ставаше по-рано от останалите, за да идва тук. Имаше нужда от малко време насаме, за да практикува способностите си. Днес дори тръгна по-рано от обикновено, за да си открадне повече време, да отиде в гората и евентуално още веднъж да срещне Нейт случайно. Вярваше, че ще я разбере и ще приеме дарбата й. Той беше мил и интелигентен човек и едва ли би я осъдил за това, което представлява. Неговият приятел Джеймс не я критикува, когато тя излекува глезена на Ани край реката.
	Освен това, се чувстваше леко замаяна и радостна от силата на дарбата си особено когато можеше да приложи на практика способностите си. Вероятно заниманията й наистина бяха вещерство и окултизъм. Всичко това се възприемаше като нечестиво и отвратително. Повечето хора мислеха и вярваха, че това беше коварен замисъл на дявола. Но наистина ли беше вярно? Фрея не мислеше така. Тя го усещаше като нещо добро, чисто и полезно. Това, което правеше, щеше да я дамгоса като вещица и най-вероятно щеше да бъде обесена, но всичко беше извън нейния контрол. Нещата се случваха толкова естествено и тя просто не можеше да устои. Само имаше нужда да го прави все повече и повече.
	Втурна се към обора, като почти не виждаше пътеката в тревата. Беше се научила инстинктивно да следва пътя, затова се промуши между едрите тела на кравите. Без да използва ръцете си, кравите започнаха да дават големи струи от мляко в кофата, която постави под виметата им.
	От сламените гнезда в кокошарника излизаха яйца и политаха към кошницата й, докато кокошките кудкудякаха изненадано. След това заобиколи фермата и отиде до пристройката, за да провери ферментиралия хмел и да приготви по една бутилка за обяд и за вечеря. Трябваше да разбие и маслото, но за това използва магия, за да успее да го направи по-бързо и навреме. Беше изпълнена с енергия. Заклинанията, които устните й произнасяха, бяха като шепот. Тя нямаше представа откъде изскачат думите, които произнасяше — просто ги знаеше. И те я караха да се чувства леко замаяна и опиянена. Може би любовта й подсилваше действието на магията.
	По пътя към пристройката, тя чу как някой силно прошепна името й.
	— Фрея!
	Нейт? Той беше тук!
	Тя се обърна и тръгна към гласа, който идваше от обрасла с листа малка горичка. Чу как се чупеха клоните под нечии стъпки и Джеймс Брустър излезе от сенките с поомачкани дрехи. Той я взе в ръцете си и пое дълбоко въздух.
	— О! Джеймс? — Почувства се внезапно притеснена от нотката на разочарование, която прозвуча в гласа й. Разбира се, че се радваше да го види.
	— Фрея! — повтори Джеймс отново.
	Тя си спомни обещанието, което даде на мистър Пътнам да бъде изключително дискретна относно отношенията си с Нейт. Нямаше намерение да предава доверието на своя работодател. Мистър Пътнам беше толкова мил и затова тя трябваше да остане лоялна и да не казва нито дума за годежа си.
	— Какво правите тук? — попита тя.
	— Бях на нощно дежурство в наблюдателницата и сега се прибирам в имението на мистър Брукс, за да поспя.
	Той се прозя, като закри устата си и после протегна ръце. Памучната му риза се повдигна и разкри част от загорялата му кожа. Фрея се изчерви. Лицето му сияеше, а очите му блестяха. За миг си помисли, че той изглежда почти толкова красив, колкото и Нейт.
	— Разбирам! Вие сте този, който ни пази да спим спокойно и безопасно нощем.
	— Наистина е така! — каза той — грижим се да сте в безопасност от местните диваци. — Той отвори широко очи. — Въпреки че не ги виждам често по тези пътища. Дори до известна степен ги харесвам — и той сложи пръст на устните си, издаде странен звук и й намигна.
	Фрея направи гримаса.
	— Ако хората Ви чуеха, Джеймс, биха могли да ви обвинят в идолопоклонничество или дори в култ към дявола! — дразнеше го Фрея.
	Тя беше тази, която трябваше да говори за такива неща. Само ако хората знаеха, какво прави тя в момента!
	— Умна си ти! — каза той — Много е модерно!
	— Модерно? — Думата й беше позната, но не можеше да си спомни какво означава. Знаеше, че я беше чувала преди много време в миналото си, за което имаше само смътни спомени.
	— Модерно означава съвременно — обясни Джеймс.
	— Като Вас? — каза тя разпалено.
	— Може би — усмихна се леко той.
	Тя възнамеряваше да го попита за още неща, но чу шумове от къщата. Семейството скоро щеше да се събуди и Мърси щеше да излезе навън. Внезапно изпита странно и силно привличане към Джеймс — най-добрия приятел на Нейт; мъжът, в когото беше влюбена Мърси. Може би един ден те четиримата щяха да бъдат много добри приятели, така както тя и Мърси бяха в момента. Фрея би искала да стане точно така.
	Без да се замисли, тя го придърпа към себе си и го целуна по бузата.
	— Добре! — каза той шокирано.
	Смеейки се, Фрея се завъртя и се затича към фермата.


>	Норт Хемптън
>	Днешни дни: Навечерието на Нова година


>>	Глава 7
>>	В какво могат да се превърнат виденията

	— Хей, какво става? — чу се нисък, боботещ глас от другата страна на телефонната линия.
	Внезапният звук от гласа на Матю Нобъл все още ускоряваше пулса на Ингрид Бошан през цялото време, откакто бяха заедно.
	— Здравей, Мат — каза тя. — Всичко е наред.
	Като фон отзад се чуваха обичайните звуци от полицейското управление на Норт Хемптън: шум от документи и хартия, телефонен звън, специфичния говор, който обикновено съпътстваше полицейската работа, пукотът от радиостанциите, както и виковете на един младеж, чиято кола е била открадната. Детектив Нобъл все още беше в полицейския участък, а Ингрид работеше в библиотеката. След като всички чиновници си тръгнаха, включително и най-старият интернист — Хъдсън Рафърти, най-добрата й приятелка — бременната Табита Робинсън и няколко нови служители, Ингрид заключи предната врата, изгаси осветлението и се оттегли в офиса с архитектурните чертежи в задната част на сградата.
	— Не отговори на нито едно от обажданията ми. От часове се опитвам да се свържа с теб — каза той.
	— Мат, съжалявам! — Тя погледна към телефона си и видя, че той наистина беше звънял по-рано и беше оставил съобщение. А тя беше забравила да включи звука на телефона си.
	— Хм — отрони Мат. — Ингрид, защо чувам това обяснение от теб доста често напоследък?
	Обикновено се чуваха след приключване на работното време в библиотеката, а понякога и по-рано. Но откакто Фрея беше спешно върната през времевия портал в Салем през декември, връзката им беше в застой. И изглеждаше повече от невъзможно да възстановят отново отношенията си.
	Беше януари, една седмица след Нова година, и Ингрид не можеше да си позволи да се разсейва. Залогът беше твърде висок за тези, които знаеха какво се случваше с Фрея след завръщането й назад във времето. Ингрид беше заета с четенето на книги от 17-ти век — за политиките в селището Салем — преди, по време и след лова на вещици. Нямаше време да отговаря на обаждания или да праща съобщения.
	Още не можеше да забрави онзи последен миг в къщата на майка им през онази ужасна нощ, когато беше заловена Фрея. Сестра й стоеше до камината, все още шокирана от начина, по който Килиан беше изтръгнат от ръцете й точно след като го беше открила отново след векове. Брат й Фреди увери сестра си близнак, че ще направят всичко по силите си, за да върнат Килиан обратно. Но Фрея не отговори. Вместо това, тя замълча, а очите й се изпълниха с тревога и шок — явно гледаше към нещо, което я ужасяваше. После пребледня, зелените й очи се замъглиха и потъмняха. Започна да се задушава. Всичко се случи за секунди. Ингрид скочи на крака, за да се опита да й помогне. Но никой не можеше да направи нищо. Фрея сложи ръце около шията си и Ингрид видя невидимото въже, което се обви и затегна около врата й, оставяйки белег. И след това тя изчезна. Сестра й просто я нямаше.
	Ингрид разбра какво се беше случило в мига, в който видя въжето да гори около врата на Фрея — Галоус Хил, 1692 г. Тогава и двете бяха обесени за практикуване на вещерство. И всичко се повтаряше отново! По някакъв начин някой искаше Фрея да се върне обратно в Салем и така да се повторят всички онези ужасни събития, случили се там.
	Ингрид махна ластика от косите си, за да облекчи напрежението около слепоочията си и притеснено започна да роши косата си.
	— Продължавам да казвам, че съжалявам, Мат, защото наистина имам предвид точно това. Знаеш, че бих искала да съм с теб в този момент, но не мога. Не и докато не я намерим. Но не се тревожи! Мисля, че съм все по-близо до целта.
	— Виденията?
	— Да! Имах още едно — отвърна тя и потръпна.
	— Ингрид, добре ли си? — попита Мат.
	Не, не беше добре. Отново се беше отнесла, докато разговаряше с него.
	— Знаеш, че не е нужно да си с мен, докато съм толкова разсеяна.
	Мат въздъхна. Ингрид копнееше да почувства топлината на тялото и аромата му. Почти искаше да се предаде и да прекара нощта с него. Вместо това, между тях настъпи тишина, изпълнена със страх и напрежение.
	Любовта й към Мат не беше изчезнала. Дори го обичаше повече от когато и да е — заради търпението и готовността му винаги да бъде насреща, ако тя се нуждаеше от приятелско рамо, на което да се облегне. Той я окуражаваше, когато почти губеше надежда, че ще намери Фрея, и беше достатъчно отзивчив за смъртен в такава ситуация. Не разбираше всичко, свързано с миналото на семейството й, но я беше приел такава, каквато е. Вещица.
	— Защо не ми се обадиш, когато приключиш с нещата? — попита Мат — Ще дойда да те взема и ще те закарам вкъщи.
	Тя се взираше в книгите на масата. Бяха с различни размери, подредени в отделни купчини. Внезапно една от тях се отвори пред нея, точно под светлината на лампата.
	— Не зная. Не съм сигурна кога ще приключа. Не бих искала да те задържам или да те събуждам, ако вече си си легнал.
	Той се засмя.
	— О, хайде! Просто искам да те видя. Както и да е, аз ще остана в участъка, защото трябва да оправя бумащината. Току-що имахме нов случай.
	— О, съжалявам! Дори не те попитах как си и как се справяш!
	— Ето, върна се! Добре съм.
	— Наистина ми липсваш — каза тя, но въпреки това съзнанието й отново се отнесе към купчината книги пред нея.
	Мат мълчеше.
	— Нека поговорим по-късно — каза той.
	— Обещавам, че нещата ще се оправят и ще прекарваме повече време заедно.
	— Сигурно! — каза той, оставайки на линия, но замълча.
	Тя изчака малко, но явно това беше всичко. Каза му довиждане и двамата затвориха, без да си кажат обичайното „Обичам те!“. Ингрид се чувстваше празна и ужасена от начина, по който приключиха разговора. Винаги изникваше нещо, което пречеше на връзката им.
	Наведе глава и започна да чете. След малко осъзна, че беше прочела цялата страница, без да разбере и една дума от нея.
	Защото, ако Мат се примиреше с нейното отсъствие, тя щеше да спре изобщо да му липсва. Горкият мъж не можеше да я чака вечно, нали?! Например… за да спи с нея поне веднъж. Не бяха тийнейджъри. Искаше го също толкова, колкото и той нея. Искаше го повече от всичко. Той беше човекът за нея. Освен едно нещо.
	Той беше смъртен!
	Сигурно беше, че някой от двамата ще бъде наранен. Тя щеше да лъже за възрастта си, но той щеше да умре в един момент и да я остави сама завинаги. Докато Мат, изглежда, беше склонен да приеме факта, че тя е различна. Но Ингрид изпитваше съмнения, защото знаеше как ще приключи връзката им. Затова трябваше да намери начин да го отдалечи от себе си и в момента използваше отсъствието на Фрея като извинение, за да постигне целта си.
	Мислеше и за виденията. В първото — Фрея стоеше сама в едно житно поле. Ингрид видя в далечината селото и разпозна селището Салем — мрачните квадратни къщи, наподобяващи огромни тъмни облаци. Ръкавите на шафрановожълтата риза на сестра й се развяваха под тъмнолилавия корсет. Шапката я предпазваше от „целувките на слънцето и вятъра“, докато ръката й придържаше короната на главата, а тя самата се опитваше да се задържи на едно място от силния вятър. Сестра й изглеждаше толкова млада, сякаш беше не повече от 16 години. В очите й имаше паника. И тук видението прекъсна.
	При второто видение Фрея отново стоеше в житното поле. Тя шепнеше нещо, което Ингрид не можеше да чуе.
	В третото видение Фрея викаше, докато полето изчезваше в огромни оранжеви пламъци и черен дим, а огнените езици стигаха почти до небето. Огънят поглъщаше полето и бързо се придвижваше зад Фрея. Сестра й се движеше все по-бързо към нея, но я подмина, без дори да я докосне.
	А Ингрид се събуди трескава, обляна в студена пот.
	Това беше последното й видение.
	Фрея беше хваната в капан в Салем и беше в опасност, а Ингрид не можеше да направи нищо.
	Очите я боляха, затова ги разтърка и затвори за малко. В Салем вещиците бяха обесвани, но никога — изгаряни. Всъщност нито една вещица не беше изгаряна досега в Америка. Но така или иначе, пламъците означаваха нещо. Огънят значеше, че е нещо спешно. Времето изтичаше, а беше постигнат много малък напредък. Ингрид знаеше, че магията на семейство Бошан е отслабнала. Беше като малка свещичка, блещукаща в края на пътя.
	Майка й — Джоана, нямаше достатъчно сили, за да отвори времевите портали, въпреки че непрестанно правеше опити. Фрея беше хваната в капан в 17-ти век в Салем, докато Ингрид и останалата част от семейството й бяха заклещени тук, без никаква възможност да се върнат в миналото и да я спасят.
	Тя започна да чете книгата отново. Ловът на вещици в Салем през 1692 г. беше аномалия по своята сила, концентрация и брой на смъртните случаи. Продължил една година и приключил почти така внезапно, както започнал. Били обесени 19 вещици, а един мъж — убит с камъни. Четирима души били в затвор и очаквали процес. Повече от сто човека в Салем и околностите (основно жени, но имаше и мъже и деца сред тях) били обвинени и лежали в затвора в продължение на години при ужасни условия в мрачни и влажни килии, пълни с плъхове — гладни, жадни, небръснати. Висели окачени по стените по обвинение в практикуване на вещерство. Доказателствата били белезите им по рождение или следите по тялото им от смучене.
	Как би могла да помогне на сестра си? Имаше ли начин да се предотврати кризата, разпространила се като горски пожар, да не се повтори отново? Какво я беше причинило? Откъде беше пламнала искрата? Знаеше, че всичко е започнало от дома на Преподобния Самюел Париш, когато дъщеря му Бети и младата му повереница — племенницата му Абигейл, започнали да получават странни припадъци. Това беше началото и Ингрид смяташе да започне от него.
	Поради неясни за нея причини не можеше да открие нито своето, нито името на Фрея в архивните документи или историческите книги. Нямаше никаква информация за момичетата Бошан, обесени на Галоус Хил. Фактът, че не бяха споменати, я озадачаваше и караше сърцето й да бие по-силно. Може би това означаваше, че по някакъв начин миналото е било променено? И Фрея е в безопасност?
	Горящото житно поле и сестра й, която стоеше в средата му…
	Ингрид грабна друга книга и се зачете, като уморено махна с ръка на спомените и миналото. Имаше три факта относно историята на Салем, които представляваха особен интерес за нея. Първо, Преподобния Париш беше един от организаторите и поддръжниците на лова на вещици в Салем. Второ, Томас Пътнам и неговият клан бяха повдигнали най-много обвинения срещу вещиците в съда. И трето — Джоузеф Пътнам, по-малкият брат на Томас, беше един от малкото хора в Салем, които бяха против лова на вещици.
	Двамата братя отдавна спореха за семейното наследство и Томас смяташе, че е бил измамен от доведения си брат. Тя винаги беше подозирала, че Салем е нещо повече от територия само на вещици и магии.
	Телефонът иззвъня и я стресна. Ингрид го вдигна.
	— Здравей — чу гласа на Мат. — Обаждам се само да ти кажа „Лека нощ“. Вече гледам към леглото, освен ако не искаш да дойда да те взема.
	Ингрид не отговори.
	— Така си и мислех — прозя се той.
	— Съжалявам!
	— Недей!
	Тя искаше да му каже, че го обича, но неговото мълчание направи думите й безсмислени.
	— Лека нощ, Ингрид!
	— Лека — каза тя и затвори. За минута се взря в телефона и почувства празнота. След това отново впери поглед в книгите.


>>	Глава 8
>>	Братско време

	Слънчевите лъчи проникваха през завесите, падаха върху тялото на Джоана под завивките и осветяваха сребристосивите коси, закрили лицето й. Тя се събуди внезапно, издуха кичур коса от устните си и отново затвори очи. Все още не искаше да се събужда. Това беше нейният начин да поздрави новия ден, изпълнен с толкова много тревоги и страх.
	Джоана получи своя любим син обратно, но за това плати висока цена — най-малката й дъщеря — Фрея — беше върната през времевия портал обратно в Средновековието с примка на шията. Фрея… красива и свободна по дух, беше върната обратно в тъмните векове на Пуританите. Имаше определена дума за такива хора, но Джоана не би я използвала. Тя се чувстваше сигурна в присъствието на Фреди и облекчена от неговата увереност, че Фрея е жива. Той щеше да усети и да й каже, ако нещо лошо се случи с неговата сестра близнак или ако е мъртва.
	Все още беше объркана. Цялото тяло я болеше от използването на магия в опитите си да отвори времевия портал, но нямаше никаква полза. Порталът беше заключен. Печенето на кейкове не можеше да я измъкне от този страх. Излизаха от фурната или смачкани, или прегорели. В пръстите й вече имаше толкова малко останала магия, че не можеше да възстанови дори естествената им форма. През деня тя почти не ядеше, а вечер поръчваше храна за вкъщи от Ханг Сънг Ло — верига китайски ресторанти в Норт Хемптън.
	Поне не беше сама. Тя плъзна ръка под чаршафите, търсейки сигурност и топлина, като се опита да придърпа тялото му към своето. Но мястото до нея беше празно.
	— Добро утро, хубавице! — прогърмя гласът му от вратата на спалнята.
	Джоана въздъхна с облекчение, изправи се и седна в леглото. Видя съпруга си на вратата, облечен с дънки и червена риза. Беше гладко избръснат, а сребристочерната му коса беше пригладена.
	— Здравей, скъпи! — отвърна тя.
	Норман носеше поднос със закуска и сияеше срещу нея. Тя видя малка ваза с роза, кроасани и кифлички, масло, мармалад, портокалов сок и чаша горещо кафе, парата, от което танцуваше на слънчевата светлина. Бръчките по челото и бузите му бяха станали по-дълбоки. И двамата остаряваха с отслабването на силите им и с притесненията за Фрея. Въпреки това, Норман се стараеше да поддържа добрата си форма и правеше смели опити да развеселява Джоана, когато беше нужно. Затова не можеше да не му върне слънчевата усмивка. Почувства се отново като тийнейджърка и се изчерви.
	Той пристъпи към нея.
	— Изглеждаш много красив тази сутрин! — усмихна му се тя.
	Норман пропусна коментара с насмешливо изражение.
	Това също беше нещо, което харесваше у него — нямаше никаква представа колко е красив или колко добре изглежда. Дори когато беше уморен, приличаше на един застаряващ Джеймс Бонд.
	Тя седна на ръба на леглото, държейки в ръка подноса. Погледна към извивката на врата му. Можеше да го захапе точно там, вместо да яде божествената закуска, която й беше донесъл. И беше благодарна, че взаимно си бяха дали този втори шанс.
	Опитваха се, като на практика не правеха нищо.
	Това беше най-вълнуващото във всичко — те не трябваше да се опитват. Нямаше нищо, върху което да се концентрират — беше лесно и приятно. Тяхната любов, любовта-на-целия-им-живот, беше единственото нещо, което успокояваше болката, която изпитваха по време на кризи като тези. Джоана сложи подноса в скута си, като продължаваше да му се усмихва с възхищение. Ако не ставаше дума за изчезването на Фрея, тя би си казала: „По дяволите магията! Аз съм щастлива да живея като смъртна с моя съпруг“.
	— Ти трябва да говориш, старо момиче! В тази прекрасна слънчева сутрин изглеждаш толкова зашеметяващо, колкото и в първия ден, когато те срещнах, въпреки това, което ти твърдеше, че се чувстваш като…
	— Като глупачка? — довърши Джоана.
	— Да, не исках да развалям момента.
	Той се намръщи. След това се протегна към нея, хвана ръката й и я целуна.
	— Каква прекрасна закуска, като за кралица! — каза тя, след като се отдръпнаха един от друг. — Откъде взе всичко това?
	Норман прочисти гърлото си.
	— Снощи ми хрумна една идея и не можах да заспя. Слязох долу в офиса ти, за да поработя, а след това отидох до пекарната, когато тя отвори.
	Джоана грабна една кифла с боровинки и я помириса. Все още беше топла, прясно изпечена и за нейна изненада ароматът отвори апетита й и тя захапа от топлата, маслена и ронлива закуска.
	— Ммм!
	— Мисля, че това би те накарало да станеш от леглото, след като напоследък нямаш време да печеш.
	— Колко умно! — Тя не можа да не я изяде цялата.
	Норман започна да й разказва за плана си. Брат му Артър се бе появил внезапно в съзнанието му в полунощ. Артър Бошан работеше с Вълците на спомените, историческите пазители на входовете на времевите портали.
	— Как е старият Арт?
	— Не зная. Не съм го чувал от години. Но успях да намеря телефонния му номер.
	Каза й, че Артър все още преподаваше в Кейс Уестърн в Охайо. Но когато днес сутринта се беше опитал да се свърже с него, линията давала само свободно. Нямаше гласова поща. Не можа да се свърже с никого от университета и близо час се лута през различни гласови оператори, които го прехвърляха от един телефонен номер на друг.
	Най-накрая успя да намери номер на клетъчен телефон — той се включи направо на гласова поща и Норман остави съобщение. Дори не беше сигурен дали това е телефонният номер на брат му, защото операторът повтаряше само, че този номер в момента не е в употреба. Някой или нещо му пречеше да се свърже с Артър.
	Имаше само едно решение. Трябваше да тръгнат за Кливлънд и да го намерят.
	— Да караме дотам? — попита Джоана.
	— Защо не? Може да спираме за почивка. Ще караме около пет часа, след това ще намерим мотел, после пак пет часа, мотел и… Какво ще кажеш, Джо?
	— Малко пътешествие с кола! — Тя отмести подноса. Една кифла и няколко глътки кафе и внезапно се почувства бодра и освежена. Тя и Норман предприемаха заедно действие, а не стояха само като отчаяни наблюдатели. Вдъхновена, тя започна да прави приготовления за пътуването им. „Янките са практични — мислеше си тя — термоси с кафе, бисквити, сирене чедър и бри, плодове и ядки“. Джоана обожаваше да се занимава с планиране на храна.
	„Ама разбира се! Артър! Старият пазител трябваше да има ключ за порталите, които тя не можеше да отвори сама.“
	— Ти си гениален, скъпи! И искрено се надявам Артър да е добре! Моля се да не се е случило нещо лошо с него!


>>	Глава 9
>>	Младоженците

	Фреди чу, че душът спря и след това Герт силно въздъхна. Малкият апартамент в кампуса на Ню Хейвън имаше толкова тънки стени, че който и да беше в другата стая можеше да чуе какво се говори в съседните. Тя явно беше раздразнена, защото той отново беше използвал всички хавлии в банята и беше забравил да сложи нови на тяхно място. Беше си взел, разбира се, бележка, че трябва да ги сложи за пране и да остави на тяхно място чисти, но някак си това беше избягало от съзнанието му, когато започна да играе на Уърхамър и му трябваше много малко, за да стигне до следващото ниво.
	— Фреди! — извика Герт.
	Мини прасенцето, домашен любимец на Фреди, засумтя около краката му, сякаш да му подскаже, че трябва да се размърда.
	— Зная, Бъстър — отвърна Фреди, захвърляйки пулта за управление на кушетката сред пуканки, трохи, списания и хартиени опаковки от бърза храна. — Зная, зная, зная!
	Семеен живот. Трябваше веднага да измъкне жена си от затруднението, в което беше попаднала. Така се показва вечната любов.
	— По дяволите! — промърмори на себе си той.
	Всички хавлии бяха мръсни, защото не ги беше изпрал. Помириса една от тях и реши, че жена му няма да забележи. Предполагаше се, че той ще се грижи и поддържа къщата, докато тя се подготвя за финалните си изпити, но главата му беше заета с тревожни мисли за Фрея. Мина твърде много време, откакто беше изчезнала и семейството се намираше сякаш сред нищото. Може би именно тази негова тревога го караше да играе все повече видеоигри.
	Също както и доброволната му работа като пожарникар. В местната пожарна работеше на смени, защото като Фрир, бог на слънцето, за което, разбира се, никой не знаеше, той познаваше огъня. Да се бори с огъня и едновременно с това да наблюдава всички отделни етапи СИЗПП (спасяване, излагане, затваряне, потушаване и проверка) беше доста трудна и изтощителна работа. Когато се връщаше вкъщи, се чувстваше толкова изморен, че дори нямаше сили да зареди пералнята. Разбира се, за него имаше чисти хавлии след дългия ден, който беше прекарал, потушавайки пламъците в учебния бункер. И се чувстваше малко виновен за това.
	— Фреди! — изкрещя Герт.
	— Уха! — каза Фреди на Бъстър. — Това не е на добре! — Май щеше да бъде по-добре да не казва нищо. С два скока (всичко в този малък апартамент можеше да се направи с два скока) отиде до банята, отвори вратата и я видя да се крие зад завесата, цялата мокра и бясна.
	И й се усмихна.
	— Ето! — и с мек и нежен глас подаде използваната хавлия.
	Герт я помириса и изскърца със зъби.
	— Това смърди! Господи, Фреди! Помолих те да изпереш белите хавлии — оставих ти бележка, написах ти… — Тя тръсна невярващо глава. — Махай се! Затвори вратата!
	Фреди унило си тръгна, седна обратно на дивана и изключи телевизора. Трябваше да почисти това място. Това би направило Герт щастлива. Изправи се и бавно отиде в кухнята. Взе една торба за боклук и започна да събира всичко, което му се струваше ненужно — стари списания, вестници, торбички, празни кутии от китайска храна и така нататък.
	В последно време нещата в този апартамент станаха твърде напрегнати. Той и Герт се караха непрекъснато за дреболии. На кого му пукаше, че мивката и стъклото в банята били изцапани с паста за зъби? Какво от това, че Фреди не можеше да намери нито една видеоигра, след като Герт ги беше изтрила всичките? И двамата бяха станали жалки напоследък. Бореха се за малкото пространство, в което живееха, но все пак бяха заедно и не беше ли това най-важното? Понякога караниците им стигаха почти до лудост. Завършваха или с животински секс, или просто с размяна на безсмислени и откровени упреци и без никакъв секс след това. Каква нелепост! С Герт бяха женени по-малко от два месеца и бракът им вървеше към крах.
	Трябваше да направи нещо за това.
	— Добре! — каза той. — Ще изчистя с прахосмукачката.
	Фреди извади прахосмукачката от тесния килер в кухнята и я включи. В хола тя издаваше звук подобен на „Харлей“. Нищо чудно, че никога не я използваха. Бъстър се втурна към спалнята и се скри под леглото, където Герт в момента учеше с книги, разпилени около нея.
	В хола Фреди използваше тръбата на прахосмукачката, за да почисти ъглите на дивана. И се почувства удовлетворен. Изненадващо Герт скочи върху него и ръцете й стиснаха бедрата му.
	— Какво правиш? — изкрещя му тя, като се опита да надвика машината.
	— О, на какво ти прилича?
	Герт изключи прахосмукачката и останаха един срещу друг в тишината. Фреди се възхищаваше на жена си и си мислеше колко невероятно изглежда с това войнствено лице. Хвърли един бърз поглед към истинската й същност като jotunn — богинята Герор. Той искаше да я върне точно там и точно тогава. Втвърдяваше се само при мисълта за това. Но в този момент тя проговори:
	— Не виждаш ли, че се опитвам да уча? Какво правиш, опитваш се да ме саботираш ли?
	— Какво? Не! — отвърна той — Мислех, че ще оцениш усилията ми да почистя и подредя малко тук.
	— Това, което бих оценила, е една чиста хавлиена кърпа, след като съм си взела душ и когато нямам време да ги изпера!
	В този спор нямаше победители. Но Фреди беше по-силен физически. Нямаше намерение да се забърква в това и се опита да й обясни, че е отворил нова страница в живота си и прането е включено в дневния му ред, но на първо място беше решил да разчисти кочината на това място. (За което Бъстър със сигурност не е виновен. Засега не искаше да мисли за другия им малък проблем, или по-скоро проблеми — в множествено число — които най-вероятно бяха истинската причина Герт да е толкова изнервена.) Той щеше да й осигури всичко, което искаше. Ще бъде еталон за съпруг. Беше решил да й освободи малко повече пространство, като излезе и купи хранителни продукти. Щеше да възстанови този брак, дори и Герт да се беше предала.


	Сложи шапка, палто и ръкавици и излезе. Крачеше бързо надолу по тротоара, а слънцето светеше в лицето му. Беше прекрасен зимен ден и той мина напряко през парка, като се наслаждаваше на силуетите на дърветата около себе си, но в съзнанието му изплува мисълта за Фрея. Какво правеше тя сега? Почти можеше да я усети! Това беше обнадеждаващо чувство — като второ биещо сърце в гърдите му.
	В магазина купи прах за пране, тоалетна хартия, гъбички и три различни препарата за почистване — единият от тях беше лилав и имаше странно испанско име — Фабулозо. Хубавата касиерка примигна с плътните си черни мигли срещу Фреди. Намигна й, след което сложи продуктите в чантата, а в отговор тя облиза устните си. Дори Герт да го смяташе за стар и куц, хубаво беше да знае, че чарът му все още работеше.
	Той се спря пред нещо, което приличаше на малък прозорец в стената, на който пишеше „Хранителен магазин“. Мястото се управляваше от майстор готвач, който приготвяше много вкусни ястия и Фреди знаеше, че Герт ги обожава.
	Избра патладжани с пармезан, цвекло и салата от козе сирене, киноа с леща и зелен фасул в зехтин и чесън. Напоследък се хранеха с толкова много боклуци, че може би това беше една от причините за лошото им настроение. Твърде много пържени картофи и млечни шейкове. А също така и моцарела. Майка му винаги казваше, че да се храниш добре, означава да се чувстваш добре.
	Последно в списъка със задачите му беше да купи една шоколадова торта, бутилка Каберне и букет с лилии. Цветята му напомниха за Герт в предишни години. Внезапно се почувства страхотно, направо Фабулозо. Очертаваше се да прекарат една прекрасна вечер. Той щеше да си върне Герт обратно. Беше нелепо, че отношенията им бяха стигнали дотук толкова бързо. Обетите им може да са били подменени още в началото, след като той изпусна шанса да бъде с нейната доведена сестра Хили (Брунхилда, която Фрир беше обичал, докато беше безсмъртна, но никога не можеше да има), но той наистина обичаше Герт. Дори се беше превърнал в моногамен — току-що изхвърли касовата бележка с телефонния номер на касиерката.
	Когато се върна в апартамента, видя, че жена му явно имаше същата идея — да направи нещо, за да върне отново добрия тон в семейството. И може би дори по-добра идея.
	— Съжалявам, Фреди. Държах се отвратително напоследък. След като излезе, аз почистих. Чувствам се ужасно — каза Герт, когато го посрещна на вратата в бял сатенен пеньоар.
	— Не, аз се държах отвратително — каза Фреди.
	— Ние, и двамата… Просто цялата тази мръсотия — започна тя, но Фреди не искаше да си спомня за това и сложи пръст на устните й. Показа й какво беше купил, като си мислеше, че биха могли да си направят пикник вкъщи.
	— О, Фреди! — прошепна Герт, придърпа го към себе си за целувка и притисна тялото си към неговото.
	Фреди отново се почувства притеснен, представяйки си как ще бъде със своята сексапилна жена и ще правят чувствена любов. Силата на целувките им ги накара да паднат върху дивана, опипваха, докосваха, дърпаха и се преобръщаха, дишайки задъхано.
	Пеньоарът на Герт падна на пода, но не можеха да освободят Фреди от дрехите му достатъчно бързо. Тя разкъса блузата му, а той се наведе, за да развърже гуменките си. Тя нетърпеливо издърпа кожения му колан и се опита да отключи голямата месингова катарама.
	Една от гуменките му изхвърча и се удари в стената, а другата полетя във въздуха зад дивана.
	— Хванах я! — чу се дрезгав глас и плясък от хващане на нещо във въздуха.
	— Ох! — каза Фреди, полуоблечен. Бързо взе от земята пеньоара на Герт и й го подаде.
	— Те са тук! — каза тя и стана, навличайки го. — Нали каза, че са отишли на ски?
	— Така се предполагаше — отвърна Фреди, гледайки гневно към Свен, който държеше гуменката в ръката си, докато другите малки елфи се суетяха в апартамента, носейки ски, сноубордове, зимни обувки и както изглеждаше — дръжки от моторни шейни. Фреди разтърси глава.
	Свен, чиято коса сега беше тюркоазена, изглеждаше толкова мърляв, колкото винаги. Цигарите бяха затъкнати в ръкавите на блузата му. Приличаше на мрачен жътвар — символ на смъртта, който стоеше сред малки сладки кученца и пингвин с папийонка. Вал си беше сложил щръкнало червено перо и беше в ролята на индиански вожд. Бузите му бяха зачервени от носенето на пет чифта ски по време на трите полета. Ирдик, с кръгло лице и платиненоруса коса, изкрещя:
	— Мамо, татко! Върнахме се!
	Момичетата — русата Келда носеше слънчеви очила тип Лолита, а тъмнокосата Ниф беше с очила като на филмова звезда. И двете се кикотеха.
	— О… хм, здрасти! — поздравиха те в един глас.
	— Упс! Мисля, че прекъснахме нещо! — Келда погледна над очилата си към Герт, която се опитваше да върже колана на пеньоара си. След това погледна към Фреди, все още без риза и с разрошена коса.
	Герт разтърси главата си, но елфите не изчезнаха.
	— Май така стана! — изкикоти се Ниф. Елфите нямаха възраст и бяха безсмъртни. Но се държаха като деца в предтийнейджърска възраст.
	— Стига! — каза Свен.
	— Съжалявам! — каза Келда, като продължаваше да се кикоти още повече.
	— Какво правите тук? — попита недоволно Фреди. — Обещахте да отидете на ски екскурзия. Какво, по дяволите, се случи?
	Герт беше също разярена.
	— Дадох ви колата си назаем, за бога! Не може ли да останем насаме с Фреди поне за малко?
	— О, да… относно колата… — започна Ирдик.
	— Не! — каза Фреди — Не си го направил!
	— Ами, да! Направихме го! — каза Свен.
	— Абсолютно!
	Герт изкрещя и сякаш виковете й продължиха вечно, докато не завърши с една-единствена остра забележка, която накара всички да запушат ушите си.
	Елфите бяха под опеката на Ингрид, но по някакъв начин бяха преминали под отговорността на Фреди. И той не беше сигурен как се беше случило това. Имаше нещо, което трябваше да свършат с Ингрид, като се концентрират върху задачата си и изведнъж се беше оказал в тази ситуация с елфите. А откакто те се бяха преместили при тях преди няколко седмици, бракът им с Герт вървеше от зле към все по-зле. Беше предвидено елфите да са далеч за целия уикенд и най-накрая Фреди и Герт да имат малко спокойствие да останат насаме. Но те бяха тук отново! И това беше пълен кошмар!
	Елфите бяха талантливи крадци. Точно те бяха натопили Килиан, че е откраднал тризъбеца, а всъщност именно те бяха виновни за кражбата му (но се кълняха, че не могат да си спомнят кой им е дал поръчката да го откраднат от Фреди). След няколко дни лутане по жълтия павиран път, казаха, че са „загубили дирята“, но очакваха скоро отново да я надушат. Само че никой не знаеше кога щеше да се случи това — бяха безполезни лентяи, без дори да се споменават кашите, които забъркваха и които не си мърдаха пръста, за да оправят. Единственото, което искаха, така както Свен го изказа, беше да се забавляват.
	А сега бяха взели и старичкия „Ягуар“ на Герт — единственото нещо, което Мистър Лиман беше дал на осиновената си дъщеря.
	Фреди въздъхна и вдигна телефона, за да се обади в застрахователната компания.


>>	Глава 10
>>	Най-важната жена в живота му

	Тази сутрин на кухненския плот за Ингрид имаше бележка:
C>
	„Заминаваме за Охайо да търсим чичо Арт.
	С любов, мама и татко!“
C$
	Беше събота, около шест часа вечерта.
	Когато Ингрид се обади на Джоана малко по-рано, майка й звучеше припряно. Кое можеше да е толкова спешно, докато все още пътуваха? Тези двамата се държаха като виновни тийнейджъри, които бяха тръгнали на забавно пътешествие. На Ингрид й се искаше да й бяха казали за какво е всичко това, но засега реши просто да не се притеснява за тях. Родителите й можеха да се грижат сами за себе си, докато в нейната глава се въртяха по-тревожни мисли.
	Мат беше на път. Бяха направили специални планове за вечерта и тя се надяваше, че всичко щеше да мине гладко, без неловки ситуации, дискомфорт или задаване на неудобни въпроси.
	Откакто Ингрид се беше върнала в този почти неизвестен крайбрежен град, за да бъде по-близо до семейството си след години, прекарани в чужбина и работа в Американски университети, тя се настани в къщата на майка си, в стаята, съседна на тази на Фрея. Прекарваше толкова много часове в библиотеката, че нямаше време да си потърси апартамент. Освен това, тук се чувстваше много добре в компанията на майка си и сестра си и дори за миг си помисли, че би било чудесно, ако успее да събере цялото семейство в техния старичък дом, включително Фреди и дори и баща им — Норман. Но, както гласеше максимата, хубавите неща никога не продължават дълго.
	Въпреки това, тази вечер всичко трябваше да е наистина перфектно. Цялата къща беше на нейно разположение, цепениците горяха в камината, свещите бяха запалени. Тя направи вечеря и приготви масата в трапезарията. Може би трябваше да пусне още светлина? Дали щеше да е по-добре? Реши да светне лампите, които бяха от страната на масата за хранене. Бяха леко затъмнени и щяха да заменят свещите, така че всички да могат да се виждат, докато се хранят.
	Отправи се нагоре по стълбите, подминавайки своя грифон Оскар в коридора, но лъвската му опашка се изви около глезена й.
	— О, не, това няма да стане, скъпи мой, тази вечер не трябва да те виждат. Видът ти е твърде плашещ, въпреки че си само малко котенце. Тя го хвана за косматия врат и го занесе на тавана, където доскоро живееха малките елфи.
	— Съжалявам — извини се тя и заключи вратата. Не и тази вечер. Друг път, може би!
	Слезе надолу по стълбите. _Да, вещиците понякога имаха свои любимци, но никога не ги кърмеха. Боже господи!_ — мислеше си Ингрид. _Колко много неща се бяха объркали в Салем._
	Влезе в банята.
	— Олеле! — каза тя, като гледаше образа си в огледалото. Беше разпуснала косите си така, както Мат ги харесваше, но наистина изглеждаше като вещица. Среса се набързо, след това я напръска с един серум, който Фрея й беше препоръчала, за да изглежда лъскава и гладка. Ингрид се усмихна на отражението си в огледалото. Имаше руменина по бузите, синьо-зелените й очи искряха, но устните и бяха бледи. Намери едно червило с черешов цвят, но след като си го сложи, реши, че изглеждаше твърде предизвикателно.
	Изтри го и си сложи малко гланц. „Ето, това е!“ — каза си тя.
	Не изглеждаше толкова зле — нито твърде бледа, нито педантична или скучна.
	Звънецът на вратата иззвъня и тя се втурна, като изпусна в мивката шишенцето с парфюм. Постави го обратно на плота, решила, че е прекалено силен.
	Всичко трябваше да е перфектно тази вечер!
	Това беше вечерта!
	Долу, във фоайето, тя си пое дълбоко дъх, след това се стегна и отвори вратата.
	Мат Нобъл стоеше на входа и се усмихваше срамежливо.
	— Здравей!
	Ингрид изтръпна цялата, когато го видя. След това погледна към момичето до него.
	— Маги! Как си? Радвам се да те видя! Толкова много съм чувала за теб от баща ти!
	Тази вечер беше особена, защото за първи път се срещаше с най-важната жена в живота на Мат — дъщеря му.
	— Долу-горе! — каза Маги като протегна ръка и се здрависа с нея — доста силно за 12-годишно момиче. Маги гледаше безсрамно към Ингрид, а големите й кафяви очи блестяха. И беше толкова хубава! Може би по-подходящата дума беше красива, но прекомерното използване на грим я правеше малко екзотична с луничките, които имаше и които бяха наследство от ирландското потекло на Мат.
	— Каква прекрасна рокля! — каза Маги. — Нова ли е? И имаш толкова красива коса!
	— Е, същото бих казала и за теб! — Момичето беше доволно.
	— Винаги съм искала да бъда брюнетка! — кимна Ингрид.
	— Има поговорка, че истинската трева винаги е по-зелена! — отвърна Маги.
	— Така си е!
	— Хм, аз съм тук! — обади се Мат.
	— О, вярно! — отбеляза Ингрид.
	— Ама, моля! Не бих искал да прекъсвам любовните ви обяснения! — усмихна им се той.
	Маги се разсмя.
	— Заповядайте! — покани ги Ингрид. Маги с широки крачки влезе през вратата, докато Ингрид и Мат си размениха по една целувка. Страната му нежно се притисна в нейната, почувства дъха му до ухото си и това я накара да отмалее.
	— Имаш мен! — прошепна той.
	— Надявам се! Доста съм нервна — каза тя, а след това добави по-меко — Липсваше ми!
	— Разкажи ми! — прошепна Мат.


	Маги беше тихо и наблюдателно дете, но в същото време проявяваше интерес и любопитство към всичко. Тя беше учтива, но и самоуверена. След вечеря започна да задава въпроси като възрастен човек. Те понякога поддържаха разговора, ако беше настъпила тишина. Дъщерята на Мат правеше всичко възможно, за да улесни възрастните и Ингрид й беше благодарна за това. Но не беше сигурна за готвенето си — все пак не беше Фрея в кухнята. Дали не беше препекла мидите? Дали вкусът на къпиновия оцет не е твърде тръпчив или твърде сладък? Дали Маги изобщо обичаше миди?
	— В интерес на истината, обичам морската храна. Не ям червено месо — увери я Маги. — Това е перфектно. Наистина! Толкова са крехки и вкусни!
	Ингрид се засмя, като отпи от виното си.
	— И какъв избор е това — идеологически или здравословен?
	— До известна степен е идеологически, но в същото време засяга същността на нещата. Структурата на месото ме кара да мисля за бедните животни. Притеснявам се за омарите, но обожавам вкуса им. Чела ли си някога есето на Дейвид Фостър Уолъс?
	— „Помислете за Омара“? — попита Ингрид.
	Маги кимна, примигвайки. Мат окуражително намигна на Ингрид. Тя набираше точки.
	— Това е нещо, което те е накарало да се замислиш. Жалко, че авторът се е самоубил. Татко казва, че той е бил гений, но е мразел всички свои записки.
	Маги се разсмя. Тя наистина беше разкошно дете, помисли си Ингрид.
	— И татко казва, че правиш някакво проучване в Салем? За лова на вещици и процесите срещу тях?
	Ингрид беше леко шокирана за миг и погледна към Мат за подкрепа. Не беше сигурна колко знаеше младото момиче за миналото й.
	— Маги винаги се е интересувала от зловещи истории, нали така, хлапе? Мисля, че малко й разказах за твоята работа като библиотекар и историк — прокашля се той.
	— Да, разрових се малко из тази тема, като се опитах да разбера коя е била причината, за да започне всичко това.
	— Били са момичетата, нали? — попита Маги. — Момичета на моята възраст?
	Ингрид кимна.
	— Знаеш историята им?
	— Малко. Зная, че всичко е започнало от момичета, които са имали странни конвулсии.
	— Да, Бети и Абигейл. Случило се е в пасторството, в къщата на Преподобния Самюел Париш, бащата на Бети и чичото на Абигейл, където те внезапно са започнали да изпадат в странни припадъци и конвулсии. И тъй като тези припадъци и конвулсии не спирали, веднага плъзнали слухове, че момичетата са омагьосани. Нещата се влошили, когато тяхната съседка Мери Сибли решила да вземе всичко в свои ръце и помолила слугите на Париш, карибските роби Титуба и съпруга й Джон Индиан, да изпекат магически кейк.
	— Какво е това? — попита Маги с широко отворени от любопитство очи. Тя беше оставила чинията си настрана и се беше наклонила към Ингрид.
	Ингрид погледна към Мат. Усмихна се, но не се чувстваше комфортно.
	— Не зная дали би трябвало… Определено не е вкусен.
	— Давай! Разкажи й.
	— Вещерският кейк — обясни Ингрид — може да се използва за обратна магия. Трябвало е да се приготви с урината на Бети и Аби и след това да се даде на кучето на Париш. Ако кучето също започне да се държи странно и да получава припадъци и конвулсии, то това щяло да докаже, че наистина е направена черна магия. Или кучето можело просто да се втурне към вещицата, отговорна за състоянието на момичетата, като по този начин покаже виновника.
	— И какво се е случило? — попита Маги, почти останала без дъх. — Кучето изпуснало ли я е?
	Ингрид поклати глава.
	— Мистър Париш намерил кейка, докато се охлаждал, преди кучето да бъде нахранено с него. Той набил Титуба, след като разбрал какво е приготвила и порицал горката Мери Сибли в църквата пред всички останали, казвайки, че със своите действия тя е „пуснала дявола в църквата“.
	— По дяволите! — изкоментира Маги, а Мат се разсмя на думите й.
	— Позициите на Париш в селището били доста слаби и той не бил особено харесван човек. Аз мисля, че е трябвало да се страхува повече от това, че именно неговите момичета скоро можело да бъдат обявени и осъдени като вещици. Ако това се случело, той щял да загуби работата си, дома си, всичко. Така че направил всичко възможно, за да отклони вниманието от момичетата и от самия себе си. Но с думите си към енориашите, че дяволът е бил събуден, само предизвикал истерия в селището. И други момичета започнали да припадат и да се гърчат. Паниката се разпространила като зараза. И Париш имал нужда от изкупителна жертва, която да поеме вината. Той накарал Бети и Аби да му кажат кой ги е омагьосал.
	— И те казали ли са му? — попита Маги.
	Ингрид погледна надолу към ръцете си. Беше преживяла историята, която разказваше в момента, и знаеше как свършва.
	— За съжаление, да! Много хора били затворени и обесени.
	Маги потръпна.
	— Мислиш ли, че нещо от всичко това е истина? Възможно ли е момичетата да са били наистина прокълнати?
	Преди Ингрид да успее да отговори, Мат се прокашля:
	— Като говорим за магически кейкове, мисля, че наистина искам десерт. Ще ни приготвиш ли нещо, Ингрид?
	Тя се усмихна на скритата шега на Мат.
	— Но, татко! Ингрид не е отговорила на въпроса ми! — смъмри го Маги.
	Ингрид предложи да отидат в кухнята и да хапнат сладолед, ягоди и сметана, преди да отговори на въпроса на Маги. Тя подаде купичките и загреба малко с една лъжичка, преди да се върне на темата.
	— Дали мисля, че момичетата наистина са имали способности? Не, разбира се, че не. Само са се престрували. Според мен, всичко е започнало като лудория, която в един момент е излязла извън контрол и не са можели да говорят, без самите те да бъдат наказани. До момента, в който те се отказали от думите си, доста хора са загубили живота си. Тези, които останали живи, са били освободени, но все още трябвало да плащат таксите на затвора…
	— Уф! Това е ужасно! — Маги загреба от разтопения сладолед на дъното на купичката си, като го разбъркваше постоянно. Тя се опита да прикрие една прозявка. — Чудя се, защо им е хрумнало да правят такива неща?
	Самата Ингрид се беше чудила дълго за това, но напоследък се беше натъкнала на документ, който беше достоверен и разкриваше много неща. Един памфлет от 1689 г. от неизвестен църковен служител в Бостън, който го беше издал под името Целомъдреният Хукър. „Есе за забележителните, значими и невидими събития, свързани с вещерството и собствеността“. Ако продължеше, обаче да говори по тази тема, щяха да стоят тук цяла нощ и подозираше, че Маги би одобрила тази идея. А не можеше да причини това на бедния Мат.
	— Трудно е да се повярва, че момичетата могат да създават толкова много проблеми, нали? — попита Маги.
	— Не е толкова трудно — усмихна се Мат.
	Ингрид кимна. Момичетата го бяха направили. Те бяха деца в предпубертетна възраст и не мислеха толкова много за последствията от своите действия. Едва ли бяха планирали да причинят цялата тази болка или зло. Тя все още се чудеше дали е възможно някой да ги е манипулирал? Да ги е използвал?
	— Добре, става късно и изглежда, че всички сме уморени — каза тя. — Надух ти главата. Може би друг път ще поговорим пак.
	Маги кимна и загреба още една лъжичка от купичката.
	Мат също кимна.
	— Добре, може би трябва да взема това нещо и да го прибера вкъщи в леглото.
	Маги погледна намръщено към баща си и каза:
	— Аз не съм уморена.
	— Със сигурност не си, Пидж! — усмихна се Мат.
	— Пидж? — попита Ингрид.
	— Гълъб. Има детска книжка за децата, които не искат да си лягат — обясни Маги.
	— Беше й любимата!
	— Татко още мисли, че съм на три години — каза Маги като търкаше очите си. — Добре, да вървим! Ингрид, къде е банята? — попита тя.
	Ингрид й показа и когато се върна при Мат, имаше още едно признание за него. Той беше добър баща, отдаден и любящ. Изпитваше неистово желание да се пресегне през масата и да го целуне по носа. Явно и той имаше подобна идея, когато обгърна лицето й с ръце и нежно я целуна.
	След като той се отдръпна, те се взряха в очите си с облегнати лакти на масата.
	— Добре ли се справих? — попита Ингрид.
	— Страхотно! Тя е луда по теб! Както ти бях казал, че ще стане.
	Ингрид се усмихна. Тя винаги беше мечтала за дъщеря, но трябваше да си напомни, че Маги все още имаше майка.


>>	Глава 11
>>	За Боговете и хората

	До неделя Джоана и Норман вече бяха прекосили по-голямата част от пътя през Пенсилвания, но все още бяха далеч от границата с Охайо. Спряха, за да пренощуват в ловна хижа „Хепи“. Предлагаше легло и закуска, беше встрани от пътя и миришеше на заснежена гора. Двете стари дървени къщички с двувековна история бяха западнали, но вътре беше чисто, топло и уютно.
	Стените на апартамента за младоженци бяха в лимоненожълто, украсени с малки овални и квадратни червено-кафяви снимки в рамки на набити на вид мъже и жени с шарещи очи. Старото антично дървено легло беше застлано с бели памучни чаршафи. В банята, намираща се в триъгълното пространство под скосения покрив, всичкият месинг блестеше също както и бялата вана с крачета във формата на лъвски лапи. Джоана се почувства божествено да измие мръсотията, която беше събрала по пътя. След продължителната вана си облече един от хавлиените халати.
	В спалнята застана над скрина, сребристата й коса се разпиляваше над раменете, докато подреждаше лекарствата на Норман за вечерта, като изваждаше по едно хапче от всяка опаковка — за високо кръвно, холестерол и така нататък. Общо той трябваше да вземе четири вида хапчета. Това, че бяха безсмъртни, не ги правеше неуязвими за различните болести на старостта, а сега дори се чувстваха още по-податливи на различни заболявания.
	Погледна през прозореца към тъмната гора, където малък поток се виеше покрай дърветата. Избуха бухал. Норман легна в леглото с отнесено изражение, а ръцете му се сключиха зад главата.
	— Помниш ли първия път, когато се разхождахме до Бофрир? — попита Джоана. Седна на ръба на леглото и му подаде чаша вода и хапчетата. Всичко, което се случваше в момента, беше започнало много преди това, в Асгард, когато мостът все още съществуваше. Те бяха Норд и Скади, богове на морето и земята, много назад във времето, когато Вселената беше създадена и всичко в Деветте свята беше ново. Дори любовта им беше още в зародиш, с трептящи мигли и зачервени бузи, първата целувка — възхитителна, чиста и нежна. Бяха минали по Бофрир, чиято дъга беше изградена от драконови кости. Това беше съдът, който преплиташе силите на всички богове и свързваше Асгард с Мидгард.
	— Помниш ли? — попита тя отново.
	Норман седна и изпи хапчетата си, без да каже нищо. Остави чашата на масата до него, близо до телефона.
	— Тялото ми може и да отслабва и магията да ме напуска, но все още не съм изкуфял, Джо.
	Легна отново и си пое дълбоко въздух.
	— Помня, че гледахме към тази бездна и се чудехме какво има от другата страна.
	— А сега сме заклещени тук и не можем да се върнем — каза тя.
	— А ти искаш ли да се върнем там? — попита Норман. — Тоест сега, след като вече живеем в Мидгард? Искаш ли всичко да е по друг начин?
	Последният въпрос беше предизвикателство за нея. Разрушаването на моста беше изложило на опасност техния живот като богове и ги беше поставило в ситуация да живеят като смъртни. Колкото и парадоксално да беше, тя не би заменила живота и опита си в Мидгард за нищо друго.
	— Харесва ми тук! — заключи тя.
	— Да — каза Норман, — това е домът ни сега.
	— Но защо се случи всичко това? И какво точно се случи през този ден? Все още не знаем — въздъхна разстроено Джоана.
	Мостът беше разрушен и Килиан Гарднър — богът Балдер — беше обвинен за това деяние и хванат от Вал кириите. Ако имаше някой, който наистина вярваше, че Килиан стои зад това, според Джоана, трябваше да си е загубил ума.
	— Добре — каза той — Знаем, че Фреди е бил там, когато неговият тризъбец е разрушил моста и е бил намерен в руините. Килиан е бил просто наблюдател. Опитал се е да върне линията на времето и да възстанови моста, но не е успял. Но нито Фреди, нито Килиан са видели какво всъщност се е случило. Или просто не си спомнят, или паметта им е била изтрита.
	— Локи е! Винаги е Локи! — каза Джоана. Още от самото начало тя подозираше Бран Гарднър, познат като Локи. Фрея го беше прогонила от Норт Хемптън, но къде беше той сега? Богът на измамата осъществяваше вендетата си срещу Фрея и нейното семейство. Локи беше заточен в ледените дълбини за престъплението, което беше извършил с разрушаването на моста, и Джоана беше сигурна, че именно той стоеше зад изчезването на Фрея. Тя погледна към Норман и сините й очи блестяха в полумрака на стаята.
	Съпругът й кимна.
	— Оказва се, че силата на Локи е надделяла и той може свободно да се движи през порталите на времето, когато пожелае. Но всъщност никой не го е видял да разрушава моста, така че никой не знае какво наистина се е случило.
	— Но трябва да е бил Локи! Неговите сили нараснаха и той може да се движи между световете. Трябва да е бил той!
	— Не е задължително — отговори намръщено Норман.
	— Имаш друга теория?
	— Може би.
	— Ще я споделиш ли?
	— Засега не — каза Норман, но беше ясно, че мислеше за това отдавна, още откакто бяха млади и влюбени. О, а обожателите, които тя имаше — и Джоана се усмихна вътрешно — тя можеше да има най-могъщия бог във Вселената, но винаги би предпочела Норм.
	И двамата замълчаха. Бухалът навън също замлъкна и единствените звуци идваха от вятъра в гората и скърцането на дървената къща. Телефонът на Норман звънна и двамата подскочиха.
	Норм погледна и каза:
	— Арт е!
	— О, слава богу! — отвърна Джоана.
	Беше странно да чуе гласа на брат си, който звучеше много уморено и почти гробовно.
	— Арт! Как си? Звучиш така все едно живееш в пещера!
	Джоана чуваше приглушения отговор на Артър, но не можеше да разбере думите. Тя питащо погледна към съпруга си, молейки го да й каже нещо.
	— Ха! — обърна се Норм към нея. — Добре, какво знаеш? — Крие се в една пещера в Охайо… — обясни бързо Норман и направи знак към Джоана да вземе лист и химикал. Когато му ги даде, той бързо записа насоките, които брат му му продиктува.


>>	Глава 12
>>	Салонът на отхвърлените

	Всекидневната на Герт и Фреди беше изпълнена с цигарен дим, който се издигаше на облаци към тавана. Някой беше донесъл стара плоча, от която се чуваше песента на Джон Колтран „Синият влак“ блусарска, нежна и завладяваща музика.
	Приятелите на Герт от училище бяха нарекли тези техни събирания в одимената и полумрачна атмосфера „Салонът на отхвърлените“. Френската дума обикновено се използваше за галерия, в която се излагаха картини, които са в противоречие с традиционните и консервативни модни тенденции, но в този случай именно тези деца се чувстваха отхвърлени като недооценени шедьоври. Те бяха насядали из целия апартамент и ядяха маслини, бисквити и сирене, пиеха червено вино и лениво пушеха цигари. Всички идваха от заможни семейства, но харесваха въздуха в сиромашките къщи. Говореха за Сартр и Камю, Ницше, Киркегор и Хайдегер и чувстваха себе си добре облечени, невероятно елегантни и красиви.
	Сам — с тънки мустаци и кичур коса, който падаше над горната му устна, беше полегнал на една страна върху малка раница и поглеждаше иззад Рей-Бан Уейферър.
	До него, скръстила крака, седеше сестрата на Герт — Касандра, известна още като Суануайт — висока, бледа и слаба като анорексичка. Беше станала част от тази компания, след като започна да излиза със Сам. Срещнаха се на едно парти, на което я беше поканила Герт в кампуса. Тя не говореше много, но наблюдаваше партито. Имаше една друга двойка, млад мъж с рошава брада и момиче с ниско подстригана коса, почти момчешка прическа и яркочервени устни. Фреди не можеше да си спомни имената им.
	Според него, претенциозната група беше безвредна, въпреки че сред тях имаше и агресивни хора, например Джудит — специалист по философия. Гарвановочерната й коса беше ниско подстригана и неравните краища на бретона й падаха над широкото й чело. Гласът, който излизаше от тъмночервените й устни, беше леденостуден и подигравателен особено когато говореше на Фреди.
	Джудит дръпна от цигарата си и издиша бавно.
	— Кажи ни, Фред, когато говорим за смисъла на човешкото съществуване, какво точно влагаш в това да си пожарникар?
	Тя намекваше за темата, която самият той беше повдигнал, след като се върна от Фейкланд.
	— Това помага ли ти да заглушиш тишината? Или придава някакво значение на едно друго безсмислено съществуване? Или ти просто реализираш една момчешка мечта?
	Децата в стаята се разсмяха.
	Фреди беше доста раздразнен. Обикновено куклите го забавляваха, но този път не беше в настроение.
	— Добре, Джуди — каза той, съкращавайки името й по същия начин, по който и тя беше съкратила неговото на Фред. — Ти, която казваш, че си горда модерна феминистка, все още използваш думата пожарникар, вместо огнеборец.
	— О! — възкликнаха впечатлени всички в стаята.
	— Туше! — отвърна Джудит. — Но ти все още не си отговорил на въпроса ми!
	Въпреки че тя просто се опитваше да заинтригува останалите, Фреди реши, че въпросът й е глупав. Той наистина не заслужаваше отговор, но ако тя беше решила да го притиска, щеше да й отговори.
	— Да бъдеш огнеборец е доста смислено, Джудит, не мислиш ли? Аз спасявам човешки животи!
	— Аха! — каза тя. — Животи, които може би не искат да бъдат спасени!
	Фреди не можеше да повярва какво чуват ушите му!
	— И пак се връщаме на темата — намеси се Сам. — Пред лицето на този огромен абсурд има само един важен въпрос, който трябва да си зададем.
	— Дали да живеем, или да умрем! — довърши Касандра. Сам се наведе и я целуна — неговата прекрасна ученичка.
	Герт, която седеше на дивана се прокашля.
	— Вие, деца, май се разболявате и ставате ужасни.
	Най-накрая, помисли си Фреди, на жена му й писнаха всички тези глупости.
	— Да, това е доста идиотско — добави той. — Ако се намирате в къща, която гори в пламъци, всички вие бихте искали да се спасите. Жаждата за живот надделява над всичко — и той се засмя. — Всички тези теоретични, празни, интелектуални концепции са спекулации. Те нямат нищо общо с истинския живот. Борбата с огъня е живот. — Ето! Каза нещо интелигентно и смислено. Можеше да се справи с тези колежанчета, дори и да се държаха така, сякаш беше под тяхното ниво. Погледна към Герт за одобрение, но тя извърна очи.
	— Приятелите ми не са идиоти — репликира го тя.
	Той не беше казал такова нещо и не можеше да повярва, че Герт не взима неговата страна.
	— Не, не сме — каза Джудит, усмихвайки се така, сякаш отново щеше да ги замеря с резултатите си от изпита за SAT (образователен тест) или да размахва името на престижния университет, в който учеше, но Фреди не даваше и пукната пара за това. — И защо…?
	— Какво защо? — Какво виждаше Герт в тези хора? Едва тогава забеляза Келда и Ниф да надничат от спалнята. Герт ги беше помолила да не се появяват до края на вечерта. Те казаха нещо с устни на Фреди, но той не можа да ги разбере. — Извинете ме! — извини се учтиво и напусна стаята.
	— Още ли не се е отървал от малките си приятели? — обърна се Джудит към Герт, след като Фреди излезе с широки крачки и се отправи към стаята на елфите. Той чуваше как тя продължава да трови съзнанието на съпругата му, обяснявайки със силен шепот как един застаряващ мъж висеше с тийнейджъри и колко странно беше това и колко се тревожеше за Герт.
	Вал свиреше на електрическа китара, която не беше включена. Кой знае откъде я беше взел! Свен лежеше в горната част на двуетажното легло и четеше „Сбогом, скъпа моя“ на Реймънд Чандлър. Ирдик дремеше на долното легло.
	— Какво? — обърна се Фреди към Келда и Ниф, които го бяха сграбчили за тениската.
	— Мразим Джудит. Ние я мразим! — каза Ниф.
	— Да — каза Келда — Тя е ужасна и заслужава възмездие!
	— Тя е приятелка на Герт! — каза Фреди — Предупреждавам ви, оставете я на мира!
	— Но защо се държи толкова подло с теб? — попита Ниф — Ти си най-добрият!
	— Сигурно го иска — каза Ирдик, оглеждайки наоколо.
	— Очевидно! — добави Свен.
	— Кой не иска Фреди? — подхвърли Вал, като прокара пръсти по китарата.
	Фреди внезапно се почувства уморен и само сви рамене. Реши да отиде и да си легне в стаята. Предишната нощ не беше спал много. Имаше много тежък пожар — една къща в предградията беше изгоряла, а те бяха спасили едно бебе и тригодишно момиченце. Не бяха успели да намерят родителите. Полицията подозираше, че е било престъпление.
	Легна в леглото си, слушайки оживения разговор в хола и скоро заспа. Събуди се внезапно от видение — беше погълнат от пламъци, които не му се подчиняваха, както обикновено ставаше.
	Герт стоеше над него и разтърсваше раменете му.
	— Къде е Джудит? — попита тя.
	Фреди примигна. Трябваше му малко време, за да се ориентира в ситуацията.
	— Не зная. Не е ли с теб? Аз преди малко дойдох тук, за да полегна.
	— Всички си тръгват в момента, а Джудит е изчезнала. Мислех, че е отишла в банята.
	Фреди протегна ръка към бузата на Герт и я погали.
	— Може би си е тръгнала, без да ти каже.
	Герт се извърна, пренебрегвайки ласките му.
	— Ще ги изпратя!
	Фреди я наблюдаваше как излиза от стаята. Чу как изпрати приятелите си, а след това се върна при тоалетката в банята. От елфите не се чуваше нито звук. Сигурно бяха заспали или се подготвяха за следващите си подвизи. Може би имаше някакъв шанс той и Герт да са щастливи тази вечер и да останат насаме.
	След малко тя влезе в спалнята. Фреди се изправи в леглото и я наблюдаваше, докато се съблича. Свали дънките си, след това и моряшката си тениска, а русата й коса се разпиля върху раменете й. Стоеше само по бельо, а гърбът й беше издължен и мускулест. Имаше малки вдлъбнатини в основата на гръбначния стълб — малки хлътвания над хълбоците, които той намираше за много секси. Облече една стара тениска, качи се в леглото и се обърна на другата страна. Фреди въздъхна. Бяха се превърнали в стара, мълчалива и апатична двойка.
	От другия край на апартамента се чу силен удар, а след него и още.
	Герт въпросително се обърна към него.
	— Какво беше това?
	— Удари — каза Фреди. Звучеше все едно идва от терасата. Той стана и Герт го последва.
	Когато дръпна завесите от плъзгащото се стъкло на вратата към терасата с Герт зад гърба си, и двамата се втрещиха. Там беше Джудит със запушена уста с една от шарените кърпи на Фреди, завързана за един стол, който беше поставен точно срещу стъклото, така че челото и раменете й се удряха в него. Тя гледаше към тях с разширени и уплашени очи. Вероятно й беше отнело доста време да придвижи стола сантиметър по сантиметър, за да се озове пред тях и да вдигне шум. Косата й, която обикновено беше добре оформена, сега беше разрошена. Тя трепереше и издаваше приглушени сумтящи звуци, с които искаше да ги накара да излязат навън.
	Герт бързо отвори вратата.
	— О, господи, Джудит! Какво се е случило?
	Тя махна кърпата и видя, че Джудит беше завързана за стола с някои от коланите на Фреди.
	— Тези твои приятели — промърмори Джудит — малките същества!
	— Ти ги въвлече в това — каза Герт, като размахваше обвинително пръст срещу него. — Фреди, как можа! — Чувстваше се напълно предадена, докато развързваше коланите и освобождаваше приятелката си. — Навън е студено. Можеше да умре тук!
	Но тя искаше ли да живее? Фреди едва се стърпя да не й зададе въпроса.
	— Не бях аз, кълна се! — Той повика Келда и Ниф, но те бяха изчезнали.
	Фреди знаеше, че малките елфи се опитваха само да помогнат, но всички тези техни усилия можеха да му донесат единствено развод.


>>	Глава 13
>>	Детектив Нобъл

	Мат се обади на Ингрид, за да я покани на кино в събота вечер. Беше сам и й каза, че му е липсвала толкова много, че затова е решил да я отмъкне за малко от книгите с един добър филм на Хичкок — „Да хванеш крадеца“.
	— Ще дойда веднага! — каза тя и го чу как се смее на другия край на линията.
	Ингрид беше в кабинета на Джоана и ровеше сред книгите й в стремежа си да успее да намери отговорите, които търсеше. Но имаше нужда и от малко отпускане, нали? Мат много й липсваше. Майка й и баща й бяха тръгнали да търсят чичо Арт, така че със сигурност можеше да си даде малко почивка. От срещата й миналия уикенд вечерта с Мат и Маги, не беше спирала да работи и не бяха прекарали никакво време насаме. Каква връзка беше това? Изобщо не беше връзка, както той често й повтаряше напоследък.
	Сега Мат седеше на едната страна на огромното легло с кралски размери, а Ингрид — от другата. Беше свалила обувките си, ръцете й бяха отпуснати върху коленете, а между двамата имаше купа с пуканки. Изглежда, че всичко трябваше да започне отначало, за да преодолеят взаимната си срамежливост. Мат насочи дистанционното към екрана срещу леглото. Появиха се надписи „Виста Вижън Моушън Пикчърс Хай-Фиделити“ на фона на нежна музика и заснежени планински върхове.
	Ярък цвят, начало: витрината на една туристическа агенция, облепена с плакати за Франция, зад стъклото един модел на кораб, след това снимка на Айфеловата кула. Движещи се коли, които се отразяваха във витрината. Камерата се фокусираше върху един плакат с надпис: „Ако обичате живота значи обичате Франция“. Край: в този момент една жена крещеше за откраднатите си бижута.
	Мат се обърна към Ингрид и сложи ръка на бедрото й.
	— Имаше доста въодушевена аудитория онази вечер — каза той. — Маги не спира да говори за тези момичета и за това, което са извършили.
	Ингрид се усмихна.
	— Аз също съм обсебена по някакъв начин от тях.
	— Е, как върви работата? Откри ли нещо полезно?
	— Малко. Мисля, че разбрах как е хрумнала идеята на момичетата — каза тя. Протегна крака, пресегна се за дистанционното и изключи телевизора. Мат грабна купата с пуканки между тях и я сложи на масата до него, след това се претърколи по-близо до нея, легна на нейната половина и подпря глава на възглавниците, като все още държеше ръката си върху тялото й.
	Ингрид много добре осъзнаваше въздействието на ръката му върху крака си, тежестта й и усещането, което я караше да се изчервява. При най-малкото му докосване, тялото й отмаляваше. Като че ли от векове не са били заедно. Тя бавно сложи ръка върху неговата и започна да му разказва за документа, който намери в архивите. Есето на Континенс (Целомъдрения) Хукър.
	— Преподобния Хукър? — засмя се Мат. Той отдръпна ръката си и положи глава в скута й.
	Ингрид нервно се засмя. За момент не знаеше къде да сложи ръцете си. Мат беше затворил очи. Тя погледна надолу към главата и леко смръщеното му чело, луничките около носа му и завладяващата трапчинка на брадичката му. Наистина беше много красив.
	— Аха, това беше истинското му име — каза тя и прокара пръсти през меката му червеникавокафява коса. Беше толкова естествено! Защо беше толкова смутена и стеснителна? Дали той можеше да й каже? Изглеждаше като сънлив и доволен котарак. — Целомъдреният Хукър, можеш ли да си представиш?
	— По-добре отколкото нецеломъдреният Хукър, предполагам, което щеше да е истински проблем — каза той и отвори очи, за да я погледне, докато му разказваше за тогавашните времена.
	Очевидно, през късния XVII век в Ню Инглънд е имало хора, които внезапно са изпадали в странни състояния, придружени от нечовешки изкривявания на тялото и безсмислено бърборене. Това не било необичайно явление. Сензационните случаи на омагьосване на хора били документирани от главния свещеник в Бостън, а неговите есета били публикувани като памфлети, които станали много известни. Ингрид скочи развълнувано.
	— Знаеш ли, те са били като евтини бестселъри подобно на днешните книжки и брошури в Интернет за отвъдния свят, извънземен живот или паранормалните явления.
	Мат си свиркаше една тема от песен на „Досиетата Х“.
	Ингрид се засмя, след това продължи.
	— Това, което трябва да знаеш за тези есета, е, че те са били написани нарочно, за да подклаждат слуховете за свръхестествената сила на дявола.
	Тя продължи да обяснява какво точно има предвид.
	Долу-горе по това време в последните десетилетия на XVII век лидерите на колониалното общество — както църковни, така и политически — са работили заедно. Техният страх от нарастващия комерсиализъм, напредъка на научната мисъл и индивидуализма у хората бил голям, а това противоречало на Пуританските идеали. Те вярвали, че тези индивиди са причина за упадъка на морала в обществото.
	Ингрид обобщи:
	— Тези памфлети са имали за цел да покажат на хората какво би се случило, ако дяволът на новото, модерно мислене бъде допуснат до къщите им.
	Мат отново беше затворил очи и тя за миг почувства, че сухото й академично говорене може да го е приспало. Но внезапно очите му се отвориха, ярки и съсредоточени.
	— Значи, ти казваш, че всички тези неща са били организирани, за да се държи обществото в правилната насока?
	Ингрид се засмя.
	— Знаех си, че съм си хванала умен мъж!
	Мат се усмихна и протегна ръка, за да си поиграе с косата й.
	Но Ингрид не беше свършила. Някой като Преподобния Париш, обясни тя, трябва да е вярвал в цялата тази система и да се е ангажирал с разпространяването на тези памфлети в Бостън. Затова ги е съхранявал и пазел почти като Библии в кабинета си горе.
	— Това е нещото, от което ме побиха тръпки, когато ги събрах на едно място. Описанията на Хукър за една млада жена и странните й припадъци в една къща в покрайнините на Бостън са почти идентични с описанията на свидетели за поведението на Аби и Бети. Не просто почти идентични, а абсолютно същите. Момичетата са използвали същите думи, същите комбинации, фрази, дори цели изречения, за да опишат страданията, през които са преминали, и нещата, които са видели, точно както Хукър ги е описал.
	— Може ли да е просто съвпадение? — попита Мат.
	Ингрид поклати глава.
	— Ако не друго, на тези момичета им е липсвала оригиналност!
	— Така че ти казваш…?
	— Че тези момичета са взели идеята от една книга. От този памфлет.
	— Добре — кимна Мат и седна, — но нали помниш, че това са момичета от селището в Салем през XVII век?
	Ингрид кимна, впечатлена, че Мат е схванал проблема толкова бързо.
	— Зная! И аз се чудех как биха могли да вземат идеята от книгата? Те не са можели да четат! Дори не са можели да напишат имената си на свидетелските си показания. Използвали са Х вместо това. Затова, ето каква теория имам…
	— Задръж за малко, не се предавай още…
	Ингрид погледна към него.
	— Момичетата не са можели да четат! Значи някой им го е прочел! Някой, който е искал те да знаят това или някой, който не е предполагал какво ще направят след това — каза Мат.
	Тя почувства как изтръпва от вълнение.
	— Мат, бих могла да те разцелувам! Разбира се! Някой им е прочел памфлета на Хукър! Но кой?
	Мат се усмихна.
	— Ще мислим по-късно за това — каза той. — Сега, за тази целувка…


>>	Глава 14
>>	Пещера в гората

	Още в ранния следобед Джоана и Норман пристигнаха в пещерата, която се намираше малко по-нагоре от пътеката през скалите. Имаше дървена врата, поставена на входа. Беше отключена и изскърца, когато я отвориха и влязоха.
	Това не беше обикновена пещера. Стените бяха изградени от същия черен камък, както и скалите, но не това си представяше Джоана, когато чу думата пещера. Подовете бяха покрити с балатум, в задната част имаше кухня, а пред тях — диван и стенни шкафове. За тяхно изумление, пещерата беше претърсвана — навсякъде бяха разпилени хартии и документи, компютърът беше съборен на пода, възглавниците — разпердушинени, а пухът от тях беше навсякъде. Хладилникът, както и печката бяха отворени. Беше голяма бъркотия. Тя и Норм размениха разтревожени погледи.
	— Какво се е случило? — попита Джоана. Започнаха да претърсват мястото, викайки Артър по име.
	— Не е тук — извика Норман от кухнята.
	— И тук не е — каза тя от банята. Ваната беше издълбана в скалите.
	Норм заобиколи един тезгях и двамата седнаха в хола.
	— Сега какво? — каза тя през сълзи. Емоциите стигнаха до ръба на отчаянието й, когато осъзна, че Артър беше, може би, единственият шанс да се доближат до Фрея, а той беше изчезнал.
	Норман протегна ръце към нейните. Брат му или беше отвлечен, или беше тръгнал към следващото си скривалище. Някой беше търсил нещо на това място. Каквото и да беше станало, техните очаквания, че Арт ще ги преведе през порталите, се изпариха. Може би всичко това имаше нещо общо с Младите вълци, за които Артър винаги говореше и за услуга, която дължеше на един приятел. Във всички случаи, това беше друга история.
	Джоана погледна към него и той протегна ръка, за да спре сълзите й.
	— Не се отчайвай още, Джо! Има едно последно средство. — Тя знаеше какво щеше да каже той, но се надяваше да не го направи.
	— Оракулът!
	Тя поклати глава. Оракулът беше последното възможно средство.
	Норман настоя.
	— Може това да се окаже единственият начин да спасим дъщеря ни.


>>	Глава 15
>>	Да бориш огъня с огън

	Снегът се топеше по тротоарите на Ню Хейвън. Малката задънена улица беше изпълнена с миризма на листа и трева, примесена с остър мирис на дим. Къщата в края на улицата гореше. Пламъците стигаха до горните прозорци. Някакво момиче на тротоара крещеше, че една от съквартирантките й е останала горе.
	— Зная, че Сейди е вътре. Беше заспала, когато тръгнахме за партито. Моля ви, спасете я!
	Червени, сини и бели отблясъци се разнасяха над къщите. Съседите излизаха по пижами, за да наблюдават. Една група студенти, облечени в тениски, шорти и джапанки коментираха събитието.
	— Мислиш ли, че ако хвърлим тази кутия с бира, ще помогне? — каза един от тях.
	— Защо ще правиш това, пич?
	Още един от тях се изкикоти.
	— Пламъците са божествени, приятел! Господи, чувствам се на върха!
	— Аз също! Мислиш ли, че това се случва наистина? Момичето беше разчорлено, с уплашен поглед и дебело яке, наметнато върху роклята си. Обясняваше, че когато се прибрала от партито, видяла две пожарни, линейка и три полицейски коли на мястото. Пожарните стълби вече бяха вдигнати и няколко огнеборци се бяха изкачили на покрива и правеха отвори. Един от пожарникарите се опитваше да успокои момичето долу, като я съветваше да седне на бордюра, за да не пречи на колегите му, докато медик от бърза помощ я зави с одеяло.
	— Другите ми съквартирантки все още са на партито, но Сейди — тя остана вкъщи. Тя е там вътре! — хлипаше тя пред двамата полицаи, които записваха показанията й.
	Вътре в къщата Фреди си проправяше път през изпълнения с дим коридор нагоре по стълбите. Някъде долу беше екипът му — Големият Дейв, Хънтър и Джени, единствената жена в командата. Заклещеното момиче ги викаше за помощ от една от стаите в задната част, но сега беше замлъкнала.
	Той се намираше в средата на коридора, който му се струваше безкраен. Стаите по пътя му бяха празни, изпълнени с дим и пламъци. И в това общежитие нямаше нито един пожарогасител. Едно огромно дело в съда, мислеше си Фреди. Под маската и апарата можеше да чуе собственото си дишане, което ставаше все по-силно.
	Фреди протегна ръка през огъня покрай стената и се опита да пренасочи пламъците. Те тръгнаха надолу, но след това неочаквано отново избухнаха обратно. Обикновено се подчиняваха на командите му и както музиканти в един оркестър следваха диригентската палка — издигане, снижаване, затихване и спиране. Обаче тази вечер огънят имаше собствено мнение.
	Ако не намереше момичето бързо, бяха в капан. На първо място беше безопасността, а след това спасението. Но той знаеше, че е близо и че трябваше да я намери. Веднага след това щяха да се измъкнат през покрива. Огънят го беше последвал нагоре по стълбите. Той си спомни последния си сън, в който беше заобиколен и погълнат от пламъци и разбра, че сега картината на кошмара се разгръща пред него. Нямаше никаква власт над огъня — беше се превърнал в обикновен огнеборец в средата на неконтролируем пожар в една къща, която щеше да се срути всеки миг. Потта се стичаше по челото и врата му. Фреди чу брадвите на колегите си по покрива.
	Придвижи се по-напред в стаята. Можеше да я почувства и да чуе ударите на сърцето й, или това беше неговото сърце? Килимът избухна в пламъци. Скърцането около него ставаше все по-силно. Насочи фенерчето си и видя една отворена врата, банята и момичето, което се беше свило на кълбо на пода. Нещо силно удари шлема му и падна зад него, разкъсвайки якето му. Горящи отломки! Бързо се придвижи до момичето в банята, а пламъците се въртяха около него. Направи знак с ръка и те се разсеяха за малко, но след това отново се върнаха и разпръснаха наоколо, като преграждаха пътя му. Не можеше да ги спре. Огънят не му обръщаше никакво внимание.
	По дяволите! Знаеше, че силата на магията в него отслабва, но не мислеше, че е толкова зле! Трябваше да спаси момичето и да успее да излезе оттук. Тръгна напред, но пламъците настъпваха към него. Издиша настрани. Пламъците също издишаха и го хвърлиха на пода доста професионално. Сякаш огнена ръка го сграбчи за врата. Маската му падна и Фреди издиша в горящите пламъци. „Това беше“ — помисли си той.
	През съзнанието му минаваха различни образи. Спомни си първия път, когато наистина срещна Герт — денят, в който Хили скъса с него. Видя я как танцува под уличните лампи, а русата й коса се разпиляваше от вятъра и отразяваше светлината. Спомни си и начина, по който му се усмихваше, когато се обръщаше към него.
	Огънят обхвана шията му, докато пламъците изсмукваха въздуха от дробовете му. Досега той не беше умирал, за разлика от другите богове, които умираха и отново се връщаха, защото беше хванат в капан през почти целия си живот в Необятното. Чудеше се дали трябва да се страхува. И като богове, разбира се, винаги се връщаха обратно, но това означаваше да каже „Сбогом“ на този живот. Сбогом на Герт засега и на това, дали изобщо ще да я намери отново. В следващия момент някой го буташе, обръщаше тялото му, викаше името му и го пръскаше с пяна.
	Огънят беше изчезнал и силата му се разсейваше. Джени коленичи до него.
	— Големият Дейв го откри — каза тя. — Всичко е наред, Фреди. Добре си. Сега ще те измъкнем от тук.
	Фреди се събуди от приглушени звуци — електронна сигнализация, шепоти, писукане, дишане. Той примигна, когато отвори очи, и видя, че се взира в един бледорозов таван. Всичко беше размазано и неясно пред очите му, а флуоресцентното осветление беше твърде силно. Чувстваше тялото си като мъртво и толкова тежко на болничното легло. Обърна главата си настрани и видя Герт, която се взираше в него с толкова много нежност. Тя беше тук.
	— Буден си — прошепна тя, като стана от стола си. Приближи и докосна челото му, наведе се и нежно го целуна.
	Гърлото му беше пресъхнало и трудно можеше да каже дори дума.
	— Герт? — успя да прошепне — Момичето… добре ли е?
	— Да, тя е добре. Ти си я спасил. Те дори нямаше да знаят, че тя е там, ако не си бил ти!
	Герт се усмихна с любов и донесе чаша вода, като намокри изранените му устни и му помогна да се изправи, за да може да отпие.
	— Толкова се изплаших, когато чух какво се е случило. Казаха ми, че една греда е паднала върху теб и те е съборила на земята! Какво стана — дали е заради това, че не можем да направим нищо повече?
	Фреди кимна. Цялото тяло го болеше и вратът го стягаше ужасно. Всички вън от магията. Герт също го чувстваше така. Не говориха за това много, но то беше там — бавната трансформация към смъртността. Какво означаваше това?
	— Съжалявам за Джудит — каза той. — Тя не заслужаваше това.
	— Грешката не е твоя. Елфите си признаха — каза тя и лека усмивка заигра по устните й. — Но все пак беше забавно… — и се разсмя.
	— Обичам те! — засмя се и той.
	— Обичам те толкова много! — примигна Герт и сълзите се стичаха по лицето й, докато целуваше раните му. — Мислех, че съм те загубила!
	— Никога! — каза Фреди.
	Когато се върнаха в апартамента, откриха, че разполагат с доста свободно пространство. Елфите не се виждаха наоколо.
	Фреди легна на леглото, а тя — върху него. Буйната й коса се разпиля върху гърдите му, докато нежно целуваше раните му. Устните й бяха като балсам. Той протегна ръката си и откопча сутиена й с едно движение.
	— Ти си такъв професионалист! — каза Герт закачливо.
	Той се усмихна, когато двамата се задвижиха. Тя беше отгоре и Фреди се чувстваше по-жив от всякога. Животът беше толкова хубав, след като Герт се завърна при него.


>>	Глава 16
>>	Идеалното семейство

	Маги беше при Мат за уикенда. Въпреки че Ингрид смяташе да му каже, че е заета, тя таеше една малка скрита надежда, че той ще й се обади, ще я изненада или ще я помоли да направят нещо импровизирано заедно. Истината беше, че Ингрид се чувстваше самотна. Проучванията й бяха в застой: докато се взираше и търсеше евентуалния източник на истерия, имаше още толкова много неща, които не знаеше. Защо? Защо го бяха направили момичетата? Защо те внезапно бяха започнали да сочат с пръст и да казват за всички свои познати, че са вещици?
	Междувременно, Джоана и Норман бяха безследно изчезнали и тя се обади на Фреди, за да го попита дали той и Герт не биха искали да прекарат уикенда с нея вкъщи, на Лонг Айлънд. Дори можеха да доведат и елфите, но се оказа, че всички са заети. Ингрид ги беше посетила след инцидента с Фреди и се почувства облекчена, когато видя, че брат й се оправя бързо. Той много й липсваше, но доколкото разбра, той и Герт прекарваха нещо като втори меден месец.
	Тя се обади на своя добър приятел Хъдсън, но той беше в града със Скот. Това беше странно, защото в петък, след като затвориха библиотеката, Хъдсън беше споменал, че ще бъде в Норт Хейвън през целия уикенд, затрупан с работа по доктората си по Романски езици в Харвард. Ингрид му беше помогнала да избере няколко книги по темата. От колко години работеха върху дисертацията му? Може би осем? Нищо чудно, помисли си Ингрид, ако той бягаше в града под предлог, че отива на пазар, а всъщност се срещаше с приятеля си!
	Гордостта не й позволяваше да се обади на Мат и да му каже, че е свободна. Беше събота на обяд. Очертаваше се дълъг и самотен уикенд! На кого още можеше да се обади? Табита? Но си спомни, че Таби и Чад бяха отишли на Бахамските острови, за да отпразнуват бебето.
	Потисната, Ингрид отиде в кухнята, за да си направи сандвич. И понеже майка й я нямаше, хладилникът се оказа почти празен. Кисело мляко с изтекъл срок на годност, омекнали моркови, остаряла китайска храна. Уф! Част от гения на Фрея беше да приготвя хубава вечеря от остатъците в хладилника. Ингрид копнееше да чуе отново смеха на сестра си, докато е в кухнята, сътворявайки някое от своите вкусни магически ястия, докато двете говорят за всичко, каквото им дойде на ум.
	Трябваше да се махне от тази мрачна и тиха къща. Ще си вземе нещо от близкото кафене и ще си купи вестник, за да види какви са последните новини. Толкова беше отегчена от проучването си за събитията през XVII век, че нямаше никаква идея какво се случва напоследък. Табита беше ужасена, когато се оказа, че Ингрид не знае, че актьорът, който играе ролята на младия денди в шоуто „Уилямсбърг“ е загинал при самолетна катастрофа миналата седмица с един от тези малки четириместни самолети.
	Оказа се, че Ингрид дори не беше чувала за това шоу.
	Небето все още беше чисто и синьо, въпреки че започваха да се струпват облаци. Беше студено, но бризът носеше полъха на море и все още имаше няколко зимни туристи наоколо, които се радваха на по-ниските цени и на възможността лесно да намерят пътя до малкия град. Когато Ингрид пристигна в кафенето на Джепето в края на парка, всички маси отвън и отопляемия вътрешен двор бяха заети. Сервитьорката дойде при нея и попита за колко хора да осигури маса. Ингрид сведе поглед и засрамено промърмори, че е сама.
	Момичето се усмихна така, сякаш му стана жал за нея.
	— Страхотно! — отвърна то и я огледа. — Ще видя какво мога да направя — и се завъртя на пети.
	Ингрид стоеше с чанта през рамо и вестник в ръка. Повдигна слънчевите си очила върху главата си и огледа масите. Някой махаше. Мат! Тя трепна. Той седеше на една от масите с Маги и зашеметяваща брюнетка с тъмни слънчеви очила. Коя беше тази жена, която се навеждаше към него и шепнеше нещо в ухото му. Беше твърде интимно според нея. Маги погледна нагоре и като видя Ингрид, също започна да й маха с ръце.
	— Тук! — извика момичето.
	Ингрид нямаше друг избор, освен да се отправи към тях.
	— Здравей! — каза Мат — Какво правиш тук? Мислех, че си заета през целия уикенд.
	— Да, заета съм, но… Имах нужда от малко почивка и да хапна нещо. И после я подхващам отново — излъга тя, като потупа кока си, за да се увери, че е на мястото си.
	Жената свали очилата си и се взря в Ингрид, като се усмихна. Нещо в нея напомняше за елегантността на италианска филмова звезда като София Лорен или Клаудия Кардинале. И беше пълна противоположност на Ингрид — с голям бюст, тяло с формата на пясъчен часовник, тъмнокоса и чувствена. Мат беше сравнил Ингрид с Грейс Кели, но пред тази страхотна жена тя се почувства бледа, слаба и опърпана.
	Маги се взря в Ингрид с големите си любопитни очи.
	— Ела, седни при нас!
	Ингрид се почувства объркана, а жената хвана лакътя на Мат, като го погледна.
	— Матю! — каза тя меко. Явно между тях имаше някаква близост.
	Земята, която се беше разклатила, когато ги видя, сега направо се срина под краката й. Пулсът й се ускори.
	Мат се чувстваше малко неудобно, когато ги запознаваше.
	— Ингрид, това е Мариза Валдес, майката на Маги! Мариза, това е Ингрид!
	— Да, разбира се — усмихна се Мариза. — Маргарита толкова много говори за Вас!
	„О, да! Разбира се!“ — помисли си Ингрид. Тя напълно беше забравила, че в картината има и майка. Ингрид си отбеляза, че Мариза нарече Мат с пълното му име (Матю, което звучеше някак си секси), а Маги — Маргарита. Беше ли сгрешила тя, когато я наричаше Маги? Но и Мат й казваше Маги. Жената протегна ръка и Ингрид се здрависа с нея.
	— Приятно ми е! — каза Ингрид с широка усмивка.
	Сервитьорката се появи, за да настани една двойка на масата зад тях, която вече беше почистила.
	— Мари! — извика жената, която се настаняваше.
	— Ровена! — извика също Мариза.
	Ровена и Мариза започнаха взаимно да се ласкаят колко страхотно изглежда всяка една от тях. Ингрид погледна към Мат, но той само завъртя очи. Отмести се, за да може тя да седне до него. Маги продължи да се усмихва умолително. Цялата ситуация ставаше все по-неловка.
	Ровена Томас.
	Тя беше една от клиентките на Ингрид преди време, когато даваше консултантски услуги в задната част на библиотеката. Не беше виждала Ровена от известно време. Малко след като Фрея изчезна, Ингрид преустанови тези вещерски часове, както остроумно ги беше нарекъл Хъдсън, защото беше скептик относно нейните „омагьосващи способности“. Въпреки съмненията му, симпатията й към него не намаляваше, но беше принудена да признае, че нейният смъртен приятел беше прав. Магията й беше станала неефективна, а тя беше започнала да се чувства като лъжкиня. Сега офисът й беше заключен по обяд с една бележка на вратата, че услугите й ще бъдат възобновени отново на по-късна дата. Ингрид беше направила талисман на Ровена за проблемите с бъбреците на майка й. Освен това обаче, й беше направила и няколко магически възелчета за любов. Ровена беше отчаяна, че не може да се влюби.
	А сега, за ужас на ужасите, Ингрид ставаше свидетел на любовната среща на Ровена и Блейк Аланд, хлъзгавият предприемач, който се беше опитал да разруши библиотеката и който Ингрид успя да спре; и същият, чиито ухажвания отблъсна. Това беше доказателство, че любовните възли не бяха свършили никаква работа и не са направили никаква услуга на Ровена. Тя и Блейк си размениха хладни кимвания.
	— Ингрид! — извика Ровена — О, боже мой! Мари, ти трябва да се видиш с Ингрид! Тя е изумителна! Много ми помогна. Намерих Блейк! Може би тя може да направи някакъв възел, така че ти и Мат най-после да се съберете. — Тя се обърна към Ингрид и смеейки се, обясни: — Ние, двете отидохме в Но-Ха Хай заедно. Тези двамата са влюбени завинаги! Просто не искат да го признаят!
	Ингрид погледна от Мат към Мариза, които заедно наведоха глави. Мат клатеше своята. Почувства се така, все едно ги беше хванала на местопрестъплението.
	— Иска ми се накрая наистина да се съберат! — продължи Ровена. — Може би някой от твоите магически възли от коси ще свърши работа? Как мислиш, Ингрид?
	— Със сигурност — каза тя и се усмихна тъжно. _Възелче от коса!_ Звучеше отвратително! Като нещо, което си намерил във ваната в банята. Тя изобщо не се чувстваше добре. Може би Мариза и Мат трябваше да се оженят. Мариза, Матю, Маргарита — имената им започваха с „М“. Мариза беше красива и екзотична, дори изглеждаше доста приветлива и мила. Те бяха семейство. Едно дете трябваше да бъде с истинските си майка и баща, нали така?
	Ровена най-накрая си тръгна и се присъедини към Блейк, който я гледаше с потиснат вид.
	Мат сграбчи ръката на Ингрид и каза:
	— Ела и седни до мен! Мари тъкмо показваше някои училищни снимки на Маги от телефона си. Седни!
	— Дори още не сме поръчали — добави Маги.
	Ингрид беше толкова объркана, че дори не чуваше какво й говорят. Осъзнаваше само, че мястото й не беше тук. Маги вече имаше майка. Мат може би трябваше да бъде с бившата си приятелка. Те изглеждаха прекрасно заедно и бяха семейство. Това, което тя трябваше да направи е да ги остави на мира. Погледна към Мат и си спомни лицето му от предишната нощ, докато лежеше на леглото му, а телата им бяха притиснати едно до друго и само дрехите ги разделяха, полузатворените му очи и погледът му, изпълнен с глад и желание.
	Не! Тя трябваше да се поклони, да се оттегли и да ги остави сами, за да могат двамата отново да намерят път един към друг. Беше твърде очевидно, че тя беше в ролята на третия излишен — всъщност, това беше много по-зле, отколкото да бъдеш четвъртия, например. Ингрид беше много неща — вещица, богиня, сестра, приятелка, но никога нямаше да разбие едно семейство. Затова стана, извини се бързо, като каза, че има много работа, която трябва да свърши, и остави тримата насаме.


>>	Глава 17
>>	От устата на младенците

	Жълтото такси ги остави извън Трибека на една тясна павирана улица пред някакъв голям склад. Те погледнаха нагоре към бялата фасада на сградата. Беше построена в средата на 1800 година в италиански стил. Отвън изглеждаше много красива, но основното й предназначение беше да се складират и съхраняват стоките, които пристигаха от пристанището на Ню Йорк. Пет високи етажа с огромни светещи прозорци, отделени с богато украсени колони. В горната й част се издигаха големи корнизи, боядисани в сиво-синьо.
	Джоана сложи ръце на кръста си. Под палтото беше облечена с прилепнала червена рокля, която именно Норм й помогна да избере. Той обожаваше този цвят, защото отиваше на сребристите й коси.
	— Честно, виждам по-скоро една съборетина, отколкото някаква представителна сграда.
	— Знаеш какъв е той! — каза Норман.
	Вратата, медна крепост, покрита със зелена патина, не помръдна, когато Джоана разклати дръжката й. Норман откри звънец вдясно и натисна черното копче.
	— Сканирайте! — чу се женски глас от домофона.
	— Извинете? — каза Норман.
	От домофона последва нетърпелива въздишка.
	Джоана мина зад Норм, говорейки към стената.
	— Тук сме, за да видим оракула.
	— Зная — продължи високомерният глас. — Все пак трябва да се сканирате. Използвайте божествените си способности!
	— Пътувахме цял ден. Уморени сме — каза Джоана. Тя беше изтощена от отвратителното отношение в този град.
	— Нямаме никаква идея за какво говорите — каза Норм нетърпеливо.
	Пак се чу пращене от домофона.
	— Виждате ли малкия син стъклен правоъгълник над домофона? — каза тя бавно, все едно говореше на деца. Видяха го. Някой беше изписал с графит и сребрист маркер „Ушите на кучето“.
	— Поставете носа си под него! После сканирайте очите си! Това е вашият пропуск за богове. Ако вие действително сте тези, за които се представяте, вратите ще се отворят.
	И двамата изпълниха инструкциите, без да протестират, и веднага след като ретините им бяха сканирани, голямата медна врата се отвори с прищракване.
	— Вземете асансьора и се качете на последния етаж! — прозвуча същият отегчен глас.
	Вратите на асансьора се отвориха и пред тях се откри една голяма бяла стая с високи тавани и множество колони. Беше рано вечерта и лъчите на слънцето, които падаха над река Хъдсън, се отразяваха в стъклата на прозорците. В центъра на стаята имаше голяма стъклена маса, която приличаше на аквариум. Вътре плуваше една синя риба с тигрова окраска, която се стрелкаше из бълбукащата вода сред пасажи от водорасли. Джоана видя една змиорка, която се измъкваше изпод камъните. На масата бяха оставени таблети, които показваха корици на списания. Бели сфери в модерна форма служеха за кресла. Огромни екрани по стените излъчваха разноцветни видеоклипове и сменящи се цветни картини.
	В края на стаята, пред прозорците, видяха бюрото на фронт-офиса. Изчистен куб със сребрист лаптоп, а до нея — бяла сфера с модерна форма. Висока млада жена в черен блейзър и пола се приближи към тях; черните й обувки с високи токчета тракаха по светещия циментов под. Носеше слушалки, а лъскавата й черна коса беше събрана в кок на главата.
	— Капучино или бутилка вода? — попита тя с механична усмивка.
	— Ние само искаме да видим оракула! — каза Норман и се намръщи.
	— Капучино или бутилка вода? — повтори тя.
	— Ще вземем вода — каза Норман.
	— Седнете, моля! — тя протегна ръка като професионална стюардеса към аквариума. — Можете да използвате някой от таблетите. Той скоро ще говори с вас. — Завъртя се на токчетата си и тръгна към една врата, натисна някакво копче и вратата се отвори с плъзгане.
	Норман седна.
	— Отвратително! — отбеляза той.
	Джоана също седна, намери телефона си и го погледна.
	— Напомни ми да се обадя на Ингрид, когато всичко това свърши.
	Секретарката се върна, носейки поднос с две големи бутилки от синьо стъкло. Тя говореше в слушалките си, докато вървеше към тях.
	— Елате с мен, моля!
	Джоана и Норм я последваха до една стоманена врата. Тя отново натисна бутон и плъзгащата се врата се отвори.
	— Моля, настанете се удобно — инструктира ги тя.
	Вратата зад тях се затвори.
	— Къде е оракулът? — попита Джоана.
	Вратата беше точно толкова голяма, колкото и предишната. По стените имаше същите цветни въртящи се видеоклипове, но нямаше нищо друго, освен един голям куб в центъра на стаята. Върху него имаше отворен лаптоп. Норман обърна главата натам и те тръгнаха към куба. Имаше обаждане и Норман натисна „Отговори“. Видеото показваше едно празно легло с чаршафи и възглавници от „Междузвездни войни“, а от тонколоните се чуваше силна хевиметъл музика.
	Оракулът изведнъж се появи на екрана, облягайки се на купчината възглавници, като гризеше бурито в сребриста опаковка. Главата му беше обръсната, но по брадата му се виждаха наболи малки черни косъмчета. Беше прекалено млад, за да се бръсне. Може би беше на 15 или 16 години. Имаше татуировка на врата и носеше обикновена бяла тениска и дънки.
	— Джо, Норм! Как вървят нещата в къщи? — каза той.
	— Може ли да намалите малко музиката? Почти не Ви чуваме! — каза Джоана.
	— О, разбира се. — Той отхапа отново от буритото, след това започна да търси нещо в леглото. Намери дистанционното и започна да натиска копчетата. Музиката спря.
	— Благодаря! — каза Норм леко намръщено.
	Джоана го избута настрани. Започна да говори по лаптопа и забеляза колко уморена изглежда на екрана.
	— Не знам дали сте чули, но Фрея е хваната в XVII век, а ние искаме да я върнем обратно. Мислим, че тя се намира в Салем, и то в много опасно време. Миналият път… Добре де. Вие знаете какво стана…
	— Зная, зная — каза оракулът. — Тя не е единствената, която е хваната в капана и не може да премине през порталите на времето. Всичко се е объркало! Има много места, през които магията изчезва и тук няма достатъчно. Изглежда, че тя се концентрира в други времеви отрязъци — Салем през XVII век е осветен като за Коледа. Поради някаква причина там се събират тонове енергия и магия. Но засега — и той отхапа още веднъж от своето бурито, така че трябваше да сдъвче и преглътне храната, преди отново да заговори и Джоана и Норман бяха принудени да чакат — времето се забавя. Нещо съмнително и странно се случва около тези Млади вълци, Падналите и Подземния свят. Той е хвърлен в хаос. Аз мога да отида там, но не мога да взема и вас със себе си, затова ще си говорим по този начин.
	— Добре — каза Джоана — но какво означава това за нас? Не може просто да седим и да чакаме.
	Норм заобиколи Джоана и сложи ръце на раменете й. Трябваше да я успокои. Оракулът беше в едно от своите весели настроения, но бързо можеше да изпадне в унило и мрачно състояние като всеки тийнейджър и по всяко време да си направи шега с тях.
	— Тя просто се опитва да каже, че ние ще сме тук, ако имате нужда от нас — каза Норм.
	Оракулът се засмя.
	— О, забравих! В това променено време, ако нещо се случи с тази ваша дръзка и гореща дъщеря, когато се е върнала назад, то това ще бъде завинаги. Времето е толкова свито, че дори нашето безсмъртие е под въпрос. Ако някой умре, докато цари този хаос, край с него. Никога повече няма да се завърне в средния свят. — Той се наведе над леглото и за миг изчезна от екрана, после внезапно пак се появи, като отпиваше от една чаша със сода. — Обречени са да останат в Подземния свят завинаги и така нататък.
	Джоана зяпна. Оракулът току-що каза, че ако Фрея бъде обесена, след като вече е била обесена един път по време на съдебните процеси в Салем, този път нямаше да може да се върне. Никога. Всичко си идваше на мястото.
	Това приличаше на доста сложен и добре разработен план, за да бъде убита Фрея.
	Оракулът трябваше да е видял отчаянието в очите им, затова се наведе напред и каза:
	— Но вие сте късметлии, защото има нещо, което бихте могли да направите…
	Джоана и Норм се приближиха по-близо до екрана.


>>	Глава 18
>>	Изчезналата любима

	Беше сравнително спокоен ден в пожарната — всички бяха шумни и весели. Без да мислят за нещастия или лош късмет, огнеборците изпълняваха рутинните си ежедневни задължения — миеха прозорците, чистеха стените, метяха пода. Фреди се наслаждаваше на духа на колегите си, но в същото време харесваше дисциплината, която те внасяха в живота му. Беше прекрасно да работи в добре организиран екип. Всички бяха като идеално смазани елементи от една машина. Проверяваха всеки детайл — лостовете, двигателите, инструментите, екипировката: якетата и панталоните, ръкавиците, ботушите, апаратите за дишане и стационарните пожарогасители. Фреди описваше в рапорт повредения и нефункциониращ лост. Следваше проверка на оборудването и наличието на медикаменти за оказване на спешна медицинска помощ. След това имаше тренировка. Когато стана вре ме за обедна почивка, Фреди намери колегите си — Големия Дейв, Джени и Хънтър.
	Той беше в отлично настроение. Нещата с Герт бяха спокойни след инцидента с него. С приятелите си все още се връщаха и анализираха събитията от последния голям пожар. Това беше обичайният разговор между тях по време на обяда. Спасената колежанка, Сейди, беше жива и се чувстваше добре.
	— Какво се случи, човече? Ти обикновено си нашият лидер — попита Големият Дейв.
	— Може да се случи на всеки в някакъв момент. Дори и на тези, които си шепнат с пламъците — каза Джени дълбокомислено.
	Фреди отпи от пепсито си и се усмихна накриво, повдигайки рамене.
	Джени му намигна и за секунда му мина през ума, че тя може би го харесва много повече от колега огнеборец. Сега, като се замисли, тя изглеждаше сладка с тези лунички и големи сини очи. Но за какво си мислеше той? Обичаше Герт. Нещата вкъщи бяха прекрасни.
	— Ти се излекува доста бързо — отбеляза Хънтър, като се пресегна през масата, за да посочи белега от изгаряне на врата на Фреди. Рошавият ирландски младеж подсвирна и беше впечатлен. — Изглежда много добре, приятелю!
	Раните от изгаряния при Фреди бяха зараснали много по-бързо отколкото при останалите смъртни, въпреки че би трябвало при него лечението да е мигновено.
	След обяда получиха обаждане от лейтенанта, което се оказа доста незначително. Възрастен мъж слизал по стълбите в апартамента си и без да иска натиснал пожарната аларма. Той беше добре и ги изгони с цветисти епитети.
	Работата приключи в пет и половина и Фреди отиде в гимнастическия салон, за да направи няколко обиколки в закрития басейн Олимпикс. Хрумна му, че плуването ще излекува белите му дробове, които бяха засегнати от пожара и оттогава се възстановяваха доста бавно. Свикна да ходи на басейна рано вечер и се пристрасти към това. Огънят и водата бяха любимите му елементи — неговите елементи като бог Фрир, — но сега огънят го беше предал. Ако способностите му намаляваха, трябваше да компенсира това по някакъв начин. Мислеше си как те бавно се превръщаха в смъртни и прие този факт. Той и Герт биха могли да живеят щастливо винаги, дори и когато остареят. Не беше толкова зле. Те се обичаха. Когато Фрея се върнеше, а той не се съмняваше в това, животът отново щеше да стане нормален. Беше се обадил на по-голямата си сестра Ингрид предишния ден и тя звучеше ужасно тъжна.
	Всички бяха стигнали до ръба на отчаянието след изчезването на Фрея.
	Бледата вечерна светлина се промъкваше през прозорците и се отразяваше в басейна. Фреди обожаваше мириса на хлор и влагата във въздуха, шумът от плуващите в другите коридори момчета, ехото от гласовете им и дори свирката на спасителя, която се чуваше от време на време.
	Гмурна се, разсичайки с тялото си като с нож тюркоазената вода. Плуваше кроул и влезе в ритъм — плясък, тишина, дишане. Движенията му бяха изчистени. Когато стигна до края на басейна, се превъртя и притисна краката си към стената. След това се гмурна под водата като ракета. Тялото му беше бързо и подвижно благодарение на тези ежедневни тренировки и честия секс с Герт, който правеха винаги, когато и където можеха: в пералнята, точно срещу въртящите се сушилни и столовете за сгъване на дрехи, в колата късно през нощта, а един път и в килера на кампуса между метлите, в почивката между лекциите й. Плясък, тишина, дишане; плясък, тишина, дишане…
	Когато силите му свършиха се изкачи по стълбичката на басейна, за да излезе. Задъхан, махна очилата си и избърса челото си. Отметна назад мократа си коса и изтръска водата от ушите си. Наведе се напред с ръце върху бедрата. Белите дробове все още го наболяваха, но се чувстваше по-добре.
	Усещаше погледите на останалите мъже и жени в басейна, докато вървеше към шкафчето си, облечен в морскосинята си тениска „Спидо“. Добре, нека гледат. Още повече че той изглеждаше добре и го знаеше.
	Усещаше приятната болка в мускулите си, докато изкачваше трите етажа до апартамента. Отключи вратата и я остави отворена. Любимото му прасенце се втурна към него толкова бързо, колкото му позволяваха малките крачета.
	— Ей, момчета! Татко се върна! — извика Фреди.
	Нямаше никакъв отговор.
	Той погали любимеца си.
	— Здравей, Бъстър, Мистър Златна Четина! Къде са всички?
	Извика отново:
	— Здравейте!
	Нищо.
	Провери в спалнята с Бъстър по петите. Леглото беше оправено, но Герт не беше там, седяща и зарита в купчини книги, както обичайно я заварваше всяка вечер. Беше почти седем. Обикновено по това време тя беше тук, четеше и го молеше да поръча тайландска пица от Китайския ресторант. Може би се беше забавила в библиотеката. Провери стаята на елфите. Леглата им не бяха оправени, всичко беше в хаос и мръсотия и нямаше никого. Дали всички бяха на кино или нещо подобно? Без него? Тъжна мисъл. Новата комедия „Небесни ботуши“ беше излязла наскоро по екраните и всички елфи говореха за нея напоследък. Той им беше обещал да ги заведе да я гледат заедно. Фреди наистина беше пораснал, откакто те бяха около него. Колкото и да не искаше да признае пред Герт, те запълваха една голяма празнина в душата му. Имаше нещо страхотно в мисълта да бъде баща, така да се каже. Напоследък тази мисъл често се появяваше в съзнанието му и само изчакваше подходящия момент, за да я сподели с Герт. Фреди искаше да бъде баща и вярваше, че е готов за това. Те бяха женени. Не беше ли именно това целта на брака?
	Влезе в кухнята, за да си направи сандвич. Смяташе да го изяде до прозореца, за да наблюдава и чака семейството му да се появи. Можеше отново да вечеря с тях, ако не бяха яли. Беше гладен. Докато вървеше към хладилника, забеляза нещо, което беше пропуснал. На масата, в стил петдесетте, видя бележка. Разпозна бледия химикал на Герт с инициалите й „ГЛ“ и сърцето му падна като слънце, което изведнъж започва рязко да залязва на хоризонта.
C>
	„Фреди, съжалявам! Зная, че е малко неочаквано и последните няколко седмици бяха чудесни, но точно сега имам нужда от повече лично пространство. Наистина искам да си взема изпитите, без някой да ме разсейва. Имам още само един семестър до дипломирането и трябва да се концентрирам. Отивам да живея при приятели, които също учат. Надявам се да ме чакаш. Моля!?
@	Г“
C$
	Кои, по дяволите, бяха тези приятели? Джудит? Тази претенциозна кучка с мустаци, брада и каквото и да е там. Той още веднъж прочете бележката. Точно когато си мислеше, че всичко върви добре, Герт го прекрати. Какво не беше наред с нея? Тя беше толкова мила и любвеобилна, откакто стана инцидентът, а той дори й помагаше с ученето и я препитваше по материала след някое бурно изживяване вкъщи.
	Какво имаше предвид под „разсейване“? Сексът ли беше? Или той? За трети път прочете бележката и почти не можеше да повярва на това, което чете. Очакваше всеки момент Герт да скочи върху него и всичко това да се окаже една голяма шега. Но явно не беше.
	Почти не виждаше нищо. Събори нещата от масата на земята, разярен на самия себе си и на нея. Беше повярвал, че са се върнали заедно на пътеката. Че той се беше върнал. Брак. Деца. Дом. Моногамия.
	Тогава видя виолетовата картичка с усмихнато лице, залепена под тази на Герт:
C>
	„Почувствай аромата. По нашия път да върнем тризъбеца. До скоро. Моля, напълни хладилника за нашето завръщане.“
C$


	_Бяхме отишли в дома на енорийския свещеник с Мистър Пътнам. Трябваше да стоим в кръг около салона на пастора и да се молим за момичетата. Навън беше станало тъмно. Аби и Бети бяха доста спокойни, защото вече се бяха изтощили. Те винаги се успокояваха вечер, когато станеше време за вечеря и след това за сън. Бети седна на пода, а фустите й падаха около разкривените й крайници. Тя се лигавеше, докато се взираше надолу към тях, а главата й се клатеше като на кукла на конци. Междувременно Абигейл се влачеше около четиримата и хленчеше._
	_— Кой ви причини това зло? — попита преподобният Париш._
	_— Кажете ни! Кой ви стори това? — крещеше мистър Пътнам._
	_— Кажете ни? Коя беше вещицата?_
	_Колкото повече ги притискаха, толкова по-раздразнителни ставаха момичетата._
	_Аби се изправи и хукна из стаята._
	_— Желая, желая, желая! — шепнеше тя и пляскаше с ръце, докато Бети се пльосваше на пода като риба._
	_Аби спря при камината и хвърли една голяма цепеница в стаята, след това се опита да се измъкне през комина, както го беше правила много пъти досега, но мисис Ингерсол, собственичката на таверната, я хвана и я дръпна назад. Най-накрая Аби се успокои, падна на земята и се сви на кълбо, криейки се под полите си._
	_— Кажи ни! Кажи ни! — настояваха мъжете с все по-гневни гласове, а лицата им бяха почервенели от ярост._
	_— Тя няма да ми позволи да кажа! — изкрещя Аби, като държеше ръцете си около врата, сякаш някой я душеше._
	_Бети допълни:_
	_— Тя ме измъчва, но аз няма да се подпиша в книгата й!_
	_— Кой е това? Кой ви кара да правите това? Кой ви кара да се подпишете в книгата на дявола, бедно дете? — попита преподобният Париш._
	_Аби седна и широко отвори очи, взирайки се. Бети направи същото._
	_— Не я ли виждате? — попита Аби, сочейки с пръст. — Защото тя стои там!_
	_Всички се обърнаха към мен._
	_Фрея Бошан, март 1692 г._


>	Салем
>	Май 1691 г.


>>	Глава 19
>>	Работникът чудо

	Никога не липсваше работа в имението на Пътнам. Един ден в началото на юни птиците чуруликаха в клоните на дърветата, а буболечките издаваха пронизителни звуци и подскачаха, докато Мърси и Фрея крачеха по тревистата пътека, подпрели кошниците си на хълбок. Пристигнаха на картофеното поле и се вгледаха в безкрайно дългите редове, които всяваха страх. Вече ставаше горещо. Томас Пътнам им беше дал задача да се справят с цялото поле.
	— По-голямо е, отколкото си мислех — отбеляза Фрея.
	— Да, наистина, но познаваш мистър Пътнам… — Мърси духна един кичур коса, който беше паднал над лицето й.
	Всяко от момичетата си взе по един ред. Коленичиха в мръсотията и започнаха да вадят картофите с лопати. За около час работиха в тишина, като се стараеха да изкарат колкото се може повече картофи. Фрея попи потта от лицето и врата си. Със скоростта, с която се движеха, никога нямаше да успеят да се справят с цялото поле до края на деня. Може би можеха да успеят с една трета от него, и то ако имаха късмет. Тук имаше къпини, узрели и готови за бране. Които трябваше да се превърнат в консерви, без да включваме домакинската работа.
	— Гърбът ми се схвана — каза Мърси, сложи ръцете си назад и изпъчи гърдите си.
	— Ще стоим тук доста дълго — каза Фрея и присви очи.
	— Мистър Пътнам трябва да е луд, ако си мисли, че можем да свършим всичко това за един ден.
	Мърси хвърли отново поглед към приятелката си.
	— Какво има? — попита Фрея.
	— Не ти ли се струва понякога странно всичко това? Винаги се усмихваш, Фрея.
	Фрея осъзна, че наистина се усмихва и се почувства неловко.
	— Защо, имам достатъчно поводи да се чувствам щастлива. Например, имам теб.
	Тя сложи два картофа в кошницата си и се усмихна.
	Мърси поклати глава. Когато кошниците им се напълниха, те ги занесоха в края на реда и ги изпразниха в един голям сандък. През нощта щеше да мине фургон, за да ги прибере във фермата. Мърси се отпусна на колене, придвижвайки се надолу по реда.
	— Работя упорито, откакто се помня — още от малка! — тя сложи ръка на гърдите си.
	— Ей толкова малка? — засмя се Фрея.
	— Излязох от утробата на майка си, работейки, сестро! — Тя се намръщи, стоейки с кошница на хълбоците си. — Горката ми майка, Господи, успокой душата й! Не ме вкарвай в грях. Благодарна съм за тази работа и на семейство Пътнам, и за това, че вървя по правилните пътеки на Господ, но от време на време се уморявам. Тялото ме боли, а изгорената ми ръка ме тормози от време на време. — На лицето й се изписа измъчена физиономия и тя разклати глава. След това се върна към работата, мълчалива и замислена.
	Те имаха своите различия, но Фрея беше силно загрижена за Мърси. Винаги, когато слагаше ръка на раменете й, можеше да почувства огромното й страдание. Чувстваше безпомощността на момичето, което се криеше винаги, когато наоколо се случваше нещо агресивно. Виждаше раните по кожата на ръката й, които приличаха на обелен плод. Чувстваше цялата паника и усещането за вина на едно момиче, което беше успяло да се спаси от пожар, в който беше загинало цялото му семейство. Фрея искаше да може да приготви едно магическо питие на забравата за приятелката си, за да не си спомня миналото, но не знаеше такова. Каква ирония, защото тя самата не можеше да възстанови отделните моменти от своето минало.
	Въпреки това имаше едно нещо, което можеше да направи, за да даде на приятелката си временно облекчение. Беше много опасно, но сърцето й се сля с това на прислужницата. Не можеше да понесе повече. Щеше да бъде една от техните тайни, реши тя.
	Тя притисна ръце към бедрата си и остана неподвижна. Изчисти остатъците от прах и протегна ръката си към нея.
	— Ела, мила! Искам да ти покажа нещо.
	Мърси погледна към предложената й ръка.
	— Нямаме много време да се разсейваме, сестро.
	— Направи каквото ти казвам! — нежно настоя Фрея.
	— Какво толкова можеш да ми покажеш в едно голо поле? Да не си намерила злато? — разсмя се Мърси, но видя ръката на Фрея и я пое.
	— Трябва да ми обещаеш, че няма да казваш на никого!
	— Защо изглеждаш толкова мрачна? — подсмихна се Мърси.
	Фрея я потупа по рамото.
	— Няма от какво да се страхуваш.
	— О, познаваш ме! Виждала съм всичко. Нищо повече не може да ме уплаши.
	Фрея заведе приятелката си до края на полето, където клоните на дърветата можеха да ги скрият от любопитни погледи. Увери се, че наблизо няма никого. Първо трябваше да създаде прикритие за двете. Тя промърмори думите и почувства как силата и електричеството изпълват въздуха. Чувство на еуфория се разнесе около нея и цялото й тяло потръпна.
	Вятърът свистеше около тях през дърветата и вдигаше прах във въздуха. Беше като че ли стотици невидими ръце са се захванали за работа. Картофите се вдигнаха във въздуха и пълнеха кошниците, след това се прехвърляха в сандъците, които вече преливаха. Времето течеше от един скок към друг. Вятърът спря и прахта се разсея.
	Фрея изтупа ръцете си от мръсотията.
	— Кажи, че това беше много по-лесно! — усмихна се тя към Мърси, която я гледаше с обожание.
	— Не е възможно! — каза тя, останала почти без дъх. Изтича до края на полето, а Фрея беше точно зад нея. Мърси падна на колене, протягайки ръце към един от сандъците.
	— Това е чудо!
	— Да! — каза Фрея.
	Мърси гледаше към Фрея със страхопочитание.
	— Ти си вещица!
	— Няма такова нещо! — каза Фрея.
	— Разбира се, че няма! — усмихна се Мърси.
	След това беше ред на къпините. Беше много по-лесно от това да ги късат от бодливите храсти с разранени до кръв ръце. Те сами падаха в кошниците на момичетата. Пет буркана с мармалад бяха приготвени с едно мигване на очите. Къщата беше идеално почистена, без нито една от тях да си вдигне пръста. След вечеря сложиха децата в леглата и когато цялото семейство се прибра, Мърси и Фрея се оттеглиха в своите въжени легла и започнаха да шепнат помежду си. Мърси се чудеше какво още биха могли да свършат за толкова кратко време с почти никакво усилие от страна на Фрея.
	— Не трябва да се увличаме — предупреди я Фрея. — Ще продължим да вършим нещата по стария начин. Не може да се хващаме в този капан. Сега вече знаеш каква съм аз, Мърси, и знаеш какво се случва с хора като мен. Ще ме обесят, ако узнаят истината. Казват, че това е работа на дявола, но дълбоко в сърцето си съм сигурна, че това не е така.
	— Аз не вярвам на нито дума от това, Фрея. Господ се проявява чрез теб. Той прави чудеса чрез най-добрата ми приятелка. — Тя протегна ръка към Фрея. — Това изморява ли те?
	— Не, напротив! Чувството е великолепно.
	Момичетата замълчаха за малко.
	— Не мога да заспя — каза Мърси.
	— Аз също!
	Фрея искаше да покаже толкова много неща на Мърси.
	Беше прекрасно, че имаше пред кого да се разкрие след толкова дълго мълчание. Внезапно й дойде една идея и тя се обърна към приятелката си, която почти се унасяше в сън.
	— Какво? — изправи се Мърси на възглавниците.
	Босите крака на Фрея стъпиха на пода и леглото й се разлюля, когато се изправи.
	— Има още едно нещо, което искам да ти покажа. Бързо!
	Момичетата излязоха тихо, като внимаваха да не събудят къщата. Боси и само по нощници, с разпуснати коси, те се отправиха към гората, но малко преди това Фрея взе една цепеница от огъня. И полетяха над Салем в синьото небе, обсипано със звезди.


>>	Глава 20
>>	Вдигнете покрива

	Беше време за издигане на покривната конструкция на обора във фермата на Пътнам. Това беше радостно събитие. Почти всички в селището Салем бяха дошли да помагат. Мъжете размахваха чукове. По-късно щяха да издигат платформата. Бяха започнали работа от ранни зори. Всички щяха да се радват да приключат и да имат почивка, за да могат да хапнат, да пийнат и да си поговорят. След като храната беше сервирана и сенките бяха станали по-дълги, селяните спряха работа за почивка. Вероятно сега Фрея можеше да намери Нейт и да се измъкне с него в гората. В главата й още звучаха думите му: „Аз изпитвам дълбоко желание да бъда с вас, да ви опозная.“ Тя потръпна от мисълта, че го познава и се чудеше колко скоро щяха да се оженят.
	В момента тя и Мърси подреждаха масите в редици под сянката на дърветата в края на гората. Там домакините от селището заедно с прислугата щяха да представят своите селски специалитети — печено прасенце, еленско месо с кленов сироп, свинско с кайсии и сливов пай, задушено говеждо с грах, моркови и картофи във винен сос, пълнена кокошка. Рог на изобилието. За пиене имаше бира, сайдер и вино от таверната на Ингерсол.
	Фрея подреди хляба, който беше изпекла, и от време на време хвърляше поглед към Нейт, който работеше на хамбара заедно с Джеймс. Косата му падаше на лицето, когато замахваше с чука, а ризата му беше мокра от пот. Опита се да си представи какво би било усещането, ако го прегърне, сложи ръце под ризата и усети силата и ритъма на тялото му. Но той нито веднъж не погледна към нея, сякаш нарочно я избягваше. Със сигурност би могъл да покаже привързаността си сега, когато бе поискал ръката й и тя се беше съгласила. От друга страна Мистър Пътнам каза, че никой не трябва да знае за това и може би Нейт стриктно следваше този съвет.
	Внезапно Фрея беше раздразнена от всичко — мирисът на храна, стегнатия и тежък корсет, неспирните клюкарски разговори на жените около нея, говорейки неприятни неща зад гърбовете на останалите, докато се усмихваха една на друга. Беше й горещо и кожата я сърбеше от потта, която се стичаше по ръцете й. Замахна към една муха, която бръмчеше пред лицето й.
	Титуба, карибската робиня на преподобния Париш, се отправи към нея. Фрея я разпозна от съда, когато стоеше с децата на преподобния. Тя подаде на Фрея едно ветрило, направено от листа.
	— Това е нещо, което правим в Барбадос. Листата тук не са толкова големи, колкото са на моя остров. Тук те са толкова малки и тъжни. Но това ще те пази и ще ти помогне да останеш хладнокръвна и да не се страхуваш от досадните мухи.
	Фрея се засмя и взе ветрилото.
	— Много мило от твоя страна! — каза тя. Беше благодарна за разсейването. Докато си говореха с удоволствие, Фрея забеляза, че някои от жените, включително и Мърси, хвърляха неодобрителни погледи към тях.
	Знаеше, че според положението си не трябва да говори с роби, още повече с някого, когото всички смятат за дивак и слуга на дявола. Повечето от хората в селището вече мислеха, че е странно, че преподобният има не само един, а двама роби — Титуба и съпруга й, Джон Индиън. Дори слугите, които официално се наемаха със стандартни документи, все пак бяха роби. Хората от селото приемаха неговите ексцентричности, защото явно Томас Пътнам го беше назначил за свещеник на селището.
	Фрея пренебрегна погледите, насочени към тях, докато се смееше на нещо, което Титуба й беше казала, и се радваше, че има нова приятелка. Показа на Титуба орнаментите върху хляба, който беше изпекла във формата на плътен златен кръст, с парченца бекон, царевица, розмарин и стрити листа от овес и билки, които беше сложила вътре.
	Мъжете започнаха да издигат конструкцията, а жените се отдалечиха от масите, събраха се около плевнята и се приготвиха да наблюдават.
	Титуба и Фрея останаха. Карибската прислужница взе ръката на Фрея и започна да изследва дланта й.
	— Имаш връзка с огнището, със съзиданието. В ръцете ти има магия — каза тя.
	Фрея се усмихна и не каза нищо.
	Мърси се появи и Титуба бързо пусна ръката на Фрея.
	— Какво правиш? — попита Мърси и дръпна настрана Фрея. Тя се взря в Титуба, която сведе поглед.
	— Съжалявам, госпожице — извини се робинята.
	— Мърси! — извика Фрея, за да я обуздае. — Нито аз, нито тя сме направили нещо лошо!
	— Какво е това? — попита Мърси и се протегна към ветрилото от листа, което Титуба й беше подарила. Издърпа го от ръцете на Фрея, сви го и го хвърли на земята.
	Фрея се взираше в смачканото ветрило. Хората от селището започнаха да се радват, когато мъжете издигнаха конструкцията. Досега Фрея и Мърси никога не бяха се карали. Лицето на Фрея почервеня и тя се разтрепери цялата — не беше сигурна от гняв или от болка.
	— По-добре да си прибера листата — каза Титуба и ги остави насаме.
	— Много съжалявам — извика Фрея след нея, докато Мърси продължаваше да гледа намръщено зад гърба на робинята.
	Тя дръпна Фрея за ръката.
	— Искам да ти кажа нещо!
	Тръгнаха по една пътека в гората, шепнейки забързано една през друга, докато вървяха упорито.
	— Това са хората, които убиха моето семейство! — каза Мърси.
	— Мърси, Титуба е от Карибските острови… тя не е индианка — отбеляза Фрея.
	— Всички те са диваци! Това е зло! Те са в съюз с принца на греха и мрака.
	— Титуба и хората й не са убили твоето семейство — каза Фрея. Стигаше й толкова. Те спряха на пътеката, а слънчевата светлина се промушваше през клоните на дърветата и танцуваше върху роклите им.
	— Аз съм много загрижена за теб, Мърси. Ти си страхотна! Чувствам те почти като сестра и разбирам какво изпитваш. Това, което се е случило с теб и семейството ти е изключително жестоко, но то няма нищо общо с Титуба. Тя е същата като нас — слугиня.
	Мърси се засмя на думите й.
	— Ти си много наивна, приятелко моя!
	Фрея знаеше, че няма начин да убеди упоритото момиче, затова въздъхна и сведе глава. Когато проговори, гласът й беше пълен със съчувствие. Знаеше, че Мърси никога няма да се възстанови от ужаса, който беше преживяла. Имаше белег от това върху тялото си, белези върху лицето и обезобразена ръка.
	— Прости ми! — каза тя. — Съжалявам, че те нараних.
	Мърси също се извини и те се прегърнаха, показвайки любовта си една към друга. След като се разделиха, Фрея навлезе в гората, а Мърси се върна при конструкцията, която мъжете вдигаха.
	Облаците закриваха слънцето, а гората беше забулена в сянка, докато Фрея се движеше между високите борове. Почувства нечие присъствие и започна да се обръща с надеждата, че зад нея стои Нейт. Завъртя се в кръг, оглеждайки гората, но не видя никого. Помисли си, че може да е било дива свиня или сърна.
	Тръгна по една пътека, която познаваше добре. Докато преминаваше през клоните на дърветата, нараняваше ръцете и краката си, опитвайки се да излезе от страната на фермата на Пътнам. За миг застина на място, защото чу почукване на кълвач на един кух дънер, което спря внезапно. Вятърът се усилваше. Тя погледна нагоре през дърветата към оловносивото небе. И се обърна още веднъж.
	Този път висок мъж излезе иззад сянката на един дъб, достатъчно широка, за да го скрие. Той носеше черна гарванова шапка с катарама, черна пелерина върху червена риза, черни бричове и тъмножълти чорапи. Върху високите му черни ботуши имаше сребристи катарами. Имаше прошарени мустаци и остра козя брадичка. Можеше да чуе хриптящото му дишане. Разпозна го, защото го беше виждала в съда.
	— Здравейте! — каза той и протегна изумително дългата си ръка от прикритието си. Стоеше по средата на пътеката и препречваше пътя й.
	— Позволете ми да се представя — мистър Брукс на вашите услуги. Радвам се да се запознаем. Той се усмихна, а ръката му още висеше във въздуха в очакване Фрея да я поеме.
	Тя се опита да не се разсмее. Имаше нещо нелепо и смешно в този претенциозен мъж със снобско облекло и обноски. „Мистър Брукс… това трябваше да е чичото, с когото Нейт живееше“ — осъзна тя и за да бъде учтива, му подаде ръка.
	— Фрея Бошан — каза тя.
	Мъжът я пое, поднасяйки я с уважение към устните си и бутна шапката си назад, докато се покланяше. Тя направи гримаса и бързо отдръпна ръката си, като се стараеше да не бъде неучтива.
	— За мен е удоволствие! — каза тя и направи реверанс.
	Той въздъхна и се усмихна.
	— Всичкото е мое. Опитах се да избягам от издигането на конструкцията на обора и реших да мина по кратък път към вкъщи. — Той постави пръст на устните си, за да й даде знак, че това е тяхната малка тайна. — Колко удивително е да срещна толкова млада и красива прислужница по пътя си!
	Една гръмотевица изтрещя. Тя чу виковете на селяните. Повечето от тях най-вероятно бягаха, за да се скрият от наближаващия дъжд. Чувстваше тежестта във въздуха, която предвещаваше огромен порой.
	— Боже мой! — каза Фрея. — Трябва да тръгвам!
	— Да, разбира се — каза Мистър Брукс — Върви, дете, върви! Върни се във фермата преди бурята да започне. Ще се видим скоро!
	Фрея се поклони отново и се втурна по обратния път. Искаше колкото се може по-бързо да се отърве от мазната козя брадичка на роднината на Нейт.


>>	Глава 21
>>	Благословия за малките момичета?

	Няколко дни по-късно Мистър Пътнам изпрати Фрея, Мърси и дъщеря си Ани да доставят провизиите, които пасторът беше поискал по време на последната си служба. Те трябваше да изминат пеша около две мили, за да стигнат до дома на пастора. Свещеникът имаше навик да използва проповедите си срещу дявола, за да получи нещо за дома си. Когато Фрея и момичетата влязоха в църквата извън слънчевата светлина, почти ослепяха от тъмнината, която цареше вътре. Капаците на прозорците бяха затворени, за да не прониква студ, но въздухът беше тежък и застоял в средата на деня. Една-единствена свещ мъждукаше на голямата дървена маса.
	След като очите на Фрея свикнаха с полумрака, тя видя малката Бети Париш, наведена на ръце и колене да търка пода с четка и кофа до себе си. Абигейл Уилямс, по-голямата й братовчедка, стоеше над нея като надзирател. Когато Бети се изправи, Аби се приближи към Фрея. Момичетата на преподобния сияеха така, сякаш това посещение беше божествено провидение.
	— Сестра Бошан! — извика Аби и сложи ръка на рамото на Фрея. Тя много обичаше Фрея и ситуацията беше доста неловка, защото Фрея беше забелязала ревнивите погледи, които Мърси й отправяше винаги, когато те с Аби разговаряха извън залата за събирания.
	— Сестра Люис и сестра Пътнам! — каза Бети.
	Момичетата радостно се поздравиха.
	— Пасторът тук ли е? — попита Фрея. — Донесохме храна, пшеница, супа и свещи!
	— О, не! Той не е тук — каза Бети. — Навън е, на обичайните си религиозни обиколки с мама и по-малките ни брат и сестра. Трябва да се върнат за вечеря. В момента сме тук сами.
	Тя беше деликатно, крехко на вид момиче на девет години, руса, с подобно на лисица лице и бледи очи с лешников цвят. На челото си имаше петно от сажди от комина. Фрея видя, че камината беше почистена. В залата нямаше нито едно петно — беше прецизно подредена и ухаеща на портокали и смирна. Фрея нежно изтърка петното от главата на Бети, а малкото момиче й се усмихна — сладко детско лице с румени бузи.
	Мърси се взираше през един малък процеп в стената на църквата.
	— Тук ли са твоите индиански приятели — мъжът и жената?
	Аби знаеше историята на семейството й и че беше останала сирак.
	— Не се безпокой, Мърси. Джон е навън в градината. Титуба току-що преряза гърлата на две пилета и ги приготвя за вечеря в задната част. Няма да ги пусна вътре, докато си тук, ако това малко ще те успокои.
	— Да, благодаря, Аби! — каза тя и се поклони.
	Фрея все още се дразнеше, че Мърси не може да разбере, че слугите са безобидни и мили хора. Аби предложи на момичетата да седнат. Тя предположи, че може би са уморени и жадни след дългото ходене в горещия ден. Бети взе провизиите и ги остави настрана, докато Аби запали свещите.
	— Не искаме да ви пречим на работата! — каза нервно Фрея.
	— Не, разбира се! — съгласи се Ани.
	— Знаем как е при преподобния! — добави Мърси.
	Аби се засмя.
	— Хайде, сядайте! Вие донесохте провизии. Преподобния: не би имал нищо против да поседнете за малко и да изпиете по една чаша чай.
	Тя отиде да донесе чаши, кана с чай от шкафа и малко твърди бисквити, които миришеха на гранясало.
	Можем да си позволим по някоя малка пакост, стига да си остава между нас!
	— Да! — възкликна Ани, която седна до Бети на масата. По-големите момичета се разсмяха на детския ентусиазъм.
	Едва бяха седнали и Мърси започна да говори несвързано за Джеймс Брустър. Очевидно имаше много неща, които искаше да разкаже — за погледите, които си бяха разменили и как би искала да се омъжи за него и че вярва, че и той споделя чувствата й. Момичетата я слушаха, но Фрея забеляза, че Аби не сваля поглед от самата нея.
	Накрая, Фрея си позволи да отвърне на погледа й и те се усмихнаха една на друга. Големите кафяви и втренчени очи на Аби горяха като въглени на фона на светлината от свещите. Ани беше изключително спокойно момиче, доста висока и развита за дванадесетте си години. Лъскавата й черна коса падаше от шапката и изглеждаше направо пурпурна на фона на бледото й лице. Човек винаги забелязваше сестрите Уилямс в съдебната зала.
	— Колко е прекрасно, че мистър Брустър е заявил симпатиите си!
	— О, не е! — протестира Мърси.
	— Тогава откъде знаеш, че той споделя чувствата ти?
	— Не зная със сигурност — призна Мърси.
	Аби се усмихна леко подигравателно.
	— Какво ще кажеш ти, сестро Бошан? Някой привлече ли погледа ти? Или някой да те е харесал?
	Фрея възрази.
	— Глупости, разбира се, че имаш обожател! Ти си толкова красива прислужница! Няма да се изненадам, ако някой вече е поискал ръката ти — каза Аби.
	Тя явно се опитваше да накара Мърси да се почувства по-незабележима. Не беше честно.
	Мърси сведе очи и сложи ръката си, покрита с белези, на челото. Беше опряла лакти на масата и въпросително гледаше към Фрея, чакайки нейния отговор.
	Смутена, Фрея погледна към скръстените си в скута ръце.
	Точно тази ситуация се опитваше да избегне. Тя се разсмя, за да разсее напрежението.
	— По-скоро няма да кажа нищо, за да не го урочасам!
	— О, тя каза „уроки“! — каза Ани и сложи ръка на устата си.
	Те се спогледаха с тревога. Но тогава Аби се изкикоти и всички се разсмяха.
	— Какво ще кажеш ти, Аби? — попита Мърси — Имаш ли си ухажор? Моля те, кажи!
	Аби се усмихна.
	— Не всички сме толкова големи късметлии да намираме красиви млади мъже в гората — усмихна се тя самодоволно. Това постави Фрея в трудна ситуация.
	Какво се опитваше да й каже това момиче? Че я беше видяла с Нейт в гората предишния ден? Малки момичета, помисли си тя, толкова са самотни на тази възраст. Фрея усещаше дълбок копнеж и силна страст у Абигейл Уилямс.
	Аби се наклони напред и прошепна:
	— Докато сме на темата за магиите, има нещо — някой е довел нов проповедник от Бостън. С Бети сме много любопитни кой е той.
	Мърси и Ани отвориха широко очи. Те отчаяно искаха да разберат за какво става дума. Но думите на Аби смразиха Фрея. Аби звучеше така, все едно беше чакала този момент от дълго време. Тя изпрати Бети в кабинета на пастора, за да може да постави темата за магията свободно. Когато малкото момиче слезе по стълбите, носеше една тънка книга и я подаде на Фрея.
	— Нито една от нас не може да чете — каза Аби. — Бихте ли ни почели малко, сестра Бошан? Много бихме искали!
	— Татко ни чете само Библията. Казва, че съдържанието на този памфлет не е за малки деца — допълни жално Бети. Но той е написан от пастор, така че не разбираме как би могъл да ни навреди. Това са религиозни текстове. И един много хубав мъж дойде да вземе една. Приятел на чичо — висок мъж с бяла шапка.
	Аби оправи шапката си.
	— Дочух преподобният да казва на мисис Париш, че памфлетът е предизвикал истински фурор в Бостън. Всеки там го е прочел. Защо ние да не можем?
	— Добре — каза Фрея, взирайки се в памфлета пред себе си на масата. Тя прокара ръка по черно-златистите букви на корицата и прочете на глас: _Есе за забележителните, значими и невидими събития, свързани с вещерството и собствеността. От Преподобния Целомъдрен Хукър._


>>	Глава 22
>>	Искам вещица

	— „Същата тази година, когато Провидението трябваше да се случи — четеше Фрея на глас, — аз бях повикан в дома на най-порядъчния и набожен човек и жена му. Занимаваше се с шивашка дейност. Робърт и Сара Баркър живееха в северната част на Бостън и имаха четири деца. Най-малкото беше още бебе и майка му го кърмеше. Напоследък децата бяха обхванати от неочаквани и странни пристъпи и хората вярваха, че те са под влияние на смъртоносна магия“.
	Момичетата около масата зяпнаха, а най-малката закри устата си с ръка. Фрея продължи да чете.
	— „Трите деца (най-големият беше на тринадесет години, а най-малкият — на осем) винаги бяха много набожни и дисциплинирани и получаваха сериозно религиозно образование. Тези добри деца имаха страх от Бог и бяха християни, бяха давани за пример като толкова кротки и хрисими и с отлично поведение (няколко набожни съседи свидетелстваха за тези добродетели на децата). Никой не можеше да повярва, че биха симулирали тези странни припадъци, които ги бяха завладели. Толкова изумени бяха и наблюдателите на случката с децата и изкривяването на крайниците им. Единственото заключение, което можеха да направят, беше, че тези състояния са свръхестествени и не са симулирани.
	Тук, нека да спра за малко и да се върна във времето назад, за да ви разкажа как започна всичко. Това беше най-шумният инцидент, който донесе на тези деца ужасна скръб.
	Шивачът Баркър беше изпратил най-голямата си дъщеря Хелън да купи плат от местната тъкачка Мери Хопкинс. Малко след като Хелън излезе от къщата на Хопкинс с новия плат, видя, че той имаше грозно кафяво петно. Веднага се върна в дома на Гуди Хопкинс, за да й покаже петното и да смени плата с нов и чист. По това време тъкачката Хопкинс беше най-скандалната и отвратителна ирландска вещица. Собственият й съпруг я беше завел в съда, защото беше превърнала любимата му котка в куче. Тя обиждаше младото и привлекателно момиче с такова омагьосващо и подло наричане, че девойката се почувства зле.“
	Момичетата се разсмяха, но Фрея само примигна и продължи да чете.
	— „След като Хелън се върна вкъщи без плат и без парите, които баща й беше дал, за да го купи, тя вече беше свързана с беззъбата вещица. Момичето започна да има странни пристъпи и припадъци, които бяха толкова жестоки, че приличаха на епилепсия. В продължение на две седмици децата на Баркър започнаха да изпадат в същите състояния. Те бяха толкова мъчителни, че разбиваха сърцата на всички около тях.
	Тези припадъци не спираха и дори се влошаваха, независимо че близките и съседите се молеха непрестанно. Тогава, аз, преподобният Целомъдрен Хукър, бях повикан да отида в дома им и да видя на място за какво става дума. Може би можех да им предложа някакви билки или да им дам някакъв съвет как да се справят със ситуацията. Това, което видях в къщата на Баркър, беше най-необикновеното и неестествено нещо, на което някога бях ставал свидетел. Направо ме разтърси. Видях децата в най-тежката форма. Те се гърчеха, трепереха, разтрисаха, а крайниците им се изкривяваха. Говореха несвързано и се лигавеха. Скриха се под дивана, когато се появих. След това се измъкнаха и започнаха да се гърчат на пода, като извиваха главите си и се плезеха. Не чуваха и не виждаха. Влачеха се като кучета или мъркаха като котки. Изведнъж Хелън се втурна през стаята като пляскаше с ръце и крещеше: Искам, искам, искам! По-малките деца я следваха и се държаха като пилета. След това Хелън грабна една цепеница от огнището и я хвърли в стаята, като едва не удари един от съседите. Накрая, най-голямата се опита да се хвърли в огъня на камината и да изскочи през комина.
	Посетих отново децата около часа за вечеря. Само тогава бяха спокойни. Хранеха се в пълна тишина, макар и доста трудно. След това заспаха спокойно. Някой можеше да каже, че приличат на ангелчета докато спяха, и никога не са били обсебвани от този демон, който щеше да се прояви отново още сутринта, когато се събудеха.“
	Момичетата слушаха с ококорени очи и зяпнали уста. Те бяха приковани от историята и Фрея виждаше, че се наслаждават на тази почивка, защото дори и за малко се бяха измъкнали от трудния си и скучен ежедневен живот. Тя спря да се притеснява дали беше правилно или не да им чете този памфлет и отново се върна към историята.
	„Накрая слуховете за странните събития в дома на Баркър стигнаха до ушите на съдиите в Бостън, които доста бързо започнаха да ги проучват. Веднага след като Мери Хопкинс беше арестувана и затворена в една тъмна килия, агонията на децата започна да отслабва. След това Гудуайф Хопкинс, както и измъчените деца бяха призовани в съда.
	На процеса Гуди Хопкинс често отказваше да говори на английски и отговаряше на галски на съдията, който не разбираше нищо. Всеки път, когато хапеше устните си, децата изпадаха в поредните припадъци пред очите на всички в залата, крещейки, че са били бити. Ако тя докоснеше ръката или главата си, децата започваха да крещят, че са «жестоко измъчвани», удряни, оставяни гладни или убождани по тялото.
	Стаята на тъкачката беше претърсена и намериха няколко парцалени кукли и козина от коза. В съда «вещицата призна, че е използвала тези кукли, за да измъчва обектите си, като е поставяла наплюнчения си пръст върху куклите, а след това ги е почиствала». После, в един момент в хода на процеса, Хелън изкрещя, че е видяла «малка жълта птица да суче от пръстите на обвиняемата». Същото потвърдиха и братята и сестрите й. Съдията заключи, че обвиняемата е призовала невидими духове.
	Имаше достатъчно доказателства и Гуди Хопкинс беше обвинена, че е вещица, а след това беше обесена. След нейната смърт мъките на децата приключиха.“


	Фрея потръпна и затвори памфлета. Не можеше да чете повече. Какви преувеличения и неистини! Гуди Хопкинс трябва да се е надсмивала над съдебния процес, който всъщност е бил един фарс. Дали наистина тези кукли са принадлежали на нея или са били направени нарочно, за да я уличат? От самото начало на есето си личеше, че Хукър е решил да се заяжда със старата ирландска тъкачка, защото не беше му се отдала възможност да й каже в лицето, че е гнусна, отвратителна и подла.
	Момичетата бяха притихнали и се опитваха да асимилират това, което Фрея беше прочела. Аби стана и отиде в центъра на стаята, откъдето можеше да вижда всички около масата. Тя се усмихна и се поклони. Беше предизвикала вниманието им. Посегна към шапката си, свали я и я сложи в джоба на престилката си. Махна фибите от кока си и осветената й от слънцето тъмна коса се разпиля по раменете. Бавно разклати главата си. Момичетата я гледаха безмълвно, хипнотизирани от приспивните й движения. Беше наистина пленителна.
	Аби започна да извива тялото си като змия и да трепери. Внезапно падна на пода със силен трясък. Главата й се обърна настрани, а очите й се завъртяха. После остана неподвижна. След това застана на четири крака и започна да люлее главата си, а косата й се развяваше нагоре-надолу. Тя скочи на крака и започна да тича из стаята, представяйки си, че е птица, крещейки:
	— Искам, искам, искам!
	Онемели, момичетата се спогледаха с ужас. Аби спря и втренчи поглед в тях, след това избухна в смях.
	— Какви са тези издължени лица, момичета? — усмихна се тя. — Елате, нека да опитаме.
	Тя се завъртя отново и се разтресе.
	Освен Фрея всички се втурнаха към центъра на залата и започнаха да имитират движенията и странните припадъци, сякаш бяха обсебени. Лаеха като кучета, мяукаха като котки и крещяха от болка. Толкова страстно се бяха вживели, че шапките им паднаха на пода.
	Мърси спря и погледна към Фрея, която още седеше на масата.
	— Ела при нас!
	Фрея поклати глава и внезапно почувства студ. Всичко това не беше правилно. Имаше нещо… Нещо много лошо! Какво беше направила!
	— Каква дрипа си ти! — каза Мърси и направи гримаса. Тя падна на пода и започна да тресе тялото си, сякаш е изпаднала в конвулсии.
	Титуба влезе през вратата, носейки за врата две оскубани пилета. Момичетата бяха толкова улисани в припадъците си, че дори не я чуха да влиза. Карибската слугиня не разбираше какво става и погледна с ужас към припадащите момичета.
	— Какво става тук?
	Момичетата спряха веднага. Седнала на пода, Мърси се уплаши от слугинята.
	— Играехме си — обясни Аби и се отправи към Титуба и я потупа по ръката. — Само това правехме, Титуба. Нищо друго.
	Титуба поклати глава към нея.
	— Момичета, вие скубехте косите си! О, видях ви и няма да допусна това да се случва в къщата на преподобния.
	Тя оглеждаше залата, докато те прибираха шапките си от земята.
	— А вие си слагате шапките и си тръгвате! — Каза тя, като се обърна към Мърси и Ани. — Аби, Бети, оправете косите и полите си и се върнете към ежедневните си задължения в къщата.
	Тя занесе пилетата на масата, където Фрея се приготвяше да си тръгва.
	Титуба я погледна с такова неодобрение, че тя се почувства сякаш сърцето й ще спре. Наистина не трябваше да се поддава на желанията и капризите на Абигейл. След като помисли малко, осъзна колко манипулативно се беше държало момичето.


>>	Глава 23
>>	Свобода на устните

	Сега Фрея даде малко почивка на ръцете си, защото напоследък правеше много магии. Обичаше да е сама и да се разхожда безцелно из гората с кошницата си, в която събираше билки. След това ги използваше, за да приготвя лечебни компреси и отвари. Беше хубаво да се отдалечи за малко от фермата на Пътнам и да помечтае за сватбата си с Нейт. Беше нетърпелива да се омъжи. Не го срещаше напоследък, нито го виждаше в църквата и той й липсваше. Намираше утеха в гората и птиците, които пееха, и буболечките, които подскачаха около нея. Откри малка следа върху опадалите листа, оставена вероятно от някое животно. Когато стигна до реката, видя едно младо еленче да влиза във водата. Главата му се подаде на повърхността и то продължи да се носи по течението надолу, докато не достигна до брега и тогава малкото грациозно животно излезе от водата и се изтръска. До този момент Фрея мислеше, че това е куче. Беше много сладко с тези бели петна по козината. Стигна до поляната. Бледорозовите венчелистчета на розите вече бяха опадали, но шипковия храст, който бяха оставили, все още не беше достатъчно голям, а плодовете му не бяха узрели. Някой се прокашля зад нея. Тя се обърна и видя приятеля си Джеймс да стои до купчината с камъни.
	— Добър ден! — Той се поклони бързо и свали шапката си. — Много се радвам, че успях да ви открия!
	— Изглежда, че винаги знаете къде съм — отговори тя.
	— Забавно! — каза той с безпокойство.
	— Какво има, Джеймс? — попита тя. Изражението му я накара да се разтревожи.
	Той захапа кокалчетата на ръката си, а след това я отпусна.
	— Става дума за това, че смятах, че трябва да те предупредя. Аз съм много загрижен за теб, Фрея…
	Тя погледна въпросително към него, подканяйки го с глава да продължи.
	— Ти и твоите изкусни начини… — той прочисти гърлото си и видимо се чувстваше неудобно.
	— Да? — каза тя, примигвайки с очи.
	Той скочи на крака.
	— Добре, те не всички те разбират… — по начина, по който го правя аз.
	Тя си помисли, че има предвид, че между тях има вътрешно разбиране благодарение на приятелството им, но той явно й предлагаше нещо друго.
	— Какво имаш предвид?
	Джеймс се приближи към нея.
	— Ужасно опасно е! Какво правиш, Фрея?
	— Какво правя?
	— Някои хора разказват за някакви неща…
	— Неща?
	— Предишната нощ гледах звездите и…
	— И?
	Той поклати глава.
	— Не мога да говоря за това. Твърде опасно е. Фрея, обещай ми, че ще се пазиш. Не прави…
	— Какво да не правя? — попита тя невинно. Наистина беше загрижена. Мърси беше най-добрата й приятелка и беше обещала да не казва на никого и дума за способностите й. Беше признателна за помощта й в селището. Освен това, не беше единствената, която правеше физически упражнения. Няколко от жените в селището също го правеха. Единствената разлика беше в това, че нейните упражнения винаги имаха ефект. Тогава защо да не предложи помощ, когато може? Някои хора вдигаха толкова много глупав шум около всичко това, например, като преподобният Париш или Томас Пътнам. Те взимаха всичко това толкова на сериозно.
	— Не прави нищо, което да накара другите да те забележат. Хората в Салем винаги наблюдават. Очите им са навсякъде.
	Фрея омекна.
	— Не се тревожи за мен, приятелю! Аз съм в безопасност.
	— Засега — каза Джеймс. — Надявам се да се вслушаш в съвета ми — меко изрече той. — Ще ме натъжи, ако видя, че си в беда.
	След това предупреждение Джеймс си тръгна.


	Мистър Пътнам изпрати още веднъж момичетата да занесат провизии в дома на пастора, който отново беше намекнал за това по време на проповедта. Какво щеше да последва — кон или карета? — чудеше се Фрея. Този път само тя и Мърси отидоха пеша.
	Ани седеше отзад в каретата с майка си, която напоследък беше започнала да говори с мъртвата си сестра и беше сънувала как Библията й изгаря в пламъци. Мистър Пътнам беше в кабинета си по това време. Той се втурна в стаята, когато усети миризмата на дим и настъпи горящата Библия на жена си. Книгата беше на пода под леглото и една свещ беше паднала върху нея. Цялата случка, за която Фрея научи от Ани, изглеждаше странна. Ан Пътнъм-старша трябваше да бъде внимателно наблюдавана, когато прави такива неща. Бедната Ани беше много изплашена. Тя виждаше в това предзнаменование за предстояща гибел.
	Докато момичетата вървяха към дома на пастора, Фрея беше мълчалива, докато Мърси бъбреше през цялото време. Кимваше от време на време, за да изрази съгласие, докато Мърси говореше, но беше на мили далеч от нея. Мислеше за това, което й беше казал Джеймс. Да бъде малко по-въздържана. Като условен знак. Мърси й зададе въпрос точно по същата тема.
	— Видях ви с Джеймс по-рано — каза тя. — Той попита ли за мен?
	— Да… не. Имам предвид, бях с Джеймс.
	— Какво искаше?
	Фрея й каза за предупреждението, което й беше дал.
	— Той е прав! Напоследък бях доста дръзка и лекомислена, като използвах способностите си. Това може да бъде опасно.
	Сега замълча Мърси. Вървяха по един тесен път, обграден от тополи. Фрея наблюдаваше прислужницата отстрани, докато се движеха напред в сенките и забеляза, че Мърси все още е разтревожена.
	— Откъде Джеймс знае за магията ти? — попита накрая Мърси. — Често ли си говорите с него?
	— Какви ги говориш? Виждам го толкова често, колкото и ти — каза Фрея. — Както и да е, не каза, но мисля, че може да ни е видял, когато летяхме миналата нощ.
	Тя притеснено въртеше престилката си.
	— Не се притеснявай за Джеймс! — каза студено Мърси. — Той не знае нищо.
	Бледото момиче се вгледа в нея.
	— Но аз се чудя за нещо, Фрея. Дали знаеш какво значи да бъдеш приятелка?


	Пасторът, както винаги, не беше вкъщи. Сигурно правеше обичайните си религиозни обиколки. Ако не друго, то със сигурност можеше да се каже за него, че беше отдаден на делото си. И явно в Рая със сигурност за него имаше едно свободно място. Мисис Париш имаше проблеми със здравето и лежеше горе в леглото. В къщата бяха само Аби, Бети и Лизи Григс, едно седемнадесетгодишно момиче, което живееше с чичо си — физикът Уилям Григс. Лизи също беше дошла да достави провизии за преподобния.
	И трите момичета се втурнаха да поздравят Мърси и Фрея. Веднага след като влязоха в залата, те се събраха около Фрея, изпълнени с благоговение и започнаха да задават шепнешком куп въпроси.
	— Чухме, че можеш да местиш предмети! — каза Лизи.
	— И можеш да летиш! — добави Бети.
	Абигейл хвана Фрея за ръката и я дръпна настрани. Сложи ръката си на рамото й и я прегърна.
	— Ще ми покажеш ли как да летя, Фрея? Много бих искала да летя с теб.
	В паниката си Фрея се обърна към Мърси, която стоеше до нея. Беше очевидно, че тя е издала тайната им, която беше обещала да пази.
	— Казала си им! — обвини я Фрея.
	— Те са само деца! — защити се Мърси. — Никой няма да повярва на думите им.
	Точно в този момент Фрея имаше чувството, че ще се задуши от прегръдката на Аби. Тя се вгледа в тъмните, блеснали очи на момичето, вперени в нейните.
	— Направи го! — прошепна Аби.
	— Не мога да правя нещата, за които говориш! Не зная нищо за това! — Фрея погледна към Мърси за подкрепа, но тя само сви рамене.
	— Ние знаем какво си ти — каза Аби. — Мърси ни разказа.
	Тя присви очи и погледна към Фрея с презрение.
	— Няма значение дали ще ни покажеш или не. Ние знаем истината за теб. Или ще разкриеш магията пред нас, или жестоко ще съжаляваш!
	Фрея започна да усеща страха, който нарастваше в нея. Джеймс беше прав. Тя вече беше ядосана. Щеше да се погрижи отсега нататък да няма никаква магия.


>>	Глава 24
>>	Любов и брак

	Беше ден за лекция в четвъртък следобед през юни. Залата за поклонения беше препълнена с хора и беше много горещо. Преподобния Самюел Париш завършваше една от своите проповеди за това, че трябва да се обърне повече внимание на борбата с дявола и неговите слуги. Богомолците въздъхнаха с облекчение, но нисичкият пастор продължи да говори. Той осъзнаваше, че повечето хора искаха да се върнат към ежедневните си задължения, но имаше да каже още нещо. Енориашите на предните редици и на балконите погледнаха с любопитство или само имитираха интерес. Фрея оправи шапката си, взирайки се в Париш. Какво сега?
	Преподобния се поклони тържествено.
	— Един от нашите благородни и благочестиви братя има едно съобщение. Той е човек с голямо влияние, водач на хората и проспериращ фермер, един велик мъж, на когото съм изключително благодарен. Няма и ден, в който аз… — затруднен, Париш прочисти гърлото си.
	Явно това беше Томас Пътнам, защото той се изправи от предната редица. Париш отстъпи назад с поклон. Объркани, Фрея и Мърси се спогледаха.
	Томас Пътнам приличаше на буре и докато си проправяше път през хората, създаваше впечатление за голям буреносен облак, който се задава на небето. Мъжът внушаваше страхопочитание и всички тихо коментираха помежду си. Мистър Пътнам погледна към събралото се множество и внезапно се усмихна.
	— Здравейте, енориаши. Ще бъда кратък. Бих искал да пое завя на вашето внимание връзката между двама души от нашата общност и да обявя техния годеж. Младата жена е набожна и целомъдрена и работи като прислужница при моята съпруга. Тя е сираче. Името й е Фрея Бошан. Обещах да й помогна да се омъжи, когато стане на подходяща възраст. — Мистър Пътнам погледна нагоре, търсейки Фрея на балкона.
	Всички започнаха да обръщат глави. Те се разсмяха, когато Фрея пристъпи напред, изчервявайки се. Томас не беше я предупредил предварително за това и тя не очакваше всичко да се случи по този начин.
	Очите на Томас срещнаха нейните. Той тръгна към нея, за да й помогне да слезе долу и тя се поклони. Мърси грабна ръката й и я стисна в този щастлив момент като приятелка, въпреки че се бяха скарали. Всичко беше внезапно забравено и простено между тях. Тълпата се отдръпна, за да й направи път.
	— Добри новини! — шепнеха си слугите и децата, докато тя минаваше покрай тях.
	Слизаше по стълбите, които скърцаха твърде силно и всички погледи бяха вперени в нея — мистериозната прислужница със зелени очи и розови устни. Бузите й бяха с цвят на праскова като косата й, прибрана под шапката, но кичурите се виждаха на тила. Тя не се сдържа и се усмихна. Защо да не покаже своето щастие? Стоеше пред паството със сплетени ръце. Беше търсила Нейт преди това, но не успя да го види в залата. Може би чакаше отстрани.
	Мистър Пътнам отново започна да говори.
	— Нека всички пожелаем на новите годеници всичко добро и да отправим молитва за тях. Сега моля джентълмена, който поиска ръката на тази бедна прислужница, да излезе напред. Мистър Натаниел Брукс!
	Залата притихна, докато го чакаха да излезе от тълпата. Фрея упорито търсеше лицето на Нейт сред хората. Всички започнаха да ръкопляскат, но тя пребледня.
	Натаниел Брукс вървеше към нея, но това изобщо не беше правилният мистър Брукс. Беше чичото на Нейт, този висок, загрижен и силно искащ мъж, когото беше срещнала в гората: остра козя брадичка, черна шапка, костеливи крака, които се показваха над тъмножълтите му чорапи. Катарамите на ботушите му се клатеха и звънтяха, докато вървеше напред.
	Натаниел Брукс, съименник! Разбира се!
	Ето защо Нейт я беше избягвал при строежа на обора предния ден — той явно беше повярвал, че тя е дала съгласието си! Ръкоплясканията станаха по-силни и оглушителни, а погледът на Фрея се замъгли. Хвана се за пейката до себе си, за да не падне на земята. Търсеше Нейт сред хората — нейния Нейт — но когато най-накрая го откри, той не отвърна на погледа й.


	Тази вечер Фрея заудря толкова силно с юмрук по вратата на кабинета на господаря, че рамката се разтресе. Беше й омръзнало да спазва правилата на благоприличие. Притисна лице към дървото и погледна през отвора. Мистър Пътнам седеше на бюрото си.
	— Влез! — каза той.
	Тя развълнувано влезе в кабинета и измина с широки крачки почти целия път до бюрото му. Този път не се поклони.
	— Мистър Пътнам! — Лицето й беше почервеняло.
	Томас вдигна поглед.
	— А! Добър вечер, бъдеща мисис Брукс. Може да обсъдим плановете за сватбата. Датите…
	Част от косата на Фрея беше изскочила от шапката й. Мистър Пътнам изправи главата си, като очите му разглеждаха къдриците, които падаха върху гърдите й.
	— Станала е ужасна грешка! — каза Фрея. — Не мога да се омъжа за този човек… по-възрастният мистър Брукс. Аз не го обичам и никога не бих могла! Той е отблъскващ!
	Мистър Пътнам се намръщи.
	— Кога изобщо е ставало дума за любов? Особено в твоето положение — едно сираче, което се е появило от нищото. Това е начин да се сложи край, скъпа моя. Той ще те избави от това положение. Не ти ли харесва? Това не е ли достатъчно? — каза спокойно той.
	Фрея го погледна заплашително.
	— Не, не е, мистър Пътнам! — Тя изправи раменете си и остана твърдо на мястото си.
	Той издиша през носа си и изпуфтя. Отбеляза нещо в счетоводната си книга. Фрея вярваше, че каквото и да му каже, едва ли би се развълнувал. Този човек беше непоклатим. Изкриви устни на едната, после на другата си страна и поклати неодобрително глава.
	— Когато за първи път те информирах за предложението на мистър Брукс, ти изглеждаше доволна. Не казах ли възрастният мистър Брукс? — И повдигна вежди въпросително.
	Фрея се опитваше да си спомни. Да, тя всъщност много добре помнеше разговора. Мистър Пътнам го беше нарекъл мистър Натаниел Брукс и също мистър Брукс, но не беше използвал думата възрастният.
	— Не сте използвали това прилагателно, сър! — заяви тя кротко.
	Той се усмихна, нещо, което правеше рядко.
	— Моя грешка. Знаеш, че младият Брукс — този, за когото ти си мислиш, е познат по-скоро като Нейт. — И той сви рамене.
	Фрея си мислеше, че добре беше прикрила емоциите си, но очевидно не беше така. Не знаеше откъде, но мистър Пътнам очевидно знаеше, че тя е влюбена в Нейт. Мърси беше единствената, на която беше казала. Мърси нямаше никакво намерение да предава Фрея, когато сподели тайната й с всички момичета в селището. Тайна, която можеше да доведе до смъртта й. Дали Мърси не беше шпионин на мистър Пътнам? В миналото не беше забелязала подобно нещо, но на фона на последните предателства тя се замисли дали може да се доверява повече на момичето. Томас сякаш си играеше с нея, като се присмиваше на чувствата й. Или може би всичко беше толкова очевидно — тя беше имала предвид младия мистър Брукс, разбира се, а не неговият непривлекателен чичо. Мистър Пътнам нарочно я беше заблудил. Колко глупава и непредпазлива беше!
	— Доколкото си спомням, не съм казвал Нейт Брукс — продължи Томас, като сипваше още сол в раната. — Щях да кажа Нейт, а не Натаниел, ако имах предвид този джентълмен. Освен това, Фрея, ти си късметлийка. Ще бъдеш просто едно момиче без репутация, дрипава просякиня, ако не те омъжим. А сега ти ще се омъжиш за мистър Натаниел Брукс. Ще бъдеш заможна жена и от висока класа. Възрастният мистър Брукс предложи голяма зестра и аз ще получа голямо парче земя, което ще присъединя към моята. Така че земята ми ще се простира чак до град Салем. — Той й се усмихна, преструвайки се на благодарен. — Ще се омъжиш за Натаниел Брукс и това е! Не искам да чувам нищо повече! — Грабна перото си и отново започна да пише в главната книга.
	Ръцете на Фрея се свиха в юмруци до тялото. Нямаше да чуе нищо повече, затова се завъртя на пети и напусна стаята възможно най-бързо.


	— Какво правиш? — попита зад нея Мърси. — Кълна се, нямам нищо общо с всичко това, Фрея! Почакай!
	С бързи крачки Фрея прекоси салона и не отговори, само затръшна вратата, след като излезе от дома на Пътнам. Беше почти седем часа според слънчевия часовник на стената на фермата. Навън все още беше светло. Знаеше, че повечето от мъжете се събираха в таверната на Ингерсол в четвъртък обикновено по това време, след като приключат с охранителната работа. Със сигурност щеше да намери Нейт там. Щеше да го помоли да я отведе оттук. Той не би позволил всичко това да се случи. Те бяха влюбени и трябваше да избягат заедно.
	Тръгна напряко, но беше толкова разстроена, че загуби пътя и трябваше да се изкачи по една стена, обрасла с тръни и храсти. Шипките се закачиха за полата й, когато слизаше от другата страна и тя почувства как плата се разкъсва, докато скачаше. Беше на дива, обрасла поляна и внезапно стъпи върху купчина с камъни. Падна и след кратка борба с високата трева успя да се изправи на крака. Можеше да полети и към полюса, ако в момента не беше светъл ден. Прокле селището. Шапката се смъкна от главата й, докато тичаше и затова я прибра в джоба на престилката си. Косата й се развява свободно, светейки като пламък.
	Видя селището точно пред себе си, сложи ръце на кръста си и задъхана се наведе напред. Намери фиби в джоба си, оправи косата си и сложи шапката си отново. Слепоочията й пулсираха. По полата й имаше полепнали тръни и беше скъсана на места, но това не биеше на очи. Забеляза една драскотина на прасеца си, където кръвта вече беше засъхнала. Беше в такова състояние, че дори не беше усетила кога се е случило това.
	Придаде спокойно изражение на лицето си и измина останалия път, който водеше към центъра. Подмина една къща по пътя си. Жената, която хранеше пилетата навън й се усмихна със съжаление. Всички я разпознаваха вече след представлението в залата за поклонение. Тя беше младата, миловидна прислужница, която трябваше да се омъжи за възрастния, грозничък вдовец.
	Някакъв мъж на кон излезе на пътя. Тя разпозна Джеймс Брустър и му махна с ръка. Джеймс й се усмихна и дръпна поводите на кестенявия жребец. Слезе, хвана юздите му и застана до нея в тревата до пътя.
	Стисна ръката й и после бързо я пусна.
	— Бях там — каза той — не се безпокой! — Зелено-златистите му очи горяха и бяха изпълнени със съчувствие.
	— Не може да се случи! — каза тя. — Къде е Нейт? Знаеш ли?
	— Нейт? Не, не съм го виждал, откакто Мистър Пътнам направи съобщението в залата.
	— Не мога да се омъжа за мистър Брукс — каза Фрея. — Няма да се омъжа!
	— Разбира се, че няма. Никога не бих позволил това да се случи.
	Милото му отношение я завладя, сякаш това беше Нейт, какъвто го искаше.


>>	Глава 25
>>	Безсмъртните

	— Слушай! Ще ти помогна, но не трябва да оставаме повече тук. Хората ще започнат да говорят. Да се срещнем при храста с дивите рози.
	Той беше се обърнал към коня си, чиято козина светеше на светлината на слънцето, и се метна на седлото. Джеймс изглеждаше прекрасно върху него. Той докосна шапката си.
	— Да — каза Фрея — Ще бъда там. Благодаря ти Джеймс, благодаря!
	Джеймс кимна, дръпна юздите и конят му леко изпъна шия. После леко го смушка и те се понесоха в тръст, а след това в лек галоп.
	Фрея тръгна в обратната посока — в случай че някой ги беше видял. Сега вече знаеше, че в селището Салем винаги имаше някой, който гледа.
	Когато Фрея пристигна на поляната, видя само коня на Джеймс, който кротко пасеше трева с отпуснати юзди. Когато я надуши, той обърна глава към нея, разтърси грива, след което отново наведе черния си нос към земята и продължи да пасе. Конят на Джеймс беше тук, но не и самият Джеймс. Къде беше? Каквото и да беше замислил да направи, за да й помогне, трябваше да се случи бързо. Но какво ставаше с Нейт? Тя трябваше да му каже, че е напуснала дома на Пътнам, без да се сбогува с никого, но освен това искаше да го убеди, че трябва да избягат заедно веднага. Беше сама, нямаше семейство и дом и се чувстваше уязвима. Някак инстинктивно усещаше, че магическите й способности няма да й помогнат да се справи с тази ситуация. Можеше да разбива маслото или да събере картофите, без да вдигне и пръст, но не можеше да промени решението на мистър Пътнам за съдбата й, ако той вече го беше взел.
	Оглеждайки се за Джеймс, тя излезе на поляната и се вгледа в гората, където на запад слънцето падаше ниско. Снопове светлина си пробиваха път през клоните на боровете и листата на дъбовете и наподобяваха димна завеса, която осветяваше прашинките във въздуха. Докато упорито вървеше, слънцето постепенно се скриваше и я заслепяваше, затова сложи ръка над челото си, за да прикрие очите си.
	Една сянка падна върху нея и за миг тя си помисли, че това е Нейт, но не беше. Джеймс се появи пред нея.
	— Къде е Нейт?
	— Защо продължаваш да питаш? — нетърпеливо попита Джеймс. Той носеше две одеяла и раница на гърба си.
	— Защото… — тя си пое дълбоко въздух.
	— Защо? — попита той и лицето му потъмня. — Защо винаги питаш за Нейт? Какво означава той за теб?
	Джеймс завърза раниците за седлото на коня и се обърна към Фрея.
	— Забрави за Нейт!
	— Не мога, — каза тя. — Няма да забравя. Нейт е… Нейт е моята…
	— Какво, Фрея? — попита Джеймс.
	— Нейт е моята любов — прошепна тя. — Не мога да си тръгна без него.
	Когато видя болката в очите му, разбра, че това беше поредното недоразумение, което се случваше с нея. Животът й напоследък беше изпълнен с тях. Сутринта, когато Джеймс се връщаше от нощното дежурство и когато го беше целунала по бузата, тя преливаше от чувства, защото беше влюбена в Нейт. И сега всичко това се връщаше обратно върху нея, защото явно Джеймс беше останал с впечатление, че чувствата й са насочени към него.
	Понечи да се отдръпне, но той я хвана за ръката и я придърпа към себе си. Усещаше топлия му дъх върху лицето си.
	— Какво… какво каза?
	— Обичам го… Обичам Нейт — задъхано каза тя. — Джеймс, съжалявам…
	Той я погледна и поклати невярващо глава.
	— Не! Не!
	Тя отстъпи назад и се спъна в нещо, стърчащо от земята — корен или камък. Джеймс се опита да я предпази, но също изгуби равновесие и двамата се озоваха на земята. Той почти лежеше върху нея, докато и двамата дишаха тежко, но поради различни причини.
	— Не го обичаш… Не можеш да го обичаш…
	Отдръпна се леко, за да се вгледа по-добре в очите й. Ръката му беше върху рамото й, кракът му — върху нейния и я притискаше към мократа трева. Тялото му беше дълго и стегнато, със силни мускули. Слънцето осветяваше лицето й в оранжево и розово.
	— Фрея, чуй ме. Ти ме обичаш… ти винаги си обичала единствено и само мен.
	— Не зная за какво говориш! Моля те, пусни ме да си вървя.
	Взираше се повече в здрачаващото се небе, отколкото в него.
	— Джеймс, моля те…
	— Името ми не е Джеймс Брустър. — Очите му бяха затворени и изглеждаше толкова нещастен, че Фрея щеше да заплаче. — Поне това не е единственото ми име. Някои от нас не са толкова големи късметлии като теб, Фрея — да успеят да запазят имената си през вековете.
	Докато Джеймс говореше, сякаш врата след врата се отваряше в съзнанието й и спомените й се връщаха — за нейната самоличност, която внезапно изскачаше от някакво скрито, заключено място в паметта й. Виждаше образи, които не разбираше, и лица, които не разпознаваше — на красива възрастна жена с посребрени коси и големи меки очи; на една по-млада жена — русокоса и изглеждаща доста крехка, докато не се усмихнеше. И Фрея започваше да изпитва огромна любов към тях. Те бяха част от нея.
	— Аз съм вещица! — каза тя. — Винаги съм била вещица.
	— Ти си нещо повече от това — въздъхна той. Очите му бяха пълни със сълзи и Фрея сложи ръка на лицето му, за да почувства болката и да се опита да разбере какво се случваше тук.
	— Кой си ти, Джеймс? Кой си наистина? И коя съм аз? Какво общо имаме двамата?
	Почувства топлината на ръцете му и вече не се страхуваше.
	Той я притисна по-плътно и прошепна в ухото й:
	— Ти наистина ли не си спомняш за мен, моя любов?
	Гласът и докосването му я накараха да потрепери и в съзнанието й се появи лъч светлина, спомен, неясен образ на красив тъмнокос мъж, който стоеше над нея точно както сега. Двамата бяха сплетени един в друг. Горещото му тяло беше срещу нея и нямаше никакви порочни мисли в това, никаква вина, нищо от пуританските забрани, защото те не бяха Пуритани. Те бяха влюбени и жаждата им един за друг беше толкова силна, колкото и ръцете му, които я държаха. Тялото й сякаш се разтвори от необходимостта да го има, докато тя продължаваше и продължаваше да вика името му…
	— Килиан? — попита тя.
	— Фрея — прошепна той — Аз съм.
	Тогава изведнъж всичко се върна в паметта й, сякаш много врати се отвориха с трясък и нахлу светлина от осъзнаване на миналото, бъдещето и настоящето. Килиан на нейното годежно парти, двамата на мивката в банята, без дори да си казват и една дума, завладяна от желанието и нуждата да почувства устните му върху своите и тялото му върху нейното. Последната им нощ на борда на „Дракон“, който се люлееше, като че ли в опит да запази ценния им живот, защото тя чувстваше, че бяха много близо до края. Знакът на тризъбеца върху гърба му, който беше станал повод да бъде обвинен, че го е откраднал от Фреди. И накрая Валкириите около него, които го изтръгнаха от ръцете й.
	— Но Валкириите — те те взеха…
	— … и доведоха тук.
	— Не в Необятното?
	— Не, аз също нищо не си спомнях, докато не те видях в съдебната зала и тогава всичките ми спомени се върнаха, но не исках да те плаша. Мислех, че сама ще се досетиш.
	Тя поклати глава засрамено. Нямаше никаква представа как се беше озовала тук сама. Трябва да е било някакъв трик. Беше засмукана през времевия портал, загубила паметта си, и беше невъзможно да си спомни коя беше и защо беше тук. Беше ли това още едно наказание, което боговете й пращаха, или беше една от поредните злобни шеги на Локи?
	Локи… Това ли беше причината тя да е така необяснимо и силно привлечена от Нейт Брукс? Той трябваше да е Локи! Нямаше друго обяснение. Беше ли това все още част от магията, която беше разпилял върху нея, когато беше Бранфорд Гарднър и за първи път беше дошъл в Норт Хемптън? Когато роклята й се беше смъкнала, защото презрамката се беше скъсала, той беше докоснал кожата й така, сякаш я маркираше като своя. Не, това не беше възможно. По това време тя все още не беше очарована и влюбена. Беше сигурна в това. Какво ставаше? Защо се чувстваше по този начин? Тя не обичаше Локи, нито дори Нейт, обичаше само Балдер. Килиан Гарднър. Джеймс Брустър. В което и да е прераждане, под каквото и да е име тя винаги щеше да обича него.
	— Килиан, любими мой — прошепна тя и сложи ръката си на бузата му. Нейната голяма любов. Истинското й сърце. Най-добрият й приятел. Можеше да се освободи от тревогата и противоречивите си емоции и да се опита да ги осмисли по-късно. — Съжалявам, не знаех какво да мисля.
	— Спомняш си… — усмихна се той облекчено. — Но е опасно да използваме това име. Засега за теб трябва да си остана Джеймс Брустър.
	Тя кимна.
	— Какво ще правим? Как ще се измъкнем?
	— Не се притеснявай, любов моя! — отвърна той и я целуна.
	И едва когато устните им се докоснаха, и двамата осъзнаха колко близо са телата им, притиснати едно в друго. И когато той я целуна, ръката му се бореше с корсета й, докато тя опитваше да развърже бричовете му. Желаеше го толкова много; искаше да отнеме болката, която несъзнателно му беше причинила, искаше за миг да забрави къде се намираха. Толкова се радваше, че го намери отново и че бяха заедно! Той целуваше гърлото и гърдите й, докато тя му помогна да съблече ризата си. После легна върху нея и започна да вдига полите й. И двамата се смееха над трудността, възникнала със събличането на дрехите им. Когато най-накрая успяха, лежаха на тревата и той държеше ръцете над главата й, целуваше я и захапваше устните й. Беше толкова гладен за нея. Бяха разделени толкова дълго, че когато той влезе в нея тя изскърца със зъби от болка и удоволствие, че го е открила отново.
	— Какво правите? — чу се над главите им момичешки глас. Тих и ужасен глас, сякаш момичето не можеше да повярва на очите си.
	Джеймс се стресна и се отмести настрани, докато Фрея се изправи и паникьосано се пресегна за дрехите си, за да се прикрие, след като се разделиха от прегръдката.
	— А аз търсех извинения за теб пред мистър Пътнам! — каза Мърси гневно. — Мислех, че си ми приятелка, че си моя сестра! Ти си нищо повече от една блудница и изкусителка! Погледни се! Гола на тревата! С него! Ти си вещица! Омагьосала си Мистър Брустър!
	Фрея се изправи на крака, докато ръцете й притискаха дрехите пред тялото й, почервеняла от шок и срам. Какво направиха? В гората? На откритото?
	— Не, Мърси, моля те!
	Прислужницата трепереше и очите й се пълнеха със сълзи.
	— Ще кажа на всички! Ще им кажа цялата истина!
	— Не, моля те! Мърси, аз те обичам и никога няма да те нараня! — каза Фрея, закопчавайки блузата си, докато Джеймс бързо се обличаше зад нея. — Трябва да ме разбереш, това е… той е…
	Момичето отстъпи назад и вирна предизвикателно брадичката си. Пое си дълбоко дъх, лицето й почервеня и устните й се изкривиха, докато произнасяше:
	— Ти си лъжкиня, Фрея Бошан! Лъжкиня, чуваш ли ме? Лъжкиня и вещица! На всички ще кажа!
	Обърна се и хукна през полето, оставяйки Фрея и Джеймс сами на попиващата в полуздрач поляна.
	— Какво ще правим сега? — попита тя. — Ще ни убият!
	Беше живяла твърде дълго в селището Салем, за да знае какво ще се случи след това.
	— Бягаме — каза Джеймс, обувайки ботушите си и й подаде нейните. — Бягаме колкото можем по-надалеч.


>	Норт Хемптън
>	Днешни дни: Денят на Свети Валентин


>>	Глава 26
>>	Неочаквани удари

	Хъдсън вдигна една малка розова рокличка с балетна пачка от тюл, за да я покаже на Ингрид. Върху горната й част имаше картинка с малко прасенце, което прави пирует с островърхи обувки.
	— Какво мислиш?
	Светлината се отрази върху стъклата на очилата му, с рамки от черупка на костенурка.
	— О, Табита нямаше ли да има момче? — каза тя.
	Измъкнаха се от работа в обедната почивка, защото бяха решили да отидат на пазар и да купят подарък за бебето на Табита от близкия бутик „Тейтър Тотс“.
	— И какво от това? — каза тъжно Хъдсън и сложи малката рокличка обратно. — Защо да няма и момиче? Това е толкова сладко!
	Както винаги, Хъдсън беше облечен безупречно. Само той можеше да направи така, че едно сако с дебело райе да изглежда тънко и елегантно. Но днес у него имаше нещо различно. Преди няколко месеца най-накрая беше успял да накара майка си, госпожа Рафърти, с която отношенията им от много време бяха доста студени, да намери сили в себе си да приеме неговия приятел и да се срещне с тях. Макар че темите за политика бяха избягвани, в един момент тя и Скот така се увлякоха да дискутират, че Хъдсън се почувства излишен. А той обикновено повдигаше темата за политика само за да създаде малко напрежение помежду им.
	Ингрид грабна малкото туту.
	— Да я вземем! Защо не? Тоест, мисля, че бебетата са си бебета. Не можеш ли просто да ги облечеш, както ти искаш? Те са като кукли! Нали?
	— Е, не точно. Остави я обратно, Ингрид! — каза Хъдсън и сега в тона му звучеше гласът на разума. — Ако той иска да носи розово туту, това ще бъде негово решение, когато стане готов да го вземе.
	Тя въздъхна, върна тутуто обратно на рафта и продължи да разглежда другите бебешки дрешки.
	— Не зная — каза Хъдсън с копнеж, — всичко това не те ли кара да се чувстваш като…
	Тя се обърна към него и го погледна с ужас в очите.
	— Като какво? Като че ли аз ще имам бебе?
	— Да!
	Тя сви рамене. Никога не беше мислила за това.
	— Да, и аз се чувствам така! — Той отново започна да разглежда рафтовете, а пръстите му се движеха бързо и умело. — Само те проверявах. — Вдигна нещо, което приличаше на малки кожени панталонки, но бяха изработени от зелен хавлиен плат. — Трябва да признаеш, че тези са изключително сладки и че пазаруването на бебешки дрешки е много забавно.
	Тя погледна подозрително към него, но продължи:
	— Искам да поговоря с теб за нещо.
	Хъдсън изцъка с език.
	— Знаех си, че нещо не е наред и ме държиш в пълно неведение. Беше разсеяна днес и то не в добрия смисъл на думата. Познавам този поглед. Какво става?
	— Попаднах на тях в новото кафене — Мат, Маги и майка й, Мариза. Неговата бивша приятелка. Те изглеждаха толкова щастливи заедно! Мариза е поразяваща. Прилича на италианска филмова звезда и се държи като такава.
	— Зная какво имаш предвид, затова спри дотук! — предупреди я Хъдсън, като я хвана за ръката. — На първо място всички имена започват с „М“, нали? Напълно идиотско! И второ, Мат избра теб, не София Лорен. Ако искаше, досега да се е оженил за нея. _Но той не го е направил._ Причината да се държат интимно е не само че имат общо минало, а защото освен това имат дете — затова са приятели. И приятели е важната дума тук.
	— Приятели.
	— Хората трябва да бъдат такива, ако искат да са добри родители, а и доколкото разбрах от думите ти, хлапето е страхотно, нали така? Добре, това означава, че родителите й са достатъчно зрели за това.
	— Предполагам.
	— Няма за какво да се притесняваш.
	— Добре — мрачно се съгласи тя. Макар съветите на Хъдсън да бяха верни, нейните съмнения не изчезваха.
	Междувременно стигнаха до касата с пълни ръце. Незнайно защо бяха взели и тутуто, както и кожените панталонки, халат с качулка на хипопотам, една модерна плюшена играчка, която се очакваше да създава добро настроение на бебето, и още различни други неща, които според тях бяха изключително необходими.
	Навън духаше хладен бриз и по тротоарите беше навял сняг. Двамата се движеха от слънчевата страна на улицата. Хъдсън предложи да изпият по един коктейл след лудото пазаруване, което го беше накарало да ожаднее. Ингрид му напомни, че трябва да се връщат на работа, защото нямаха богати работодатели. Освен това, трябваше да помислят и какво е необходимо за къпането на едно бебе.
	— Говорим само за бебета, домакини и брак — каза Хъдсън, докато самодоволно вървеше до нея. — Забравих да ти кажа, че аз и Скот решихме да опитаме това с възела.
	Ингрид спря на средата на тротоара.
	— Сега ти ми кажи! Аз ли съм само тази, която крие информация?
	— Добре де, засега само го обмисляме. В Ню Йорк това е законно. Мислехме да отидем за един уикенд до там, в хотел Ганзвурт в област Мийтпакинг — след Сити Хол, разбира се. Въпреки че чух, че в Бруклин е по-добре, защото е по-малко натоварено, отколкото в Сити Хол, центърът на Манхатън. Така че…
	— Не! — каза раздразнено Ингрид.
	— Извинете! — каза един висок мъж, който стоеше зад Ингрид, но нито тя, нито Хъдсън го бяха чули да се приближава. Той погледна невярващо към нея.
	— Какво имаш предвид под това „не“?
	Бяха предизвикали малко задръстване на тесния тротоар и мъжът се изкашля, за да привлече вниманието им.
	— Извинете! — повтори учтиво той. Опитваше се да мине на тротоара покрай тях с всичките им пазарски торби от „Тейтър Тотс“. Но Ингрид и Хъдсън не помръднаха и не му обръщаха никакво внимание. Тя сложи ръка на кръста си и се намръщи.
	— Ако ти и Скот възнамерявате да се ожените, тогава ще направите истинска сватба. Помисли най-малко за заглавията в Таймс!
	Младият мъж стана нетърпелив.
	— Извинете ме! — избоботи той с глас, напомнящ на гръмотевица в далечината.
	Ингрид изпуфтя, обърна се и застана лице в лице с него. Хъдсън погледна нагоре, за да види мъжа, който беше висок около два метра. Носеше елегантен раиран костюм, стилно черно кашмирено палто и сако, разкопчано върху широките му гърди. Ингрид се вгледа в квадратните челюсти на лицето му; големите бледозелени очи, обградени от светли червено-кафяви мигли, вежди в същия цвят и прав нос. Сякаш я порази светкавица и почти изпусна торбите на земята.
	— Ерда? — попита непознатият.
	— Тор! — каза тя и сключи вежди.
	— Какво става? — попита Хъдсън. — Причува ли ми се, или ти наистина го нарече Тор?
	Ингрид се взираше в гиганта с буйна червеникава коса срещу себе си. Фрея й беше казала, че докато е живяла в Ийст Сайт в Ню Йорк и е държала Холидей Лаунд на Сент Марк, техният добър приятел беше отворил своя клуб в съседство. Разбира се, Фрея беше направила няколко тайни шпионски посещения на конкуренцията и докладва на Ингрид, че той е открил малък, тъмен нощен клуб до магазинчето на ъгъла — място, което човек би могъл лесно да пропусне, ако не внимава. Беше известен само на хора от елита, които искаха да будуват нощем — Падналите и Валкириите. Всяка седмица те влизаха с нова парола. „Червената врата“ имаше малка сцена, на която се изявяваха танцьори на бурлеска, духовити артисти, горещи изпълнители на хавайските танци хула-хула и дори клоун с червен нос.
	— Най-горещото място в града в този момент и аз нямам предвид клуба — беше казала Фрея със самодоволна усмивка. — Трябва да видиш как жените полудяват по него!
	— По-скоро не бих искала да видя точно това! — беше отговорила Ингрид.
	Тор, богът на гръмотевиците!
	Нейната стара любов.
	Той търсеше Ерда от векове. Тя беше различна от другите богини, които се хвърляха в краката му, и колкото повече тя го отблъскваше, толкова по-упорито той я търсеше. Но Ерда знаеше за репутацията на Тор. Беше разбил много сърца сред безсмъртните и затова го държеше винаги на дистанция.
	— Моя скъпа Ерда — каза той, повдигна ръката й до устните си и я целуна.
	— Сега съм Ингрид — отвърна тя рязко.
	— Може ли някой да ми обясни какво става? — попита Хъдсън — Някой ще ме представи ли на големия човек или това наистина е Тор? Или аз сам трябва да го направя?
	Ингрид успя най-накрая да си поеме дъх. Обърна се към Хъдсън и го погледна разтревожена.
	— Съжалявам — и направи безпомощен жест с ръце, — това е…
	— Трой Оувърбрук — каза червенокосият гигант и с очарователна усмивка протегна ръка.
	Лицето на Хъдсън засия, когато си стиснаха ръцете. Беше очевидно, че вече е попаднал под влиянието на магията на бога.
	— Хъдсън Рафърти. Всеки приятел на Ингрид е и мой приятел — отвърна той.
	Трой наклони глава към нея.
	— Имаме много неща да наваксваме, Ингрид. — Намигна й, когато произнесе името й. — Изглеждаш великолепно.
	Ингрид се изкашля.
	— Добре, но ние с Хъдсън трябва да се връщаме на работа. Вече закъсняваме.
	— Кога мога да те видя пак? Ще остана тук, в Норт Хемптън, до края на зимата. Да пием кафе някой път? — предложи Трой и се облегна предизвикателно на стената, като се опита да изглежда срамежлив, гледайки към маратонките си. — Знаеш, че скоро идва денят на Свети Валентин.
	— Аз работя в местната библиотека — каза тя безразлично. — Ела и си вземи няколко книги.
	Хъдсън я сръчка с лакът в ребрата.
	— Не ставай глупава, Ингрид. Дай на стария си приятел телефонния си номер!
	Ингрид се поколеба за момент, преди да се пресегне към чантата си и да подаде на Трой една визитка.
	Той я сложи в джоба си и й намигна.
	— Ще ти се обадя — обеща, преди да се разделят.
	След като се отдалечи, Хъдсън започна да говори:
	— Не мога да повярвам, че беше готова да избягаш от всичко това!
	— Нямаш никаква идея за какво говориш, Хъдсън!
	— О, така ли? — взря се той в нея.
	— Трой и аз имаме история — намръщи се тя.
	— Моля те, разкажи ми.
	— Това е дълга и скучна история. Освен това, аз имам приятел, нали помниш?
	Пресякоха улицата и се отправиха към библиотеката.
	— Това е една чаша кафе! Господи! — Хъдсън се засмя. — Не съм казал иди да спиш с него. Въпреки че ако ти не го направиш, аз ще го направя!


>>	Глава 27
>>	Семейната тройка

	— Аз ще го направя — заяви простичко Норман и се обърна към жена си. — Бяха във влака и се връщаха в Норт Хемптън. — Ще направя това, което оракулът каза, и ще върна Фрея.
	Джоана изненадано погледна към съпруга си. След това поклати глава и се намръщи.
	— Категорично не! — отвърна тя и сложи глава на рамото му. — Трябва да има нещо друго, което бихме могли да направим.
	— Няма! — каза меко Норман и я придърпа към себе си. Тя остави темата засега.
	Бяха минали покрай Патчоуг, който се намираше почти на половината път от Ню Йорк до Монтоук, откъдето Ингрид щеше да ги вземе. Колата на Норман се беше развалила в града. Това пътуване беше нещо, което старият Олдсмобил не можа да издържи.
	Погледна навън към хълмовете, покрити със скреж и летните хамбари. Гледката му напомни за пясъка и брега на любимия му океан. Свали очилата от главата си и ги сложи на очите. Чувстваше как водата го придърпва, но силата й отслабваше като забавящ се пулс. Жена му вече беше заспала с глава на гърдите му и той не смееше да мръдне дори на сантиметър, въпреки че мускулите му започнаха да се схващат. Вместо това, стоеше неподвижно и се вслушваше в ритмичното тракане на колелата на влака. Малки моменти като този го караха да се чувства щастлив. Беше тук с Джо.
	Мислеше за Фрея, която беше хваната в капан в селището Салем и си спомни онези ужасни дни. Преди лова на вещици той и Джоана живееха щастливо като Валкирии сред смъртните. Съблюдаваха правилата на Белия Съвет. Внимаваха да не се намесват и пазеха способностите си в тайна. Той работеше като рибар, а Джоана — като акушерка. Но в крайна сметка, неговите момичета му бяха отнети — Ингрид със способностите си да лекува, а Фрея с таланта си да приготвя отвари от билки.
	Ловът на вещици достигна връхната си точка, когато обвиняващите момичета започнаха да назовават имена на хора извън селището — хора, които дори не познаваха, но бяха чули родителите си да говорят лоши неща за тях. След това дойде шерифът и отведе Фрея и Ингрид. Норман не можеше да направи нищо, за да спре това, въпреки че Джоана го умоляваше. Белият Съвет не позволяваше никаква намеса. Най-вероятно Ингрид и Фрея щяха да се върнат при тях. В крайна сметка, те бяха безсмъртни. Ако оставеха нещата така, Джоана щеше отново да им даде живот.
	Фрея и Ингрид Бошан бяха доведени в една специална зала в съда, за да присъстват на процеса срещу тях. Бяха обвинени, че са вещици. Двамата с Джоана наблюдаваха обесването на дъщерите си в Галоус Хил. Джоана не можеше да му прости, че не им помогна да се спасят, че беше следвал стриктно правилата на Белия Съвет и го изхвърли от живота си. В крайна сметка, след известно време му прости и му разреши да се върне обратно. Сега и двамата преживяваха същата болка отново, но този път той нямаше да се провали. Той щеше да бъде този, който ще изпълни инструкциите на Оракула. И щеше да се справи, без да обърка нищо този път. Дължеше й го след всичко, което се беше случило между тях.
	Влакът спря и жена му се размърда. Норман сложи ръка на главата й, прокара длан по дългите й коси, наблюдавайки пътниците, които слизаха. Видя една група младежи от Ню Йорк, които търсеха тихо и романтично място за прекарване на уикенда през зимата в Норт Хемптън. Вратите на влака се затвориха. Той се обърна към прозореца и се загледа в поредния крайбрежен град, който подминаваха на фона на синьото небе.
	— Татко? — чу се изненадан глас.
	Норман погледна нагоре. Великолепният му син стоеше над него с разрошена коса и раница, преметната през рамото.
	— Фреди! Какво правиш тук? Каква голяма изненада! — шепнешком каза той. — Майка ти спи и не мога да мръдна.
	— Не, не спя! — каза Джоана и вдигна главата си, прозявайки се. Махна косата, която беше паднала върху лицето й.
	— Детето ми!
	— Мамо!
	Джоана се взираше в сина си със сънлива усмивка.
	— Ето това е приятна изненада!
	Двамата с Норман се разсмяха, докато ставаха от местата си. Джоана го прегърна, а Норман грабна раницата му.
	— Хайде, ела да седнеш при нас. Нека да ти помогна с багажа. — Намести раницата в отделението над главите им и прегърна сина си.
	— Може ли да бъда в средата? — попита Фреди.
	— А къде другаде? — Джоана седна и потупа мястото до себе си, като се приближи към прозореца. Фреди се сгуши до нея.
	— О, скъпи мой, толкова се радвам да те видя! — И тя започна да го целува и прегръща, суетейки се около него. И за първи път Фреди нямаше нищо против. — Какво правиш тук? Къде е Герт?
	Норман беше забелязал, че Джоана постепенно започна да харесва Герт. И започваха да вярват, че и двамата са щастливи в дома си в Ню Хейвън.
	Объркан, Норман погледна към Фреди, който гледаше надолу към ръцете си.
	— Какво става?
	Фреди вдигна глава и погледна към баща си.
	— Можеш да ни кажеш — каза Джоана.
	— Да, знам, — каза той. — Просто… това не е лесно. Герт си тръгна — въздъхна той и сложи ръце върху лицето си.
	— Какво? — невярващо попита Джоана. — Защо?
	— Каза, че трябва да учи.
	— Е, да, студентите се нуждаят от концентрация — каза Норм, а Джоана едва не му затвори устата с поглед.
	— Не сега, Норм — предупреди го тя.
	Потупа сина си по рамото и погледна намръщено към съпруга си.
	Норман го прегърна.
	— Всичко ще бъде наред. Ще минем и през това, хлапе.
	Фреди отпусна ръце и подсмръкна.
	— Но предполагам, добрата новина е, че май елфите отново са надушили следата. На път са да открият тризъбеца. Или поне така казват. Кой ли може да е сигурен с тях?
	Той погледна първо баща си, а после и майка си, като изучаваше лицата им.
	— Какво става с вас? Изглеждате ужасно. Имам предвид… наистина уморени…
	— Добре сме, Фреди — каза Норман и впи поглед в Джоана. Кимнаха си един на друг, разбрали се негласно да не споделят с него това, което бяха научили по време на пътуването си. Не трябваше да му казват какво беше казал оракулът, че трябва да се направи, за да бъде спасена Фрея.
	Техният син си имаше достатъчно проблеми на главата. Решиха да пазят в тайна думите на оракула и от Ингрид, за да не се измъчва и тя.
	Фреди шумно се прозя.
	— Изтощен съм! — И сложи главата си на рамото на Джоана.
	Норм сгъна коляното си.
	— Почивай, сине. Вероятно се нуждаеш от това.
	— О, да! — отвърна Фреди и затвори очи.
	Всички седяха в пълно мълчание, вглъбени в мислите си и скоро Фреди заспа дълбоко, унесен от ритмичния и приспивен звук на тракащите колела на влака и от чувството на безопасност и спокойствие, че седи между родителите си.
	— Направихме добро, нали? — прошепна Норман.
	— Да! — каза Джоана.
	Фрея все още беше в опасност и информацията, която им беше дал оракулът, им тежеше като бреме. Не можеха да я пренебрегнат. Норман не спираше да си спомня какво каза Джо след срещата с оракула и думите й продължаваха да го преследват:
	„Не бих пожелала вечен живот в долния свят на никого, особено на нашата Фрея. По-скоро бих умряла аз“.
	Той също.


>>	Глава 28
>>	Дневниците на бавачката

	Светлината се промъкваше през ефирните завеси, които се издигаха на вълни над плъзгащите се врати на бараката на плажа. Фреди почувства лъчите на слънцето в лицето си и хладния морски бриз от океана. В началото си помисли, че си е вкъщи, при майка си, защото се беше върнал преди няколко седмици в Норт Хемптън. След това си спомни къде беше прекарал нощта. Усмихна се, все още със затворени очи. Скоро звуците от океана отново го унесоха. Чаршафът покриваше само част от гърба и краката му.
	Малката стабилна къщичка се намираше в края на града, на пътя между къщата на неговото семейство и Острова на Гарднър, на една малка издадена към морето скала, обрасла с трева. Пясъкът беше по-скоро осеян с камъни и сив на цвят, отколкото фин и златист.
	Внезапно топуркане близо до него го разбуди, секунди след като обърна главата си и започна да се унася.
	— По дяволите! — чу се глас, последван от още по-силно думкане с юмруци.
	Той протегна ръката си встрани към празното място до себе си. Отвори очите си, претърколи се на една страна и се протегна. Кристи му се усмихна.
	— Защо проклинаш толкова рано сутрин, скъпа?
	Той се изправи в леглото, за да я вижда. Разтърка очите си и примигна на светлината. Барманката от „Норт Ин“ все още беше гола и ровеше в едно чекмедже. Отпечатъците от банския й още личаха и подчертаваха стегнатото й дупе. Имаше татуировка на пасифлора между кръста и бедрото. Бързо сложи бикините си и закопча сутиена.
	— Здрасти, скъпи — каза тя. Завъртя кафявата си копринена коса и я вдигна на кок. Слънчевата светлина се отразяваше в пъстрите й очи, докато примигваше към него с плътните си мигли. Както Фрея, а сега и Фреди, Кристи работеше като барманка в „Норт Ин“. След като Фрея изчезна, Сал имаше нужда от допълнителна работна ръка и Фреди се съгласи да помага. Още през първия си работен ден, той започна да преследва горещата самотна майка.
	В крайна сметка, Герт го беше напуснала, въпреки всичките му опити да оправи нещата между тях. След два месеца непрестанни обаждания и електронни съобщения Герт все още отказваше да му отговаря и Фреди започна да се чувства като натрапник. Дори му беше изпратила съобщение с текст:
C>
	„Спри с това. Ти и аз засега сме скитници.“
C$
	Скитници? После разбра, че има предвид, че засега са разделени. Изпрати й въпрос:
C>
	„За колко?“
C$
	Герт отново не отговори.
	Написа й:
C>
	„Така да бъде!“
C$
	И след три дни опити да остане спокоен реши, че това е последното съобщение, което й изпраща. Не можеше да повярва колко незряло се държаха и двамата. Щом беше „скитник“, така да бъде.
	Не беше такъв човек, който да заблуждава; добре де, очите му действително шареха насам-натам, но поне се беше опитал, нали? Положи всички усилия бракът им да потръгне, но Герт го напусна. Какво трябваше да направи? Да стои сам? Та той беше сам от пет хиляди години!
	Кристи беше красива и беше склонна да показва прелестите си, което веднага привлече вниманието му. В началото устояваше на чара му, което го караше да я иска още по-отчаяно. Тя беше на тридесет и шест години, а той едва беше достигнал възрастта, когато му беше разрешено да пие, а още по-малко беше готов да бъде с жена, която има две деца.
	— Аз съм петнадесет години по-възрастна от теб, Фреди! — каза тя.
	Той нямаше смелостта да й каже, че е всъщност хиляди години по-стар от нея.
	Освен това беше добавила, че той всъщност не е неин тип.
	— Но аз съм тип на всички — спореше Фреди. Опитваше се да създаде приятелски отношения с нея, докато приготвяха питиетата зад бара. През повечето време тя се шегуваше с него и беше упорита в отказите си — отблъскваше ухажването му, а това я правеше още по-привлекателна.
	Една вечер в склада той обви с ръка тънкия й кръст.
	— Слушай! Ти си мил и сладък, Фреди, но не мога. Имам деца. Максим и Хана. Не мога да си позволя увлечения за една нощ, а освен това с теб работим заедно.
	Той я пусна и се извини, че е стигнал толкова далеч.
	Погледнаха се с разбиране, а в крайна сметка беше денят на Свети Валентин.
	— Любов? — подразни я той, когато устните им се разделиха.
	И ето, той вече имаше среща със самотната майка на две деца. Опитваше се да не мисли за Герт, а и харесваше Кристи. Тя беше красива и не беше глупава. Имаше лице във формата на сърце, плътни и сочни устни, които бяха меки и сладки, когато ги целуваше. Правеха хубав секс, но малко забързано, като обезумели. Предполагаше, че това е естествено, когато наоколо има деца, които надничат любопитно.
	Протегна ръка към нея и я повика с пръст, подканвайки я да се върне обратно в леглото. Тя отиде до гардероба, погледна го през рамо и се усмихна.
	— Не мога! Закъснявам. — Свали една рокля от закачалката и я облече набързо. Стоеше й прекрасно, като подчертаваше формите на тялото й. Не беше нито много тясна, нито прекалено широка.
	Фреди разтърка очите си и се изправи в леглото.
	— Колко е часът?
	Той взе телефона си от шкафчето до леглото и сам си отговори на въпроса. В същото време телефонът на Кристи изписука. Беше шест сутринта.
	— Добре, това е спешно съобщение — каза Кристи.
	— Какво значи това? Че трябва бързо да тръгваш?
	Тя наклони глава и изглеждаше разсеяна.
	— Знаеш каква е работата ми. Мястото, където ходя през повечето дни. Но, слушай, имам нужда от услуга.
	Фреди повдигна вежди и се обърна в леглото, поглеждайки към празното място до себе си. Не се предаваше.
	Кристи не обърна внимание на сигналите му.
	— Бавачката се обади снощи, че е болна и сега нейният баща, който беше обещал да вземе децата днес, ми писа, че няма да може. Имам нужда от помощта ти. Грижи се за тях само за днес. Макс има тренировка за Малката Лига, а Хана е на балет. — Тя хвърли дрехите му към него и сладко му се усмихна. — Хайде, скъпи! Те са добри деца, нали? А ти нямаш какво да правиш цял ден, преди да отидеш на работа довечера.
	Фреди въздъхна. Те бяха добри деца.
	— Благодаря ти, любов моя — каза тя и го целуна.
	Той стана от леглото и започна да се облича.
	— Не се притеснявай, лесно е. Ще ти напиша инструкциите и можеш да ползваш колата ми. Аз ще взема другата. Трябва само да ги закараш и после да ги вземеш навреме. Увери се, че са яли. Качествена храна, а не боклуци. — Спря да говори и се усмихна. След това се приближи към него, облегна се и му даде една дълга целувка. — Те наистина те харесват, Фреди. О, и Макс е вегетарианец, но Хана не е. Опитай се да го запомниш.
	В този момент седемгодишната дъщеря на Кристи, Хана, нададе вой, който се чуваше из цялата къща.
	— Бързо! — каза Кристи, движейки се към стъклената плъзгаща се врата. — Тръгвай! Върни се по-късно и им кажи, че за днес ти официално си тяхната бавачка.
	— Бавачка? — повтори Фреди, грабна обувките си и излезе навън. Беше студено и той трепереше, докато се обуваше. Децата обикновено го наричаха „Приятелят на мама“. Щеше да се престори, че идва точно сега, само и само да влезе обратно през плъзгащите се врати.
	Чу малкото момиченце да влиза в спалнята и да вика през сълзи.
	— Мамо, мамо, Макс скри Флопи. Не мога да го намеря! Каза, че Флопи е миризлив и че аз съм твърде голяма за него.
	Фреди почука на стъклото.
	— О, виж кой е там! — каза Кристи. — Фреди вече е тук! Той е новата ви бавачка. Трябва да е дошъл от плажа. Ще ти помогне да намерите Флопи.
	Тя отвори вратата и Фреди влезе, усмихвайки се сънено.
	Хана се хвана за крака на майка си, гледайки към него с влажни широко отворени очи и умоляващ поглед. Кристи я погали по меката светлокафява коса.
	— Флопи! — извика Хана отново. Малкото момиче се взираше във Фреди и плачеше, хълцаше, а малката й брадичка потреперваше.
	Синът на Кристи Макс се втурна в стаята и се хвърли на леглото.
	— Здравей, тигре! — каза Фреди. Не трябваше ли така да се обръща към малки момчета? Или „тигре“, или „шампионе“. Предпочете „тигре“. Пасваше му повече, защото Макс беше истински ужас.
	— Какво прави той тук? — Макс беше коленичил и сложил юмруци на матрака. Косата му беше разрошена. Приличаше на косата на майка му. Лицето му беше загоряло, бузите по-розовели, а върхът на носа му се беше обелил. Носеше кръгли очила със сини рамки, които правеха кафявите му очи да изглеждат още по-големи.
	Фреди разроши косата си.
	— Ще прекарате деня с мен, тигре.
	— Не го наричай така, името му е Макс — каза Хана, докато все още висеше на крака на майка си като маймунка, сключила глезени около него. Кристи взе чантата и ключовете си.
	— Деца, ще бъдете мили с Фреди днес, нали?
	Те му направиха по една гримаса, преди да избягат от стаята.
	Точно когато Фреди се беше отървал от малките елфи, се оказа пазач на две малки хлапета. Чудеше се кое беше по-добре — малки елфи или смъртни деца, които плачат, хълцат и задават непрестанно въпроси. А, да, добре. Нали той искаше да става баща? Понякога получаваш това, което си пожелаваш.
	Когато влезе във всекидневната, Хана стоеше и го чакаше и двамата започнаха да търсят Флопи.


>>	Глава 29
>>	Приятелят ми се върна

	Едно от колелата на количката се беше разместило. „Трябва да я поправя“ — мислеше си Ингрид, докато я буташе между рафтовете с книги. Можеше да помоли Хъдсън, но той имаше точно толкова познания по механика, колкото и тя. Табита, чийто корем изглеждаше като дирижабъл, едва можеше да се наведе. Звукът от скърцащото колело отекваше в тихата библиотека.
	Трой Оувърбрук се беше обадил още същия ден, когато Ингрид и Хъдсън го срещнаха случайно на тротоара. След това се обади отново и после пак, докато най-накрая тя се съгласи да се срещнат за по едно кафе. Трой дори настоя да я вземе от библиотеката. Тя намери една ниша под прозореца към морето и бутна количката там. Беше почти шест часа вечерта. Чувстваше се добре в тихата библиотека, където единственият шум идваше от бръмченето на климатика.
	Постави „Великият Гетсби“ на мястото му на рафта в секция „Ф“ и почувства как една ръка внезапно обгърна кръста й. И това я накара да подскочи изненадано.
	Зад нея стоеше Мат в ежедневното си цивилно облекло — бяла риза и тъмни панталони, и й се усмихваше.
	— Какво правиш тук? — Съжали за думите си още в момента, в който зададе въпроса.
	Той се вгледа в нея внимателно и повдигна глава.
	— Какво имаш предвид? Просто се отбих. Понякога правя така, нали? Това лошо ли е?
	Тя намести очилата си, като ги постави малко по-напред върху носа си.
	— Не, не, всичко е наред! — малко пресилено поклати глава.
	— Радвам се да те видя! — усмихна му се тя и приближи към него, повдигайки се на пръсти, за да го прегърне.
	Мат стоеше малко схванато, протегна ръце, сякаш за момент не знаеше какво да прави с тях, и след това я прегърна.
	— Сигурна ли си, че всичко е наред? — попита той.
	Тя внезапно изпита чувство на вина, мислейки за Трой, въпреки че това беше една обикновена уговорка за кафе. За да се реваншира, тя стъпи върху обувките му, повдигна се и го целуна по устните.
	— Защо вие двамата не си вземете стая? — дразнеше ги Хъдсън от последното бюро, където седяха той и Табита. Табита ги поздрави, прозявайки се, а после се прозя и Хъдсън. Липсата на работа и топлината от климатика явно правеха всички сънливи.
	Мат я прегърна и промърмори:
	— Ммм, така е по-добре.
	Хъдсън се прокашля.
	— Ингрид, Трой е тук.
	Мат я освободи от прегръдката си и погледна объркано към нея.
	— Кой е Трой — промърмори той, точно когато Трой се появи. Едрият червенокос мъж сякаш изсмукваше целия въздух в стаята. Дори бременната Табита го гледаше влюбено.
	Ингрид местеше поглед между двамата мъже, стоящи пред нея.
	— Здравей, Трой! Това е Мат, Матю Нобъл и е детектив. Всъщност той е детективът в нашия малък град — каза тя като се заигра с думата. — И, Мат, това е Трой Оувърбрук, стар приятел от миналото. Познаваме се, откакто бяхме… деца… Трой и аз играехме заедно…
	Мат кимна.
	— Здравей, Трой! Как върви? — каза той и подаде ръката си.
	— Здравей, Мат! — отвърна Трой.
	Те се здрависаха и Мат сложи ръката си на рамото на Ингрид.
	— Идваш на гости? И ще останеш за малко в града, така ли? — попита той любопитно, дори дружелюбно.
	Трой се поколеба.
	— Ами… да. Мисля, че може и така да се каже — кимна той накрая.
	— Трябва да излезем заедно за по едно питие някоя вечер. В „Норт Ин“ е винаги страхотно — каза Мат.
	Ингрид сложи ръка на рамото му, докато сърцето й биеше ускорено.
	— Всъщност, скъпи, ние с Трой имахме планове да излезем на кафе сега… и да си припомним миналото.
	Мат се усмихна болезнено.
	— Фантастично! — каза той. — Забавлявайте се, скъпа — и я шляпна отзад.
	Ингрид беше твърде изненадана, за да реагира.
	_Скъпа?_ Мат никога не я беше наричал така преди.
	— Страхотно — отвърна Трой и вдигна глава.
	Мат я целуна за довиждане. Една целувка, която изглежда щеше да продължи вечно и я остави леко замаяна. Когато я пусна, той я огледа похотливо и Ингрид се притесни, че отново щеше да я шляпне отзад.
	— До по-късно — изрече той.
	Мат си тръгна, а Ингрид и Трой останаха сами със счупената количка. Тя я избута до най-близкия рафт с книги.
	— Имаш ли нужда от помощ с това? — попита Трой и се наведе, за да оправи колелото. Вдигна поглед към нея и я попита:
	— Значи това е новият ти приятел? — прошепна той.
	— Млъкни! — предупреди го Ингрид. — Нито дума повече.
	Трой завъртя колелото като специалист и го постави на мястото му.
	— Само един въпрос. Смъртен ли е?
	— Ух — въздъхна Ингрид — виж, той знае за мен.
	— Аз не се притеснявам за него. Тревожа се за теб. Знаеш какво значи „смъртен“…
	Означаваше, че тя щеше да надживее Мат и това щеше да разбие сърцето й. Да, много добре знаеше какво означава това. Може би Трой имаше право да я пита за избора й на партньор.
	Отвън, зад прозореца на кафенето, небето се оцветяваше в розово и оранжево, докато слънцето залязваше и се скриваше зад вълните. Когато Ингрид погледна към часовника, с изненада установи колко е късно. На плажа една двойка наблюдаваше залеза, докато няколко човека се разхождаха по брега заедно с кучетата си.
	Разказа му с треперещ глас какво се беше случило с Фрея. Отсреща Трой внимателно я наблюдаваше над чашата с капучино и скъсаните пакетчета захар. Очите му блестяха, сякаш той преживяваше същото. Около устните му трепкаше мускулче, когато той протегна ръка и хвана нейната…
	Беше забравила колко силно е присъствието на Тор. Не трябваше да се извинява или да му обяснява. Той я разбираше, защото беше като нея.
	— Изглежда, че порталите на времето са се затворили — продължи тя. — Не можем да преминаваме през тях. Нашите сили са…
	— … неефективни — довърши той.
	— Нещо повече, те изчезват — поясни тя с тъга.
	— Мина ми през ума, че може би се превръщам в смъртен.
	— О, боже! — възкликна Ингрид и двамата се разсмяха.
	Разказа му какво беше открила при своите проучвания за историята на Салем — действията на момичетата обвинителки удивително приличаха на описанията в памфлета.
	— Не мислиш, че съм луда, нали? Да си мисля, че може би момичетата са направили това, за да се спасят от ежедневните си задължения и да се отнасят с тях като… със знаменитости.
	— Хората са правели и по-големи неща за по-малко — съгласи се Трой. — Звучи доста правдоподобно да са направили всичко това заради тежкия си живот. Защо не?
	Ингрид кимна доволна, че той беше съгласен с нея.
	— Освен това, тук идва и ролята на Пътнам. По време на процеса той е направил една папка с досиета на всички, които са се оплаквали от „вещици“. Толкова много мразеше своя полубрат, че Джоузеф Пътнам беше винаги нащрек и държеше коня си оседлан постоянно по време на лова на вещици, за да е готов да изчезне от града в мига, в който някой го обвинеше. Всъщност Джоузеф беше един от малцината в града, които публично негодуваха срещу съдебните процеси.
	— Какво се опитваш да ми кажеш?
	Тя се намръщи.
	— В момента, в който момичетата са започнали да се държат странно и да имат припадъци, Томас Пътнам е усетил, че може да се възползва от ситуацията, за да обвини и елиминира част от враговете си. Вероятно е щял да се добере и до Джоузеф, ако нещата не са излезли извън контрола му.


>>	Глава 30
>>	Цената на признанието, част първа

	Тайлър Алварес седеше на един стол в кухнята на Джоана, концентриран върху тортата пред себе си. Той се взираше в желираните плодове: една ягода, парченце киви, половинка кайсия и много боровинки, натрупани върху перфектно кръглия блат.
	— Ти ли го направи, Джо? — попита петгодишният син на домашната й помощничка Грациела. Гледаше я с широко отворени, любопитни кафяви очи. Лицето му беше загоряло, а бузките — порозовели.
	Джоана погледна към него от кухненската маса.
	— Всъщност, купих я от пекарната, която откриха наскоро.
	Беше ходила на пазар и подреждаше розите в една висока ваза. Режеше стеблата им и махаше бодлите и листата, преди да ги постави вътре. Харесваше й, когато Грациела и синът й бяха при нея. Къщата изглеждаше по-уютна и по-спокойна. Грациела миеше съдовете на кухненската мивка.
	— Спря да печеш пайове, Джо. И това ни липсва много!
	— Зная — отвърна замислено Джоана. — Но наистина нямам време.
	Което си беше лъжа. Е, не напълно, но тя беше спряла да приготвя печива, защото беше загубила дарбата си. Беше жалко да открие, че след като магическите й способности бяха изчезнали, тя всъщност нямаше никакъв природен талант да пече пайове. Можеше само да поставя украса върху готовите хлябове и сладкиши.
	Тайлър завъртя вилицата в ръката си.
	— Изглежда вкусно — изрече той.
	Джоана се разсмя, докато режеше стеблата на розите.
	Грациела се обърна и се облегна на мивката с потно чело. Тя вдигна ръката си в гумената ръкавица и го избърса с китката си.
	— Има нещо, за което искам да поговорим, Джо!
	— Знаеш, че можеш да говориш за всичко с мен, Грациела — отговори тя.
	— Става дума за _знаеш кого_ — каза Грациела и кимна с глава по посока на Тайлър, докато той ровеше в тортата си и облизваше устни.
	— Става дума за мен — пророни Тайлър и сложи още една пълна лъжица в устата си.
	Джоана искрено се засмя, но после видя, че Грациела беше на път да се разплаче.
	— О, Грациела! — втурна се тя към нея. — Нека да си поговорим двете, докато Тайлър изяде всичко това. Може ли да ни оставиш за малко, скъпи?
	Той звучно пусна вилицата в чинията си.
	— Мога ли да си поиграя с Оскар, когато съм готов?
	— Разбира се — каза Джоана. — Той е горе, в стаята на Ингрид, само не го пускай да излиза навън.
	— Обещавам! — каза Тайлър. Беше умно момче. Не беше казал и дума за грифона й, нито за това, че Джоана можеше да съживява войниците му. Е, сега вече не притежаваше тези способности да прави подобни неща, но можеше поне да успокои Грациела.
	Жената махна ръкавиците и престилката си и Джоана я поведе към всекидневната, където двете се настаниха на дивана.
	— Бяхте толкова мила с мен и семейството ми, Мис Джоана, че наистина ми е неудобно да моля за още нещо. Просто… — заекна тя.
	— О, я стига Грациела! Просто ми кажи — окуражи я Джоана и я потупа по коляното.
	Грациела само кимна и продължи. Повтори отново колко щедра е била Джоана към тях, когато е уредила детската градина на Тайлър.
	— Но сега той трябва да влезе в училище, а общественото е ужасно. Приятелката ми, Сесилия, ми каза, че имало много побойници там, а както знаеш, Тайлър не прилича на тези деца. Твърде умен е за възрастта си и приема всичко доста навътре. Много се притеснявам, че децата ще му се подиграват.
	— Ох! Кога ще спрат всички тези побоища! — отвърна Джоана. — Четем за тях във вестниците през цялото време. — Тя осъзна, че около всичките проблеми, свързани с изчезването на Фрея, беше забравила обещанието си да направи нещо за Тайлър при започване на училище през септември. В никакъв случай нямаше да го остави да бъде обект на побой и подигравки. Трябваше да бъде с деца, които са толкова специални, колкото и той, и с преподаватели, които ще развият природната му интелигентност.
	— Разбира се, че ще направим нещо за това. Тайлър няма да се запише в такова училище през есента, така че не се притеснявай!
	Грациела издуха носа си, избърса очите си и подсмръкна, когато се прегърнаха.
	Джоана не беше богата, но имаше спестени пари за спешни случаи като този. Тя се качи горе и се обади на Норм, за да му каже да спре покупката на новата кола. Наистина ли имаха нужда от втора? След това го помоли да провери за добри частни училища в региона.


	На следващия ден Джоана и Тайлър пътуваха към първата си уговорена среща в едно от най-престижните местни основни училища. Беше препоръчано от група хора, които се занимаваха с изкуство в Хемптън. Норман имаше приятел — художник и успешен артист, чието шоу доста често печелеше възторжени отзиви в Ню Йорк Таймс и който съответно пишеше за Ню Йорк Таймс. Норман беше задействал някои връзки, за да осигури това интервю за Джоана и Тайлър.
	Тя спря колата на паркинга, който беше заграден с добре поддържан жив плет.
	— Изглежда добре — отбеляза тя и си намери място за паркиране.
	Хвана ръката на Тайлър и двамата се отправиха към едно поле, което приличаше на футболно игрище. Навън беше студено, но в центъра на игрището седяха група малки момичета и момчета и носеха криле върху дебелите си палта. В центъра на кръга стоеше една жена с дълги розови коси и виолетово палто, върху което имаше по-големи крила. В едната си ръка тя държеше книга и жестикулираше срещу децата, които внимателно я наблюдаваха.
	— Това изглежда забавно! — обърна се тя към Тайлър, макар че беше малко скептична.
	Жената с розовата коса и децата им помахаха, когато двамата минаха покрай тях, за да стигнат до самата сграда. Един мъж с разрошена коса и неоформена брада, облечен в бяло, ги очакваше на входа. Джоана се почувства така, все едно се беше върнала в 70-те и се запита дали порталите не се бяха отворили.
	— Мистър Рейнбоу? — попита тя.
	— Просто Рейнбоу — усмихна се той и продължи, след като се здрависаха. — Тук няма никакви формалности.
	— Радвам се! Аз съм Джоана Бошан, а това е Тайлър — момчето, за което говорихме.
	Рейнбоу клекна, за да е на нивото на очите на Тайлър.
	— Здравей, Тайлър — каза той и разроши къдриците му.
	— Здрасти — отговори Тайлър, а след това погледна надолу към краката си и ритна цимента, стреснат от прекалено дружелюбното отношение на този човек.
	— Заповядайте! Да влезем в една от залите, за да видите как протича един час.
	Джоана и Тайлър последваха Рейнбоу вътре. Рисунки на деца бяха окачени по стените. Училището беше просторно, изпълнено с много слънчева светлина и чист въздух. Минаха през вратите на фоайето и продължиха надолу по стълбите, откъдето се чуваше весела испанска музика.
	— Какво е това? — попита тя.
	— Децата са в час по „раздвижване“ в момента. — Рейнбоу отвори една врата към просторна стая със светли подове, където момчетата и момичетата се движеха без посока. Някои се въртяха в кръг, други се отправяха към ъглите и всички изглеждаха така, сякаш нямаха никакво чувство за посока.
	— Раздвижване?
	— В другите училища това се нарича „физическа подготовка“ — обясни той. — Искаш ли да танцуваш, Тайлър?
	Тайлър поклати отрицателно глава и после пак се вторачи в пода.
	— Няма проблем. Има време за това. Но ако ритъмът и настроението те завладеят…
	— Можете ли да ми дадете информация за учебната програма? — попита Джоана.
	Рейнбоу й се усмихна приветливо.
	— Това е експериментално училище. За „раздвижването“ трябва да водим учениците в гимнастическия салон и да ги провокираме да създават свои собствени игри с топка. Обичаме нашите ученици да се чувстват свободни, да изразяват себе си, за да покажат своя пълен потенциал.
	— Дори и когато навън е студено?
	— Какво е времето, все пак? — усмихна се Рейнбоу.
	Джоана се опита да си придаде сериозно изражение, докато Тайлър направи едно бързо брейк движение до нея.
	— Това е фантастично! — каза Рейнбоу. — Продължавай, Тайлър!
	Тайлър спря веднага, но продължи да гледа танцуващите деца.
	Джоана изрази своите притеснения за сбиванията в училище, а Рейнбоу я увери, че при тях това го няма — досега са нямали нито един такъв инцидент. Училището възпитаваше своите ученици в пацифизъм. Часовете се провеждаха импровизирано, като понякога самите ученици определяха тона и начина на провеждането им. Нямаше учебници, домашни работи или учебни планове. Персоналът вярваше, че създават нещо ново, революционно и съзидателно и го въвеждаха в процеса на работа и обучение. Мотото на мисията беше „Свобода в обучението. Обучение в свободата.“
	Кухнята беше вегетарианска и храната се приготвяше само с местни органични продукти. Кой би искал детето му да яде вредни храни? Рейнбоу щастливо изреждаше имената на богати, влиятелни и известни родители, които бяха отделили време и пари (о, много пари!), за да помогнат училището днес да изглежда по този начин.
	Колкото повече Джоана научаваше за училището, толкова повече ставаше по-предпазлива и започваше да се съмнява, че Тайлър щеше да научи нещо тук. Представяше си часовете като пълен хаос. Децата се нуждаеха от дисциплина и методика на обучението. Трябваше да имат книги.
	Музиката се смени. Сега се чуваше красив оперен мъжки глас. Децата се движеха наоколо и махаха с ръце, сякаш се носеха по течението, имитирайки движенията на младата жена, която ги водеше.
	— Добре, ако няма книги, как децата се научават да четат? — попита тя. — Или те не могат да четат?
	— О, могат! Могат! — отговори Рейнбоу. — По някакъв начин те го правят — обясни й той с ведра усмивка.
	— Какво ще стане, когато отидат в гимназия? Няма ли промяната да предизвика шок у тях? Там е доста по-различно.
	Рейнбоу отново й се усмихна широко.
	— Не съм казал, че след това няма да се сблъскат с различни предизвикателства.
	Джоана въздъхна. Е, добре! Поне нямаше да има побойници, а и Рейнбоу каза, че те се научават да четат по някакъв начин.
	— Докога трябва да подадем молба? — попита тя.
	Ведрата усмивка от лицето му изчезна.
	— Не сте подали молба за кандидатстване?
	— Не.
	Рейнбоу поклати глава със съжаление.
	— Толкова много съжалявам. Срокът за подаване на молбите беше до края на миналата година. Имаме само шестнадесет места и стотици семейства, които са кандидатствали. Наистина много съжалявам!
	И тогава Джоана разбра, че малкото училище, което не разполагаше с учебници, учебни планове и истинска физическа подготовка, притежаваше едно-единствено нещо — огромен престиж, а това беше от изключително значение за Норт Хемптън.


>>	Глава 31
>>	Текила по залез

	Облегнат на касовия апарат, облечен в карирана риза и дънки Фреди наблюдаваше какво става в бар „Норт Ин“. Самотната бледа блондинка с огромни перлени обици и червило с коралов цвят, която седеше в края на бара започна да се олюлява и той реши, че е време да й повика такси. И тъй като не можеше да използва способностите си, започваше да привиква със света на смъртните. Клиентите му си пиеха питиетата и замезваха с ядки. Беше средата на седмицата, рамо вечерта. Сал беше отзад и играеше покер със своите седемдесетгодишни приятели, а Кристи беше с Макс и Хана.
	На джубокса се зареди „Камбаните на Ада“ на AC/DC звън на камбани и след това великото соло на китарата. Фреди си взе една бира от хладилника и я отвори. Отпи голяма глътка и въздъхна с удоволствие. Загледа се в хокейния мач, който вървеше на екрана. Неговият отбор успя да отбележи прекрасен гол и те спечелиха. „Малките удоволствия на живота“ помисли си той.
	Винаги усещаше промяната в атмосферата, когато влизаше клиент. Този път го усети още преди вратата да се е отворила. За секунда той вдигна поглед към нея, а в следващата — тя вече беше отворена и някой влезе в бара. Явно все още му беше останала малко магия. Мъжът, вървящ към него, беше почти толкова висок и широкоплещест, колкото и рамката на вратата. Имаше физиката на футболен играч. „Чакай малко! — помисли си Фреди. — Познавам този човек…“
	— Брадата на Один! — каза Фреди.
	— Уау! — разсмя се Трой, подавайки му ръка. Фреди я сграбчи и старият му приятел го придърпа към себе си през барплота, за да го прегърне. Потупаха се взаимно по раменете и се разсмяха.
	Трой седна.
	— Здравей, човече!
	— Еха! Погледни се! — Фреди разклати глава и подсвирна. — Тор, как я караш, приятелю?
	— Добре, добре, всичко е страхотно. Радвам се да те видя. Срещнах Ингрид преди няколко дни и тя ми каза, че си тук. Така че… ето ме!
	— Така ли? — отговори Фреди. — О! Ингрид, а? Ерда и Тор! — и той се засмя.
	— Да. Освен това сега името ми е Трой Оувърбрук — разясни той и отметна кичурите коса, паднали върху челото му.
	Фреди се усмихна.
	— Трой Оувърбрук, Фреди Бошан е на твоите услуги! Какво да ти предложа?
	Трой разгледа бутилките върху рафта зад бара.
	— Какво ще кажеш да отпразнуваме срещата си?
	Той се наклони към Фреди и кимна.
	— Текила?
	— Перфектно! — Фреди взе една неотворена бутилка „Текила Голд“, малки чаши за шот питиета и една влажна и студена „Корона“. Той вече беше изпил своята бира и сложи питиетата между двамата. Сипаха сол върху юмруците си, отхапаха от лимона и изпиха шотовете си.
	Трой се усмихна.
	Фреди му каза „наздраве“ с бутилка бира.
	— Какво, по дяволите, се случва с теб? — Той обикновено не пиеше на работното си място, но сега случаят беше специален.
	Докато пиеха текила и бира, Трой му разказваше за живота си в Мидгард. Каза му за последното фиаско, което се бе случило — притежаваше нощен клуб в града, но в някакъв момент беше изпуснал духа от бутилката. В крайна сметка се беше наложило да го продаде и да направи малка и скромна промяна. Вярваше, че липсата на късмет с клуба се дължеше до известна степен на магическите му способности. И тогава, в последния момент реши да прекара зимата в Норт Хемптън и да се наслади на тишината и спокойствието. Освен това имаше малко работа тук.
	Фреди повдигна въпросително вежди и го погледна, докато наливаше следващите питиета и разля малко върху плота.
	— Добре, признавам си, исках да видя Ерда — поклати глава Трой. — Имам предвид Ингрид. Знаеш, да опитам още веднъж след колежа.
	Текилата беше развързала езика му.
	— О, добре, успех с това! — усмихна се Фреди.
	— Помогни ми в това, Фреди! Един приятел се нуждае от цялата помощ, която може да получи! Не можеш ли да направиш нещо? Имам предвид, тя все пак ти е сестра! Наистина ли са сериозни отношенията й с този смъртен?
	Фреди изхълца и отпи голяма глътка бира, която явно му помогна.
	— Със сигурност изглежда, че е така. Съжалявам, приятел!
	После се разсмяха от сърце. Фреди донесе още бира и изпиха още по два шота. Резенчетата лимон предизвикаха кисели гримаси върху лицата им. Фреди бързо обслужи новите клиенти, които влязоха в бара и първоначално бяха разочаровани, защото търсеха Фрея. Но той успя да ги убеди да забравят за сестра му, използвайки малко магия, за да се представи като готин и симпатичен барман. Напълни чашите им и се върна при Трой, но не преди да приготви още два шота.
	Трой го забавляваше, като му разказваше истории от живота си на безсмъртен — от Римските времена, когато беше сенатор (тонове злато, вакханалии и оргии); през XVI век във Франция беше живял в кралския дворец (още повече злато и толкова много прекрасни момичета с предизвикателни гърди, които се подаваха над корсетите им) и след това през XIX век беше с Джеферсън в Париж (пари в брой и никаква скука, всъщност свободомислещите бяха големи сладурани). В началото страстта му беше свързана със злато и жени, а после се превърна в мания за коли и мотори.
	Фреди започна леко да се изнервя, защото завиждаше на Трой. Неговият приятел беше изживял всички тези удивителни неща, а какво беше направил той, откакто се беше върнал в Мидгард? След като напусна Необятното, той се влюби в Хили, която наистина му завъртя главата и всичко приключи с това, че беше принуден да се ожени за сестра й. И точно когато се влюби истински в Герт, тя го напусна. Прекарваше по-голямата част от времето си, като го губеше в компютърни и видео игри. Беше потушил няколко малки битови пожара — голяма работа!
	Чувстваше се нещастен, сънлив и непохватен. Пълен неудачник. Явно текилата провокираше у него всички тези мисли. В началото се чувстваш на върха на света, а след това си готов да удариш първия човек, който те раздразни. Водката щеше да е по-добър избор. И къде беше блондинката, която седеше в края на бара? Беше си казал, че трябва да й поръча такси. Там беше доста тъмно и не я виждаше. Дали не беше паднала от стола? Щеше да се погрижи за нея по-късно. В крайна сметка, тя си беше виновна, ако се беше напила и й беше прилошало. Един клиент се появи на бара и поиска питие. Той бързо забърка един коктейл, като остави страхотна бъркотия около себе си, която дори не си направи труда да почисти и прибра парите в касата.
	— Е, какво става с теб? Разкажи ми за твоя живот! — попита Трой ентусиазирано и се усмихна на Фреди.
	Фреди се взираше с празен поглед назад. Защо Трой го беше попитал точно това? Разбира се, той знаеше какво се случва и че Фреди беше пропилял последните пет хиляди години, пилеейки времето си в тъпото Необятно, защото по грешка беше обвинен за разрушаването на моста Бофрир.
	Усмивката на Трой се стопи, а широките му рамене се отпуснаха, когато осъзна грешката си.
	— Съжалявам за това, приятел. Поне ти си невинен, нали? Чух, че Валкириите са намерили човека, който го е направил.
	Фреди не отговори веднага. Вината за това, което се беше случило с Килиан, беше негова. Имаше толкова много неща, които му се искаше да беше направил по различен начин. Фрея беше върната в миналото, Килиан беше в Необятното, а той беше тук, заклещен в този малък град и се напиваше с текила. Беше безполезен. Целият му живот беше пропилян.
	— Хей! — каза Трой и се пресегна през бара и сложи ръката си върху рамото на Фреди — Нещо лошо ли казах?
	— Всичко е наред. Напълно! Добре съм! — усмихна му се Фреди и наля остатъка от Сауза в чашите.
	Да, той не би могъл да направи нищо за никого — нито за сестра си, нито за най-добрия си приятел. Нищо друго не му оставаше, освен да пие, докато бутилката не свърши.


>>	Глава 32
>>	Изкъпете хората

	Гостите седнаха на килима в полукръг около Табита. Това приличаше на нейния час за четене в библиотеката, само че сега тя отваряше подаръците за бебето във всекидневната. Хъдсън събираше панделките и ги залепяше върху хартиена чиния. След това щяха да ги използват, за да направят шапка за Табита.
	— Хубава и весела традиция — беше отбелязал той.
	Ингрид правеше списък на подаръците, за да могат след това да се напишат благодарствените картички. Трябваше да признае, че имаше нещо очарователно да стои сред малките бебешки чорапчета и обувки, миниатюрните блузки и пелени, защото това й даваше вълнуваща насока. Бебе. Нито сестра й, нито брат й бяха имали някога деца. Те така или иначе в този свят Фрея и Фреди бяха обречени да бъдат млади завинаги, а Ингрид — да остане стара мома през целия си живот. Само че любовта я беше променила и тя едва сега можеше да разбере за какво е цялата тази суетня.
	— Туту! — възкликна Табита.
	— О, това е от Ингрид! — каза бързо Хъдсън.
	Табита и приятелите й се разсмяха.
	— Момче е, нали? — попита Бети Лазар. Тя наскоро срещна новия си приятел Сет Холдингс, който работеше като младши детектив.
	— Е, никога не се знае! — разсмя се Ингрид и сложи долу тутуто с картичка, на която написа името си.
	— Много ми харесва! — каза Табита. — Перфектно е. Всяко дете трябва да има туту. Благодаря ти, Ингрид!
	— За нищо! — отговори тя.
	— Мислех, че това е гениално — каза Хъдсън и грабна една панделка, за да я залепи върху шапката.
	Ингрид се вгледа в многобройните рафтове на домашната библиотека на Табита, пълни с книги. Напомняше й за библиотеката на Мат. Мисълта за него я изпълни с копнеж. Напоследък го избягваше и той явно беше започнал да го забелязва. Знаеше, че е глупаво, но не можеше да спре да се чувства като натрапник в семейството му, въпреки че Мат и Мариза никога не бяха живели заедно.
	— Реших да опитам с курсовете за родители — съобщи Табита, докато се опитваше да закрепи един от подаръците на коленете си.
	— Какво е това? — попита Хъдсън. — Да не е нещо, като да виждаш родители, които се разхождат с деца на каишка? Винаги съм се чудил за това!
	Дори Ингрид се разсмя. Въпреки че тези каишки винаги я объркваха, тя ги свързваше с родители, които гледаха прекалено много криминални истории.
	— Глупости! — отговори Табита. — Това е метод за обучение на родители от педиатри и се основава на системата на приложната психология. Има осем принципа.
	— Например, какви? — попита Хъдсън.
	— Например, „Хранете децата с уважение и любов!“.
	— О, Скот го прави непрекъснато с мен — отвърна той и Табита се разсмя.
	— Не, става дума за създаване на навици за здравословно хранене, които да дадат самочувствие на детето.
	— Мисля, че майка ми е чела другата книга „Отделяне от родителите“. Методът се основава на принципа „Долу ръцете от децата!“.
	Ингрид се засмя, но в съзнанието й още стоеше мисълта за Мат. Когато беше с Трой на кафе, той й беше казал, че прави грешка да се обвързва със смъртен. „Аз направих същото, което правиш ти в момента. Довери ми се! Не го препоръчвам. Болката… — каза той, — е агонизираща…“
	„Да, болката“ — мислеше си Ингрид. Мат щеше да бъде един преходен момент в живота й. Щеше да умре, а тя щеше да остане сама, страдайки за загубата му цяла вечност. Струваше ли си? Дали любовта й към него си струваше болката от това да го загуби?
	— О, боже мой! — извика Табита, държаща в ръце малките кожени панталонки.
	— Надявам се, че синът ти ще иска да пее тиролски песни! — каза Хъдсън.
	— О, да! — каза Бети Лазар. — Виждам го как със сигурност те държи будна по цели нощи с пеенето си!
	И тя наддаде тиролски вик.
	В тетрадката Ингрид записа „кожени панталонки“ от Хъдсън.


>>	Глава 33
>>	Цената на признанието, част втора

	Пред ниската главна сграда, направена от дърво и синьо стъкло, имаше мраморна репродукция на гръцката фигура на Крилатата богиня на победата от Самотраки. Статуята на богинята Нике беше с разтворени криле, а тялото й беше издадено напред към морето. Оригиналът се намираше на отсрещния бряг в пристанището на Самотраки и посрещаше корабите, които пристигаха със своите завоевания. Всяка сутрин статуята посрещаше петстотин ученици от детската градина до дванадесети клас и персонала на училището.
	В обиколката по ориентиране Джоана и Норман посетиха странните зелени къщички, които бяха свързани с пътеки в задната част на кампуса. Харесаха им малките игрища, градините, зимните градини и малката ферма с две прасенца, пет кози и шест овце, за които учениците се обучаваха как да се грижат. Оборът приличаше на артистично студио.
	Сега Джоана и Норм седяха в кабинета на директора за интервю. Той беше симпатичен мъж около петдесетте с побелели коси и искрени сини очи. Гледаше ги с подкупваща усмивка. Обясни им, че мисията на училището се състои в това техните ученици да придобият глобален поглед върху света и да се запознаят с технологиите. Освен това целта им беше да окуражават и развиват всички артистични, научни и спортни умения на децата.
	— Ние сме традиционни, но имаме поглед към бъдещето или поне се надяваме да е така — поясни той. — Е, какво мислите?
	— Къде трябва да се подпишем? — пошегува се Джоана. В интерес на истината изглеждаше като училище мечта. Вече си представяше Тайлър в един от тези малки блейзъри с герба на училището и сивите памучни панталони, които всички носеха като униформа.
	Директорът се усмихна.
	— Разбира се, трябва да се срещнем с родителите му също така, но всичко ще зависи основно от резултатите от тестовете, които Тайлър ще положи.
	— Разбира се! — повториха Джоана и Норман в един глас.


	— Е, кой е твоят спонсор? — попита Дороти.
	Джоана се взираше с празен поглед в пространството зад Дороти де Форест. Какво точно я питаше приятелката й? Тя беше уморена от непрестанните и досадни истории на Дороти за завършването на училище и абитуриентските балове, но се беше съгласила да обядва с нея, защото знаеше, че ако човек не се среща от време на време със старите си досадни приятели, в крайна сметка ще остане без никакви приятели.
	— Извинявай, какво каза? — примигна тя.
	Дороти също примигна.
	— Скъпа моя, за какво мислиш? За Карлайл?
	Джоана произхождаше от старо и известно семейство. Тя беше Бошан, но никога не беше разбирала защо определени хора се възползваха от името си, за да получат нещо. Роден аристократ, наследени имоти, стари пари. Всичко това беше късмет. На кого му пукаше?
	— Какво имаш предвид?
	— Имам предвид кой стои зад гърба ти и те подкрепя за тази молба за кандидатстване. Със сигурност имаш човек в борда. Сигурно Норман…? — предположи Дороти. — Училището Карлайл има много сериозна селекция за учениците, които приема. Почти е чудо, ако успееш да влезеш там — каза тя с лека усмивка. — Със сигурност познавате някого, който може да помогне!
	Джоана поклати глава и леко й прилоша.
	— Не, не познаваме никого в Карлайл — и тя отпи от виното си. — Освен това, казаха ни, че всичко зависи от резултатите от тестовете, които Тайлър ще положи, и аз съм сигурна, че той ще се справи много добре. — Джоана се върна към разрязването на месото от патица пред себе си.
	— Разбира се, разбира се — отвърна приятелката й, разрязвайки сервирания й пъдпъдък в гнездо от картофени пръчици и крехки зеленчуци. — Съжалявам, че го споменах. Ще ми подадеш ли солта, скъпа?


>>	Глава 34
>>	Там, където нещата се връщат обратно

	Неделя сутрин. Или нещо такова. Всъщност беше обедно време, когато Фреди се събуди за първи път в собственото си легло. Щеше да спи още по-дълго, ако не беше телефонът му, който непрестанно звънеше на масичката до него. Беше минала една дълга седмица, през която се беше грижил за Макс и Хана и едновременно с това вечер работеше в бара. Накрая каза на Кристи, че има нужда от малко лично пространство, за да се възстанови. Предишната нощ в „Норт Ин“ имаше празненство и трябваше да стоят до четири часа сутринта. И дори трябваше да употреби и малко сила, за да изгони и последните клиенти, които все още можеха да се движат.
	— Има доста време до четвърти юли, няма нужда от фойерверки — каза им той. — Просто се прибирайте вкъщи!
	Искаше му се да е изключил телефона си, но си спомни, че имаше уговорена среща с Кристи за един часа. Това трябва да е тя. Хубаво беше, че се обаждаше, защото можеше да проспи часа за срещата. Бившият й съпруг беше взел децата за уикенда и след обяд двамата планираха да отидат до антикварната книжарница, което беше по неин избор, а после да прекарат времето си в леглото му и да мързелуват. Той грабна телефона, готов да произнесе името й. Но точно преди да го изрече, от другата страна се чу:
	— Здравей, любов моя!
	Любов моя? Но гласът не беше на Кристи.
	— Кой се обажда? — подозрително попита той.
	— Скъпи, аз съм!
	Фреди седна и огледа стаята. Всичко беше много по-чисто и подредено в сравнение с последния път, когато беше тук. Грациела, помисли си той. Майка му не трябваше да подлага бедната жена на такова изпитание. След доста продължителна пауза, той се върна към неприятния момент.
	— Герт? — каза той с равен глас.
	— Здравей, скъпи! — радостно отговори тя.
	Това не беше най-добрият начин за събуждане.
	— Какво искаш?
	— Свърших с дисертацията си по-рано!
	— Страхотно! — повтори той. Дали тя наистина очакваше, че всичко ще продължи оттам, откъдето спря, когато го напусна и изчезна? Не бяха ли всички тези неща основания за развод? Изоставяне. И това не беше ли основание да развали договора, който беше подписал с мистър Лиман, за да се ожени за дъщеря му. Там не се казваше нищо за това, какви са последствията, ако една от страните напусне.
	Откакто се беше върнал в Норт Хемптън, Фреди водеше много скромен живот. Изкарваше си прехраната като работеше в бара, а и му харесваше, че Кристи го ценеше. Започна да се привързва към децата й — Хана, с огромното си въображение, и нейния брат вегетарианец, който носеше очила и имаше изключително бърза мисъл. Харесваше му, когато Хана му разказваше налудничави истории за вълшебници и обучаваше Макс как да кара зимни кънки. Деца… той обичаше децата, но Герт никога не беше искала да говорят за това.
	Тя въздъхна в телефонната слушалка и той трябваше да отдръпне телефона от ухото си за няколко секунди.
	— Фреди, съжалявам, че си тръгнах по този начин. Зная, че беше доста студено!
	— Студено? — повтори той. Припомни си всичките си опити да запази брака им и как всички те се бяха провалили. Погледна към часовника. Трябваше да си вземе душ и да се приготви за срещата с Кристи.
	— Слушай, Герт, малко ми е рано да говоря за всички тези неща.
	— Рано? — каза тя.
	— Легнах си късно. Имам предвид, работих до късно в бара.
	— О! — отговори тя. — Може ли да поговорим по-късно днес? Имам нужда от това.
	Винаги ставаше нейното, нали?
	— Фреди, няма никой друг, ако си мислиш за това. Направих всичко това заради училището. Аз… Аз…
	Той не мислеше точно за това. Вече не го интересуваше или поне се опитваше да убеди себе си, че е така. Не беше лесно да я забрави. Без значение колко харесваше Кристи, трябваше да признае, че Герт му липсваше. Липсваше му неговата съпруга. Но тя го беше напуснала само с една бележка и сега очакваше всичко да е постарому и да продължат оттам, където бяха спрели? Удивително!
	Не можеше да се разгневи повече, но когато чу треперещият й глас, смекчи тона си.
	— Виж, нека да поговорим по-късно.
	— Добре — съгласи се тя. — Липсваш ми…
	— Аха — възкликна Фреди и въздъхна. — Виж, наистина трябва да тръгвам.
	Думите му прозвучаха малко рязко, въпреки че нямаше такова намерение. Имаше начин Герт да се върне при него.
	— Ще ти се обадя по-късно — каза той и затвори телефона.


	Когато се прибра вкъщи след срещата си, къщата беше празна. Джоана беше оставила бележка, че двамата с Норм излизат да хапнат мидена кремсупа. Човек трябва да обича специфичните неща. Е, поне тяхната връзка се развиваше успешно.
	Фреди изкачи стълбите и погледна в стаята на Ингрид, за да провери дали е там, но вътре видя само Оскар, Бъстър и Зигфрид, които се търкаляха на леглото. Очите му натежаха и той бързо ги затвори и притисна лицето си в козината на Оскар. Откакто Бошан бяха загубили способностите си, изглежда, че всички бяха изпаднали в зимен сън. Горките деца, мислеше си Фреди, докато затваряше вратата.
	Фреди съжаляваше и себе си. Беше закъснял за срещата си с Кристи и се спречкаха за кратко. След това отидоха да хапнат набързо на плажа, а после в леглото. Но след като правиха любов, Кристи се разплака. Страхуваше се, че тя беше доста по-възрастна от него, и че той вероятно щеше да я напусне. Макс и Хана бяха започнали да се привързват към него, а това не беше добре. Всичко беше огромна грешка. Колкото повече той се опитваше да я успокои, че наистина е много, много загрижен за нея, толкова повече тя си мислеше лоши неща.
	— Това наистина ли е достатъчно? — попита го тя. Досега никога не беше изпадала в такова състояние.
	Може би Кристи имаше право. Той не беше склонен да каже тези три малки думи, които щяха да скрепят връзката им. Беше му толкова хубаво с нея, но… той още беше женен. И все още не беше готов да го каже. Може би Герт просто го беше лишила от тези чувства. Кристи му предложи да се прибере вкъщи, защото и двамата имаха нужда от свобода. Цялата ситуация го караше да се чувства като гадняр.
	И ето, беше си вкъщи. Изпразни джобовете си на шкафа — монети, пари и касови бележки, свали тениската и дънките си и ги хвърли на фотьойла. Искаше само да си легне и да си спомни какво не беше свършил рано тази сутрин: не си доспа.
	Затвори прозорците, спусна завесите и изключи климатика. Обичаше в стаята да е студено, докато се сгушваше под юргана на леглото. Това беше най-хубавият му сън. Беше само седем и той се радваше, че си ляга рано. Плъзна се в леглото и се протегна от удоволствие. Кракът му докосна нещо.
	— Опа! — извика той и се издърпа нагоре.
	— Келда! — възкликна Фреди и ръцете му дръпнаха завивката нагоре, за да се прикрие. — Какво правиш тук?
	Елфката отвори широко бадемовидните си очи и отмахна един немирен кичур бяла коса зад ухото си.
	— Чаках те. Имам лоши новини.
	— Прекрасно! Имаш ли нещо против да ми подадеш тениската от фотьойла? — попита Фреди. Харесваше елфите и се чувстваше комфортно, когато беше гол, но ако майка му влезеше внезапно, можеше да се получи нелепа ситуация. От време на време Джоана правеше внезапни проверки, за да се увери, че той наистина се беше върнал от Необятното.
	— Добри новини, но в същото време лоши новини, нещо такова. — Келда се изтърколи от леглото, за да му подаде тениската. Тя беше мръсна, нахлузила една смачкана тениска, с мръсни черни дънки и чорапи на петна.
	Фреди направи гримаса, мислейки за чистите си чаршафи.
	Келда направи едно йога разтягане, явяващо се обратно на гмуркащ се лебед, с ръце, прибрани към гърдите й в молитвена поза.
	— Добри новини! Намерихме тризъбеца. Лоша новина: Джормунгандер го държи.


>>	Глава 35
>>	Сложи пръстен

	Тъкмо бяха седнали на масата във френския ресторант, когато Ингрид забеляза платинена халка около безимения пръст на Хъдсън.
	— Хъдсън, не си ми казал!
	— Искахме да бъде изненада! — засмя се той, като държеше ръката на Скот. Двамата обичаха да се шегуват с това, че не изглеждат толкова като истинска двойка, колкото като хомосексуални близнаци, въпреки че Скот беше наполовина кореец. Той също беше педантично облечен като Хъдсън и притежаваше обаятелен момчешки чар. — Смятахме да изчакаме десерта, за да направим съобщението, защото не искахме по време на цялата вечер да говорим само за нас.
	Въпреки това, след като го бяха обявили толкова рано, неизбежно щеше да се говори само за тях през цялото време. Но Ингрид нямаше нищо против.
	Тя и Мат бяха на двойна среща с Хъдсън и Скот. Мат беше резервирал маса до прозореца, откъде имаха гледка към морето и плажа.
	— Почакай! — каза Ингрид уплашено. — Не сте се оженили, без да ми кажете, нали? Не може да сте го направили!
	— Разбира се, че не. Скот просто не разбра въпроса. Сватбените халки са златни. Ще ги сложим върху тези. Ясно?
	— Поздравления! — каза Мат и стана, за да прегърне Скот, който седеше до него. Той се усмихна и се надигна, за да приеме прегръдката, докато Ингрид притискаше Хъдсън към себе си. Мат вдигна ръка към сервитьора и поръча бутилка шампанско. Когато го донесоха на масата, всички вдигнаха наздравица.
	— За щастливата двойка! — каза Мат.
	— За нашите приятели — каза Ингрид и очите й заблестяха.
	Докато Хъдсън и Скот се прегръщаха през чашите си, Ингрид се обърна към Мат и докосна крака му под масата. Той пусна ръката си под полата й. Нежното докосване я накара да настръхне. Чувстваше как бузите й почервеняват и отпи глътка от шампанското, за да успокои нервите си.
	— Е, имате ли някакви планове?
	— Мислим да е през май — обади се Хъдсън.
	— Уау, толкова скоро! Това е страхотно! — каза Ингрид и се намести на стола си.
	— И разбира се, за мен ще бъде чест, ако ти си моята шаферка — каза Хъдсън с пленителна усмивка.
	— Аз?
	Хъдсън усмихнато кимна и двамата със Скот отново се прегърнаха.
	— Имаме много работа да свършим до тогава! — развълнува се Ингрид.
	— Чакай за секунда — каза Скот. — Ето това имах предвид. Да не правим нищо. Нека просто да се отпуснем.
	Ингрид примигна.
	— Хъдсън и аз ще си поговорим.
	— Разбира се! — каза Скот.
	— Това и ще направим! И познай какво? — И Хъдсън отвори широко очи.
	— Какво? — наведе се Ингрид напред.
	Отново Скот се намеси.
	— Майка му ще дойде. При цялата тази бъркотия! — той притисна салфетката към гърдите си. — Наистина не разбирам защо Хъдсън се колебаеше толкова дълго време. Моята майка е корейка и даже не е родена в Щатите. Когато дойдох при нея на тринадесет години, дори не ме погледна.
	— Майка ти не е била дебютантка от Чарлстън! — каза Хъдсън. — А твоята майка е страхотна.
	— Не съвсем — отговори Скот.
	Хъдсън вдигна вилицата си.
	— Няма значение, всичко това сега е зад гърба ни. Мама казва, че очаква сватбата с нетърпение. Това е страхотно! — и той си взе от мидите Сент Жак с усмивка.
	— Следващото нещо, за което ще пита, са децата — каза Скот. — Запомнете ми думите!
	— И? — побутна го с лакът Мат и се усмихна широко.
	Хъдсън и Скот се спогледаха.
	— Вече намерихме донор на яйцеклетка — призна Хъдсън с весела усмивка. — Сега се нуждаем единствено от женска утроба.
	След като Хъдсън и Скот си тръгнаха с колата, Ингрид и Мат наблюдаваха прашната диря, която оставиха след себе си. Беше студено и тя се сгуши по-плътно до тялото му. Можеше да остане с него завинаги тук. Той преплете пръсти с нейните.
	— Ингрид, какво става с нас? — попита Мат. — Избягваш ме и не е само заради работата ти. Имам чувството, че се отдалечаваш от мен.
	Попита я защо толкова рязко си беше тръгнала от обяда преди няколко седмици, но тя го излъга и му каза, че не се е чувствала добре. Оттогава рядко се срещаха и прекарваха малко време заедно.
	Ингрид пое дълбоко въздух. Беше време да изяснят отношенията си и да му каже това, което я притесняваше.
	— Иска ли ти се ти и Мариза да бяхте останали заедно? — попита накрая.
	Не беше точно така, както планираше да го каже, но вече беше факт. Искаше да направи най-доброто за Маги, но в същото време не беше склонна да разбие сърцето си. Беше безкористно и едновременно с това егоистично от нейна страна. Тя вдигна ръцете му и ги постави върху тялото си, докато чакаше отговора му.
	— Понякога — призна той. — Опитахме веднъж. В името на Маги. Но това беше много отдавна. Тя все още беше бебе. — Приближи бузата си до косата й, вдишвайки аромата й, след това свали ръцете си и се облегна на колата, за да могат и двамата да гледат плажа. — Това ли те притесняваше?
	— Да… — прошепна тя и поклати глава. Беше хубаво, че не трябваше повече да заобикаля темата. Погледна към тъмносиньото нощно небе и въздъхна.
	От „Норт Ин“, който се намираше наблизо, шумът се усили. Тълпата ставаше все по-шумна и груба. Някой изсвири, жена изпищя, чуха се ръкопляскания.
	Мат се взираше в океана.
	— Срещнах Мариза, когато бях на 16. Бях дете и доста безотговорен. Не че съжалявам. Не бих променил нищо, защото това значи да нямам Маги сега. Но аз и Мариза… това беше преди цяла вечност. Ние сме приятели, Ингрид. Трябва да бъдем такива заради дъщеря ни. Но както се казва в тази песен, която непрекъснато си пее Маги, „никога няма да сме повече заедно“ — обясни й той с усмивка.
	Обърна се към нея и я придърпа към себе си. Сложи ръце на раменете й и я притисна към капака на колата. Беше я блокирал така, че тя не можеше да направи нищо друго, освен да остане там, където самата тя желаеше.


>>	Глава 36
>>	Цената на признанието, част трета

	Стомахът й се бунтуваше. Джоана нямаше да се явява на изпит, но точно такова усещане имаше, докато минаваше покрай статуята на Нике в училището Карлайл, хванала Тайлър за ръка. Малкото момче беше облечено в чиста светлосиня ризка и носеше червена вратовръзка на фигурки. Къдриците му бяха леко влажни, добре сресани и пригладени на челото му. Те бързо се изкачиха по стълбите до кабинета на директор Уудраф. Той й беше изпратил личен имейл, в който пишеше, че лично ще я придружи до кабинета на мисис Хендерсън, където ще се проведе теста и интервюто. И ги очакваше с нетърпение.
	— Къде отиваме? — попита Тайлър.
	— Всичко ще бъде наред, скъпи — каза Джоана. Гласът й прозвуча леко нервно, докато се изкачваха по черните мраморни стълби. Тя стисна ръката му, за да му вдъхне увереност.
	— Оу! Боли ме! Ръката ти е лепкава, а обувките ми са много стегнати.
	Тайлър издърпа ръката си, спря на едно от стъпалата на мраморните стълби с новите си черни кожени обувки и я погледна въпросително. Наклони се над парапета и отказа да продължи нагоре.
	Джоана се опита да го издърпа. Трябваше да помоли Норман да го доведе. Беше толкова изнервящо, но самата тя беше поискала да го направи, за да се увери, че всичко ще мине гладко. — Ти дойде тук с майка си и баща си, помниш ли? Нали видя директор Уудраф? Мистър Чарли? Той ми каза, че си много интелигентен и си му създал отлични първи впечатления.
	— О! — погледна Тайлър надолу и завъртя обувката си настрани. — Мога и сам да се движа по стълбите. Аз съм голямо момче!
	— Да, разбира се! Много добре се справяш.
	Тя обичаше Тайлър, но той понякога я изнервяше.
	— Здравейте! — надигна се директор Уудраф, за да ги поздрави, когато влязоха в кабинета му. — Изглеждаш изключително спретнат, млади човече!
	Тайлър погледна надолу към излъсканите си обувки и сви рамене.
	— Поздрави директор Уудраф! — потупа го Джоана по главата и той веднага бутна ръката й настрани. Откога Тайлър беше започнал да се държи по този начин? Джоана се насили да се усмихне.
	— Тайлър?
	Той погледна нагоре.
	— Здрасти — каза Тайлър и се обърна към директора, а след това бързо отклони погледа си към прозореца, който гледаше към предния двор.
	— Много е горещо днес — каза Мистър Уудраф. — Разбирам, че всички сме малко притеснени, когато сме в такава ситуация.
	— Наистина много се извинявам, директор Уудраф! — каза бързо Джоана. — Мисля, че обувките го притесняват. Знаете колко бързо децата растат на тази възраст. Наистина е трудно да ги следваме!
	Тя протегна ръка, за да се здрависа с него.
	— Наричайте ме Чарли. Моля, не се извинявайте.
	Той се усмихна с разбиране, но изглеждаше доста уморен от всичките тези формалности.
	— Да тръгваме — предложи той. Придружи ги до офиса за допускане на кандидати и ги запозна с Мисис Хендерсън. Пожела им късмет и им каза „Довиждане“.
	Джоана отново усети това чувство в стомаха си.
	Тя и Тайлър седяха срещу блестящото бюро, затрупано с папки, едно преспапие с тарантула вътре, поставка за писалка и снимки, които бяха внимателно подредени. Мисис Хендерсън изглеждаше изтънчено. Беше англичанка, привлекателна, с красива светлоруса коса, вързана на кок, и големи тюркоазено сини очи. Лявото й око беше леко присвито и беше насочено към вътрешния ъгъл. Когато погледът й се съсредоточи върху тях, Мисис Хендерсън се усмихна с яркочервените си устни.
	Джоана можеше да види само рамките на обърнатите надолу снимки върху бюрото. Може би щеше да се замисли, ако можеше да види тези снимки — семейството на мисис Хендерсън, кучето или котката й. Така щеше да се почувства по-малко притеснена от тази жена, от която зависеше успехът на Тайлър да влезе в заветното училище. Въпросите на Дороти Де Форест звучаха в главата й. „Кой е твоят спонсор? Имаш ли някой зад гърба си?“ Погледна към голямата черно-бяла снимка на стената на Амелия Ерхард, красиво лице, обсипано с лунички, с пилотска шапка и големи очи. Бързо направи едно заклинание в мислите си.
	Тайлър изучаваше стаята и внимателно наблюдаваше мисис Хендерсън, докато тя говореше за стипендиите, които училището предлага.
	Джоана усещаше как потта се стича под мишниците й и образува кръгли петна по копринената й риза. Държеше ръцете си плътно до тялото и се опитваше да бъде хладнокръвна, една вещица без магия. За нейно изумление Тайлър проявяваше изключително безразличие към всичко, което се случваше. Тя забеляза боядисаната в ярко жълто стая, която беше съседна на кабинета. През един стъклен прозорец можеше да се наблюдава какво става вътре. Видя пространство за игра с разноцветни играчки, чинове и столове. Най-вероятно там щеше да се проведе тестът.
	— Да, това е мястото, където Тайлър ще отиде и ще си поиграе за малко — кимна директорката. После се обърна към момчето. — Първо, защо не отидеш и не си свалиш обувките, Тайлър? И докато сме на темата, няма проблем да поразхлабиш тази вратовръзка, ако искаш. Искам да се чувстваш максимално удобно.
	Тайлър кимна с глава, че не иска, но после погледна надолу. Джоана веднага се наведе, за да му помогне, а малките му ръчички пляскаха към нея все едно беше досадна муха. Беше изключително некомуникативен днес. Обикновено беше добро дете. Какво го беше прихванало?
	— Не разбирам! Никога не се е държал така — каза Джоана.
	— Всичко е наред, искам Тайлър сам да го направи — каза Мисис Хендерсън. — Тайлър, моля, свали обувките си. — Гласът й беше учтив, но строг.
	Джоана осъзна, че тестът беше започнал, без дори той да е влязъл в стаята. Виждаше липсата на желание у Тайлър и паниката започваше да я обзема.
	Тайлър се свлече на един стол и не искаше да помръдне.
	— Тайлър, има ли нещо, което те притеснява? — попита мисис Хендерсън.
	Той погледна към нея и се втренчи. Това щеше да е решителният момент. Джоана го знаеше. Пулсът й се ускори и стомахът й отново се разбунтува. В мислите си тя помоли Тайлър да бъде добро момче. Той се нацупи.
	— Тайлър? — подтикна го Мисис Хендерсън.
	— Оставете ме! — погледна я той и изкрещя. Беше на път да се разплаче. — Оставете ме на мира! Не искам да съм тук! — погледна той към директорката.
	Джоана мълчеше по обратния път към дома. Анализираше всичко, което се беше случило в училището — от началото до края, и се опита да разбере къде беше сгрешила. Може би нервите й бяха оказали влияние върху чувствителното момче. Бяха провалили интервюто напълно. Все пак успя да накара Тайлър да си играе с хубавата дама, но останалата част от срещата беше също толкова странна, колкото и в началото. Ако можеше да запише Тайлър в прилично училище, можеше да се чувства като добра майка, а не като жена, чиито деца бяха разпръснати и заплашени във всичките Девет свята във Вселената.
	Мисис Хендерсън се държеше доста хладнокръвно и реагираше спокойно на гневните изблици на Тайлър.
	— Всички имаме понякога лош ден — каза тя ведро. — Не се притеснявайте за това. В крайна сметка, той е само на пет години!
	Но Джоана знаеше, че се е провалила. Нямаше да има втори шанс в Карлайл. Тя погледна към Тайлър на седалката до себе си.
	— Забавлявахте ли се с хубавата дама? — попита тя. — Какво искаше да направиш?
	— Нищо! — отвърна той и сви рамене.
	Тя въздъхна.
	Той се обърна към прозореца, за да гледа навън и остави малък отпечатък върху стъклото.
	Тя разроши косата му и се съсредоточи в пътя.
	— Всичко е наред, Тайлър. Нещата ще се оправят — обеща Джоана.


	Когато паркира на алеята, Норман я чакаше отвън, ринейки сняг с лопатата, махаше с ръка към нея и се усмихваше. Тя изпита облекчение, когато го видя. Той й отвори вратата.
	— Как мина? — Вгледа се в лицето й. — Толкова зле ли беше?
	Джоана се засмя. Трябваше. Поне всичко свърши. Може би беше приела нещата около това училище твърде сериозно. Никога не стигаш до някъде, ако тръгваш отчаян.
	— По-добре е да не говоря за това, но няма нужда да ти казвам, че се връщам на чертожната дъска.
	— Оп! — каза Норман и я прегърна. — Имам новини. Опаковам една чанта с багаж горе. Чух се с Артър и заминавам, за да се срещна с него.
	Тя се освободи от прегръдката му и хиляди нови притеснения се завърнаха в съзнанието й като си спомни за условията, които оракулът беше поставил. Това поставяше плановете за училището в по-далечна перспектива.
	— Пожелай ми късмет! — каза Норман и се усмихна решително.
	Имаха много малко време и ако Артър, който беше пазител на порталите, не можеше да им даде по-добро разрешение на проблема от това, което им беше казал оракулът… добре, нямаше смисъл да мисли за това сега.
	— Той ще измисли нещо, зная, че така ще стане — каза Норман. — Всичко ще бъде наред.
	Сякаш повтаряше думите, които тя беше казала току-що на Тайлър с почти същата убеденост.


>>	Глава 37
>>	Чудовището на края на света

	Джормунгандер беше морският дракон, който спеше на дъното под Мидгард. Той се беше увил около средния свят и беше достатъчно дълъг, за да захапе опашката си и да оформи кръг. Последното го беше направил, докато спеше като бебе, захапало и смучещо палеца си. От зъбите му капеше кръв и черна отрова, която можеше да убие веднага. И се радваше на нелепите загадки.
	А сега разполагаше с тризъбеца на Фреди.
	— Трябва да се шегувате с мен! — каза Фреди на Келда. — Как, по дяволите, той се беше сдобил с него? Няма значение! Не ми обяснявай! Изтощен съм. И сега какво? Какво ще правим сега?
	Тя примигна към него все едно той беше твърде бавен.
	— Това е спешен случай! — каза тя и го погледна отстрани. — Трябва да дойдеш с нас долу и да го вземем, освен ако не желаеш да спасиш света.
	И то точно когато Фреди си мислеше, че ще се наспи добре за дванадесет часа. Покри лицето си с ръце, пое си дълбоко въздух и леко перна с ръка Келда.
	— Не можеш ли просто да… — направи жест с ръка, който казваше „Да се обърнеш“.
	Келда грабна обувките си и се обърна към стената. Фреди се измъкна от леглото и намери чифт панталони, старателно сгънати на един стол. Явно бяха току-що изпрани благодарение на работливата им икономка.
	— Да спася света? Как? Нямам магия! Никой от нас няма. Може би това не сте го обмислили достатъчно. И как изобщо ще стигнем до там?
	— Ниф и останалите ни чакат на острова на Гарднър. — Келда обу обувките си и коленичи, за да ги завърже. — Само се приготви! Ще видиш.
	— Добре — каза Фреди разсеяно. Дрехите, които Грациела беше изпрала, миришеха на омекотител с ухание на цветя, което му напомни, че трябваше да се обади на Герт, въпреки че не знаеше какво точно иска да й каже. Нямаше никаква идея какво ще прави с жените си. Жени! Винаги имаше много около него. Той се облече и взе един суитчър с качулка. Предполагаше, че все още ще бъде студено в долната част на света. Беше живял там известно време.
	— Вече можеш да се обърнеш — каза той на Келда.
	Тя се завъртя. Фреди отскочи назад и се задъха. Келда беше сложила голяма, страховита маска на бивол с два големи рога. Въпреки че маската беше мръсна и гумена, нейното преобразяване беше стряскащо. Тя насочи рогата си към него.
	Фреди я изучаваше.
	— Откъде взе това?
	— От Дампстър — каза тя. — Харесва ли ти?
	— Вземи я. Ще ни трябва.
	Фреди отиде до гардероба и взе мобилния си телефон. Трябваше му точно това. Караше го да се чувства все едно се е върнал обратно в Асгард, когато светът беше млад и готов за предизвикателства. Реши, че ще звънне на Кристи на път за острова на Гарднър, за да й каже, че заминава по работа извън града.
	Откакто Фрея и Ингрид бяха влезли през скритата врата в балната зала преди около една година, „Феър Хейвън“ беше изчезнал под кълбо от зеленина по средата на зимата. Дърветата и тревата бяха избуяли. Имаше бръшлян, дива лоза, пасифлора и други увивни растения. Някои бяха излезли дори от парниците в югоизточната част на къщата и поглъщаха всичко по пътя си. Лозите и мъха настъпваха бавно по земята, надолу към пристанището и към „Дракон“ — шестфутовата спортна яхта на Килиан, която беше издигната на каменни блокове, зазимена и покрита с корабни платна и приличаше малко на приготвена за погребение. Цялостното впечатление от Острова на Гарднър беше като една джунгла, която поглъщаше всички останки от цивилизацията.
	Келда все още носеше маската и си проправяше път към предните стълби. Беше направена пътека през тревата към предната врата на замъка, която духовете отвориха с дублиран ключ. Вътре всичко беше останало недокоснато, покрито с фолио.
	Фреди последва Келда в една празна стая с огромна картина от XIX век на стената, озаглавена: _Рагнарок: Смъртта на Балдер_. Една стрела пронизваше сърцето на Балдер, а той лежеше на земята с протегната ръка, заобиколен от Валкирии с бледи кожи и руси коси. Очите им бяха студени като стоманата на шлем. Той разпозна Брунхилда. Хили. Колко лукава и коварна беше тя! На картината държеше копие. _Валкирии!_
	Влязоха в балната зала, където елфите ги очакваха, лежейки върху кадифени дивани и фотьойли. Тъмночервените завеси бяха вдигнати, прозорците бяха отворени и залязващото слънце осветяваше стаята.
	— Не ставайте всички веднага! — каза Фреди.
	Ниф се беше отпуснала в едно тъмнорозово кресло и вдигна поглед от списанието, което разглеждаше. Хвърли го на земята и се втурна към Фреди. Носеше зелена пелерина от сатен, бели ръкавици до лактите, косата й беше вдигната и една змия се увиваше около раменете й. Останалите елфи бавно тръгнаха към него, за да го поздравят.
	— Има нещо различно — каза Фреди и се намръщи.
	— Чисти сме — каза Ниф и му се усмихна.
	Фреди направи гримаса. В единия край на балната зала стената беше грубо разрушена и се виждаше една дървена врата, върху която беше издълбано дърво. Отстрани имаше купчина от парчета гипсокартон, натрошени камъни и захвърлен на пода железен лост — същия, който веднъж Ингрид беше използвала, за да открие вратата на елфите.
	— Пътят към Игдрасил — каза Вал — и Джормунгандер.
	Той извади златен часовник от джоба си, погледна колко е часът и оправи вратовръзката си. Свен изпусна дим от пурата си, която миришеше на ябълков тютюн.
	— И за тризъбеца — добави навъсено.
	— Схванах — отвърна Фреди. Той внимателно изучаваше елфите, костюмите и реквизитите им и се усмихна. Бяха му липсвали.
	Те го последваха до вратата. Той прокара ръка по заплетените очертания на цветя, птици и извиващи се клони на дървото, което стоеше като самотен остров в небето.
	Ирдик се наведе и все още държеше пурата в устата си. Той им посочи малко място в долната част на вратата.
	— Тук стигаш до края и после просто скачаш! — Той му намигна изпод филцовата си шапка от 1940 г.
	— Кой идва с мен? — попита Фреди.
	Елфите го погледнаха втренчено. Свен се прозя широко.
	— Скапан съм.
	— Трябва да се преоблека за вечеря — промърмори Келда под маската.
	Вал вдигна рамене.
	— Не мога да понасям Джормунгандер. Изнервя ме.
	— Децата имат вирусно заболяване — добави Ирдик, докато гледаше ноктите си.
	Ниф изсумтя с отвращение.
	— Вие сте група страхливци! Аз ще дойда, Фреди!
	Фреди я потупа по главата.
	— Добре, но не взимай боата със себе си, ако може. — Погледна към Келда и каза: — Свали маската и ми я дай.
	Келда я махна и я хвърли към него.
	Той хвана Ниф за ръката и заедно минаха през портала.


>>	Глава 38
>>	Плъзгане по линията на времето

	Ингрид се качи по стълбите до стаята си. Любимците й се свлякоха от леглото и обгърнаха краката й, за да я поздравят. Зигфрид потърка козината си в крака й като сумтеше. Оскар погледна нагоре към нея с тъжни очи, а Бъстър хленчеше в краката й.
	— Здравейте, тиквички! — Тя хвърли книгите на леглото си, за да си поиграе малко с тях, преди да отиде да си вземе душ. Една от книгите се отвори и нещо в страницата привлече вниманието й. Вгледа се по-внимателно, след това я вдигна и изтича към кабинета на майка си.
	— Мамо! — Ингрид държеше книгата високо в ръката си, все едно призоваваше някого. Клатеше глава, сякаш не можеше да говори и лицето й беше пребледняло.
	— Скъпа, какво има?
	Тя подаде на Джоана книгата с отворената страница. Имаше списък, който беше озаглавен: „ХОРАТА, КОИТО БЯХА ОБЕСЕНИ В САЛЕМ ЗАРАДИ МАГЬОСНИЧЕСТВО ПРЕЗ 1692 ГОДИНА“. Тя никога преди не беше виждала датата, която беше добавена. В този нов списък обесването на жертвите беше започнало на 10-ти юни — това беше първата дата, на която беше обесена Бриджит Бошан. Но между 10-ти юни и следващата дата, 19-ти юли, когато бяха обесени още пет човека в Галоус Хил, беше добавена напълно нова дата — 13-ти юни.
	— Виж какво се казва точно тук — добавени са две нови имена. Никога не съм чувала за тях преди.
	— Фрея Бошан — прошепна Джоана. — Фрея е била обесена!
	— Не, виж!
	Майка и дъщеря се взираха в списъка, докато името не започна да избледнява. Накрая списъкът се върна в първоначалния си оригинален вариант и без никакви промени. Деветнадесет обесени и един човек, принуден да се самоубие. Името на Фрея не беше там. Списъкът преминаваше пред очите им, променяше се, имената изчезваха и после се появяваха отново, докато най-накрая успяха да възстановят оригиналния документ. Фрея Бошан беше обесена на 19-ти юни.
	Ингрид беше абсолютно убедена, че датата беше 13-ти юни. Изчезна толкова бързо, че вече не беше сигурна в това, което си мислеше, че е видяла.
	— Какво става? — прошепна Ингрид. — Защо се промени?
	Джоана взе книгата от Ингрид и я остави на бюрото си — ръцете й трепереха. След това се обърна към най-голямата си дъщеря.
	— Помниш ли кога се срещнахме с оракула в града?
	— Да, ти каза, че не е било много полезно!
	— Не е точно така. Той наистина не можа да ни помогне, но…
	Джоана й разказа какво беше казал оракулът — как линията на времето се колебаеше и изкривяваше и ако Фрея умреше, докато порталите са затворени, трябваше да остане завинаги в долната земя, при мъртвите.
	Ингрид се свлече във фотьойла.
	— Не — прошепна тя. — Не!
	— Но всичко засега е наред. Смъртта й още не е настъпила. Виждаш ли? Затова мастилото се променя. Това означава, че все още нищо не се е случило. Само съществува възможност това да стане. Значи е жива, Ингрид! И ние имаме надежда. Баща ти отиде да види… чичо Арт. Той може да ни помогне. Той ще ни помогне!
	— А ако не стане?
	— Ако не стане… — Джоана плътно сгъна ръбовете на книгата — … ами, ще се върнем пак на моста от момента, в който го напуснахме.


>>	Глава 39
>>	Синът на Трикстър

	Ниф сложи ръка на вратата и прошепна древната дума, с която можеше да я отвори. Вратата подаде, като се люлееше в сумрака. Фреди натъпка маската в предния джоб на суитчъра си. Ниф повдигна подгъва на наметалото си и двамата заедно стъпиха от другата страна.
	Озоваха се в гъста гора. Капки роса се стичаха по тревата, листата блестяха на слънчевата светлина като малки перли.
	— От тук! — каза Ниф и го поведе по една пътека към празното пространство.
	Фреди обясни плана си за връщането на тризъбеца, докато си проправяха път напред.
	— Зная, че не е кой знае какво и може да се наложи да излетим много бързо след това — добави той. — Знаеш какъв е Джормунгандер. Никога не знаеш какво да очакваш от него.
	Чуваха звуците на щурците, цикадите и скакалците, но едновременно с това и квакането на жабите и стряскащия писък на един бухал, кацнал над плевнята. Въздухът беше тежък и плътен, наситен с миризма на влажна, богата почва, гъби и прясна трева, която шумолеше под краката им. Огромни корени се извиваха по земята около тях. Най-накрая стигнаха до дървото, което пазеше пътеката между световете.
	Фреди се хвана за един корен и се залюля над празното пространство. Взираше се в бездната под себе си. Долу виждаше нещо, което приличаше на плаващи бели светлини, разпръскващи се в тъмнината.
	— Ето че пристигнахме — каза той, като се дръпна назад, а Ниф нервно кимна с глава.
	Фреди извади маската от джоба си и я сложи на главата си, като се надяваше планът му да успее. Хвана малката ръка на феята и двамата скочиха заедно в бездната.
	Падаха настрани и се вдигаха нагоре доста бързо. Това стремглаво пътуване продължи известно време и докато се въртяха, накрая вече нито един от тях не можеше да определи посоката, в която се движеха. Краят на междинния свят беше някъде по средата. Там, където беше извършена кражбата, мястото на здрача, точно преди Необятното, преди Хелхайм и преди Бездната.


	През процепите на маската Фреди видя огромните отворени челюсти на Джормунгандер. Черната отрова, която покриваше зъбите му, изригна в празното пространство, докато съскаше. Ирдик беше прав за лошия дъх в устата му — зловонното дихание се носеше към Фреди с мирис на вкиснало, развалено месо и лук.
	Зад главата на Джормунгандер, малко встрани, той видя любимия си златен тризъбец, който се люлееше сред бели светлини. Ниф надникна иззад една от люспите на Джормунгандер, където се беше скрила и наблюдаваше.
	Джормунгандер се прозя.
	— Добър опит, Фрир! — Говореше бавно и провлечено и внимателно подбираше думите си, като натъртваше на произношението на „с“.
	— Трой се опита с маската на глава на вол да ме излъже един път. Направи ме на глупак. Сега срам за теб да се пробваш да ме излъжеш за втори път!
	Драконът на Мидгард говореше толкова бавно, че трябваше да го изчака да довърши изречението си.
	Джормунгандер се усмихна.
	Фреди не беше забравил историята и дори я използваше, за да му помогне. Някога, когато светът още беше млад и Асгард не беше разрушен, Тор и гигантът Хаймир бяха опитали да заловят Джормунгандер, като използваха примамка с маска на волска глава. Тор беше хванал морския дракон с говежда примамка, но ужасен от чудовището, Хаймир беше прерязал кордата и беше освободил дракона. Фреди се надяваше, че Джормунгандер ще се зарадва, че този път не се е хванал в същия капан. Играеше си със суетата му, за да го подведе към фалшива самоувереност, така че да се опита да преговаря за гатанка срещу тризъбеца. Гатанките на дракона бяха доста лесни за решаване, но дори и нещата да се влошаха, Ниф щеше да грабне тризъбеца, докато Фреди задържаше Джормунгандер. Тя беше резервният му план.
	Той свали маската от главата си, което беше сигнал за Ниф да остане скрита, но освен това тя трябваше да се готви за вариант две.
	— Е, как разбра, че аз съм под маската? — попита Фреди, докато разглеждаше ноктите си.
	— Добре, знаех, че рано или късно ще се появиш. В крайна сметка тризъбецът ти е при мен — усмихна се Джормунгандер. Морският дракон обърна главата си точно когато малката елфка се скриваше. Той се обърна към Фреди.
	— Обикновено нямам много посетители тук. Искаш го, нали? — попита драконът и очите му заблестяха.
	Фреди сви примирено рамене.
	— Да, искам го…
	— Да ти предложа гатанка? Ако отговориш правилно, ще ти дам тризъбеца. Не е нещо, което ми трябва. Просто го държа тук като залог, защото ми е скучно.
	— Не зная — каза Фреди. — Твоите гатанки са доста умни, приятелю. Какво ще кажеш да се преборим за него? — Фреди прокара пръсти през косата си, докато изследваше ръката си и опитваше мускулите си.
	— Не, не, не! Не съм в настроение — каза Джормунгандер. — Имам една добра гатанка за теб. Хайде!
	Фреди отмести очи от ръката си.
	— Добре! Ще опитам.
	Джормунгандер примигна щастливо.
	— И така, моят баща…
	— Имаш предвид Локи — каза Фреди.
	— Да, Локи, моят баща — отговори драконът. Обичаше да вмъква името на Локи по време на разговор винаги, когато можеше, защото се гордееше с потеклото си от Асгард. — Но това не е цялата загадка. Още не съм свършил.
	Фреди се усмихна.
	— О, съжалявам, Джормунгандер. Продължавай, а после…
	— Така че моят баща казва: „Нямам братя и сестри“ — продължи той.
	— Но той има поне един брат! — каза Фреди.
	— Заради гатанката си представи, че няма — каза Джормунгандер, леко ядосан. — И докато я решаваш, си представи, че нямам роднини. Аз мразя роднините си и съм ги забравил отдавна. Те не съществуват! — усмихна се широко той.
	— Добре — каза Фреди. — Локи няма роднини, както и ти нямаш. Разбрано!
	— Страхотно! — каза Джормунгандер. — Така, Локи казва „нямам братя и сестри, но този баща на този бог е син на моя баща“. Кой е богът?
	Фреди присви очи и го погледна.
	— Тоест аз отговарям на загадката на Локи?
	— Да! — усмихна се драконът.
	— Не усложняваш ли прекалено много нещата?
	— Може би — усмихна се подигравателно Джормунгандер.
	— Дааа, това наистина е трудно. Колко време ти отне да го измислиш? — попита Фреди и забеляза Ниф, която подаде глава. Той се почеса по главата, за да й даде знак да остане скрита.
	Джормунгандер се засмя.
	— Като преди пет секунди, нали?
	— Хм — каза Фреди — наистина ли ще си взема тризъбеца, ако отговоря правилно?
	Драконът поклати глава.
	— Да!
	Фреди се усмихна.
	— Добре тогава, мисля, че зная кой е верният отговор. Но все пак не съм напълно сигурен.
	Драконът ближеше люспите си, а Фреди захапа пръста си, преструвайки се, че още мисли. Осъзнаваше, че драконът всъщност е много самотен и затова се опитваше да разшири своята компания. Беше тъжно. Самата гатанка беше толкова нарцистична и отговорът й беше толкова очевиден, че Фреди я разгада веднага. Локи казваше: _Бащата на този бог е син на моя баща. Кой е богът?_ Една гатанка, която се въртеше в кръг — от Джормунгандер до Локи и Один. Локи баща на Джормунгандер, а Один — баща на Локи. Значи богът е Джормунгандер.
	— Отговорът си ти, Джормунгандер.
	Драконът примигна към Фреди.
	— Това ли е отговорът ти?
	— Да, това е правилният отговор. Сега, тризъбеца, моля.
	Драконът изсъска. Не обичаше да губи в любимата си игра.
	Фреди започна да отстъпва назад. Дръпна ухото си, за да даде знак на Ниф да вземе тризъбеца, докато привличаше вниманието на Джормунгандер върху себе си.
	Но феята имаше проблеми с ориентирането в празното пространство, а и балната й рокля изобщо не й помагаше заради дългите поли, които висяха около нея. Тя изпусна целта.
	— Тризъбецът, моля! Няма да моля повече! — заплашително каза Фреди.
	— Вземи си го — разсмя се Джормунгандер. С един замах на опашката си запрати Ниф в празното пространство, а след това се обърна към Фреди и челюстите му се разтвориха.
	Фреди го блъсна силно и взе тризъбеца си. Той пасна в ръката му идеално и се зареди със сила, когато беше при истинския си собственик. Фреди Бошан вече беше могъщият бог Фрир, бог на слънцето и небето. Могъщ и блестящ в дрехите си, той се върна към истинската си същност и наддаде вик, докато скачаше срещу дракона. Тризъбецът му светеше силно, когато изтръгна сърцето му.
	Последва оглушителна експлозия и ослепителна светлина, докато накрая всичко потъна в мрак.


>>	Глава 40
>>	Богинята майка

	Тя беше излъгала дъщеря си и съпруга си. Не понасяше сбогуванията и се надяваше да разберат, че това беше най-добрият начин. Все още беше студено сутринта, докато слънцето изгряваше на изток и разсейваше мъглата, в която беше потънал Норт Хемптън. Погледна над високите треви, скали и пясъци под доковете. Слънчевата светлина се отразяваше във водата. Вляво островът на Гарднър все още беше забулен в мъгла.
	Джоана знаеше, че трябва да действа сега, преди да са открили какво си беше наумила. Беше уверена, че братът на Норман не можеше да им помогне. Нямаше начин времето да се поправи, когато един път вече е било променено. Единственото решение беше това, което оракулът беше предложил.
	— Има начин да бъде спряно всичко това и да спасите дъщеря си от сигурна смърт. Но това изисква жертва. Склонни ли сте на това? — беше попитал оракулът.
	Живот за живот. Смърт за смърт.
	Разбира се, че бяха съгласни да направят всичко, за да спасят дъщеря си. На връщане с влака към Норт Хемптън Норман беше заявил, че той ще изпълни условието на оракула. Щеше да се жертва, за да живее Фрея. „Аз ще го направя!“ — беше казал той. Джоана знаеше, че няма смисъл да спори с него, за да го разубеди, нито да го накара да потърсят друго алтернативно решение, затова го изпрати да види брат си поне още веднъж. Защото имаше нужда само от една жертва — нейната.
	Затова толкова отчаяно искаше да успее да помогне на Тайлър да влезе в добро училище. Ингрид щеше да бъде щастлива със своя детектив, а Фреди — щеше да поскита, но в крайна сметка да намери подходящото си място в света. Оставаше само Фрея, чието бъдеще беше несигурно.
	Джоана беше тяхна майка. Щеше да направи всичко, както трябва. Нали затова бяха майките, да целуват ударените места, да разбират сърдечните трепети, да осигурят меки възглавници след тежко падане. Но тук тя се беше провалила. Не беше успяла да предпази дъщеря си от злото. Може би, сега имаше шанс да се реваншира и да обърне съдбата. В крайна сметка, магическите й способности бяха свързани именно с това — да поправя нещата, които са се счупили. Никоя майка не би искала да надживее децата си и Джоана виждаше, че не е единствената, която прави това.
	Щеше да бъде първата, която признава, че не е била перфектна майка. Дъщерите й я обичаха, но я държаха на дистанция от себе си, независимо колко усилия полагаше да се промени това.
	До края те си оставаха загадъчни и непознати за нея. Особено Фрея — нейната светлина и търсещ дух, който имаше да даде толкова много любов, а тя я беше загубила.
	С въздишка Джоана препрочиташе писмата, които беше написала предишната вечер. Подреди ги на бюрото си, където Ингрид лесно можеше да ги намери. В тях имаше инструкции как да се грижат за имението, да видят завещанието, което беше оставила. Всичко, което притежаваше, оставяше на тях. Надяваше се Ингрид да запази къщата и може би тя и Мат щяха да се пренесат все някога тук и да създадат семейство. Фрея почти нямаше нужда от пари, а Фреди още по-малко, но винаги беше добре да знаеш, че имаш малко наследство. Всички тези дълги години, които беше прекарала на земята, бяха някак изкуствени за нея и ако трябваше да бъде честна, дори децата й я бяха разочаровали — нито един от тях не се установи. Някак си всички бяха като изгубени. Дори Ингрид беше избрала да се влюби в смъртен, което щеше да й донесе само болка.
	Погледна към снимките, които бяха окачени на стената за последен път. Прекрасните й момичета и една нова снимка от сватбата на Фреди и Герт във Вегас, Тайлър, който държеше малко пиленце в ръцете си и накрая снимка на Норман с очила върху челото. Той винаги щеше да бъде Норд, нейната северна звезда, вълната, която се беше разбила на нейния бряг. Джоана си спомни първата им среща. Тя беше на плажа на брега в Асгард. Беше заспала на пясъка под сянката на една скала. Студени капки вода по цялото тяло я стреснаха и тя внезапно се събуди. Когато отвори очите си, гледаше към лицето на Норман. Той се беше навел над нея и изтръскваше водата от себе си. Държеше нещо в ръката си.
	— Това Ваше ли е? Духаше силен вятър на плажа — каза той, като държеше една звезда в ръката си.
	Тя се усмихна. Да, нейна беше. Тогава носеше звезди в косите си, подарък от друг обожател. Но блясъкът на звездата избледня, след като се вгледа в очите му — толкова зелени и топли, с цвета на морето, и вече знаеше, че беше намерила своята безсмъртна половинка.
	Скоро след това се появиха и децата — Ингрид, първородната; огнището в нейния дом, а после и близнаците; слънцето и небето — Фрея и Фреди.
	Сега тя правеше всичко това за тях.
	Излезе отзад, затвори плъзгащите се стъклени врати зад себе си и усети полъха на бриза. Може би това беше нейният начин да се сбогува. Тя се отправи боса по студения пясък и се насочи към водата. Наоколо нямаше никого. Влезе в леденостудената вода и внезапно изпита странна топлина. Магията й? Или нещо друго?
	Червената й рокля се носеше във водата около нея и тя приличаше на разтворен мак, докато навлизаше все по-навътре в морето. Слънцето изгряваше и се отразяваше в очите й и тя започна да плува все по-далеч и по-далеч. Мускулите й се умориха и започна да се задъхва.
	Обърна се обратно и видя дома си в колониален стил, един последен поглед преди края. Лежеше по гръб, оставяйки се на вълните да я носят, слънцето да огрява лицето й и да усеща успокояващото докосване на водата и пяната на вълните. Звукът от плискащата се вода й действаше успокояващо и приспивно. Дори и инстинктивно да искаше да се върне обратно, вече беше твърде далеч от брега.
	Беше уморена.
	Внезапно й натежаха всички животи, които беше живяла през цялото това време.
	Усещаше как водата изпълва белите й дробове.
	Не се съпротивляваше.
	Значи това беше смъртта!
	Пред очите й не минаваше живота й на лента, както всички казваха.
	Чувстваше слънчевите лъчи върху лицето си за последно, хладната вода над нея и затвори очи. Това беше последният път, когато Джоана Бошан напускаше един свят и преминаваше към следващия.


>	Време в бутилка
>	Салем, Норт Хемптън
>	Минало и настояще


>>	Глава 41
>>	Приятел на семейството

	Докато мислеше за Фрея през цялото време, Ингрид не можеше да се съсредоточи върху нищо друго и не знаеше какво може да направи, за да спаси сестра си. Беше тринадесетият рожден ден на Маги и те с Мат бяха решили да заведат момичето в града, за да гледат „Сомнамбулите“ този следобед. Това не беше точно театрална пиеса, а по-скоро като изживяване — сцените бяха разположени на пет етажа от една голяма сграда с изглед към река Хъдсън, а действията се развиваха паралелно на всички етажи, докато зрителите се разхождаха по етажите, за да сглобят цялата история. Таймс беше определил представлението като „буреносна, зашеметяваща амалгама от Бурята на Шекспир и Омагьосаните на Хичкок“. Ингрид се вълнуваше, защото участваше в празненството за рождения ден на Маги.
	Мат вече беше дошъл, за да я вземе и я чакаше във фоайето долу. Тя обу черните си обувки и слезе по стълбите точно когато на вратата се звънна втори път.
	— Аз ще отворя — каза той и отвори. — О, здрасти, приятел.
	Мат се облегна на рамката като препречваше пътя му навътре. Трой Оувърбрук стоеше на вратата с притеснено изражение.
	— Може ли да вляза? — попита той.
	— Закъсняваме, точно щяхме да тръгваме — каза той хладно.
	— Ингрид? — извика Трой. — Много съжалявам, но наистина е важно…
	— Мат, може ли — помоли тя Мат да се отдръпне. Неохотно той отстъпи встрани и пусна Трой да влезе.
	— Може ли да говоря с теб насаме? — попита умоляващо Трой.
	— Всичко, което искаш да й кажеш, можеш да кажеш пред мен — каза Мат. Той се държеше собственически към нея и за миг Ингрид се изплаши, че отново ще я шляпне отзад. Въпреки това, трябваше да си признае, че й беше харесало.
	Ингрид кимна.
	— Всичко е наред.
	— Става дума за семейството ти — каза Трой.
	— Какво знаеш за семейството й? — прекъсна го Мат.
	— Виж, Мат, Трой е един от нас…
	— Един от вас! — подигравателно каза Мат. — Не ми прилича на вещица.
	Трой скръсти ръце, мускулите и бицепсите му изпъкнаха под суитчъра с морски мотив.
	— Добре, аз лично предпочитам термина „магьосник“ — отвърна той.
	Мат изсумтя.
	— Какво има, Трой? — попита тя.
	— Помниш Вал, нали?
	— Имаш предвид един от елфите ли? — каза Ингрид и погледна към Мат. Той знаеше всичко за елфите, защото ги беше арестувал и след това освобождавал за няколко престъпления. Както и останалите членове на семейство Бошан, той също се беше привързал към тях.
	— Добре, Вал дойде при мен тази сутрин и ми каза, че са открили тризъбеца на Фреди. Намерили са го някъде на Жълтия павиран път, но не могли да го донесат и Фреди отишъл да си го вземе, като единствено Ниф е тръгнала с него.
	— Така че трябва да отидем и да спасим Фреди? — попита тя.
	— Не, Фрея.
	— Фрея? — изненада се Ингрид.
	— Порталите отново са отворени. Според Вал, може би това е станало заради връщането на тризъбеца. Имало е голяма експлозия на края на света, което значи, че по някакъв начин Фреди е успял да си го върне, защото само той може да разполага със силата му — обясни Трой.
	Ингрид седна, за да осмисли новината.
	— Къде е Фреди сега?
	— Някъде долу в Бездната. Вал каза, че всички са тръгнали да го търсят, за да се уверят, че е добре. Изглежда, че се чувстват доста виновни, че не са отишли с него, но след като порталите отново са отворени, би трябвало да е добре. Лесно би могъл да се върне обратно тук.
	Тя кимна.
	— Виж, нямаме много време — не знаем колко дълго ще са отворени и затова трябва да тръгваме.
	— Да тръгвате? Къде? — попита Мат.
	— Назад във времето, за да спасим Фрея, разбира се, и да я доведем обратно тук — каза Трой, сякаш това беше най-очевидното нещо на света.
	— Заминавате? — каза Мат и се обърна към Ингрид.
	Тя стоеше и нервно мачкаше колана на шлифера си.
	— Трябва да тръгвам. Това не може да чака. Порталите може да се затворят отново и тогава ще загубим Фрея завинаги — каза тя и си спомни какво й беше казала майка й последния път.
	— Ти заминаваш с него? — Мат вдигна брадичката си и погледна към Трой.
	Трой се опита да изглежда по-малък. Сви раменете си и събра ръцете си.
	Ингрид дръпна Мат настрани.
	— Казах ти, Трой и аз сме само приятели — прошепна тя. Не можеше да повярва, че се караха пред Трой. Чувстваше се унижена, но осъзнаваше, че поставя Мат в ужасна ситуация. Не искаше да му причинява това.
	Раменете на Мат се отпуснаха.
	Трой погледна към двамата и каза:
	— Ще изчакам отвън. Кажи ми какво решаваш, Ерда.
	Те наблюдаваха как той излиза от стаята и изчакаха да чуят звука от затварянето на входната врата.
	— Как те нарече той? — попита Мат.
	— Ерда. Това е истинското ми име — каза тя.
	— И никога не си ми казвала?
	— Не мислех, че е важно.
	— За мен е важно — каза Мат и изглеждаше наранен. — Искам да зная всичко за теб, Ингрид.
	— Обещавам, ще ти разкажа. Но точно сега трябва да отида и да спася сестра си, Мат. Искам да я видя отново. Не искам да умре. Трябва да разбереш! Не става дума за Трой. Става дума за това да върнем Фрея обратно.
	— Разбира се, знам. Просто… не толкова за рождения ден на Маги, а по-скоро, защото искам да ти помогна. Искам да дойда с теб през тези портали или каквото и да е там. И зная, че няма да ми позволиш. Аз те приех в живота си, но ти няма да ме допуснеш в своя.
	Те се взираха мълчаливо един в друг. Ингрид осъзна, че това, което той казваше, беше напълно вярно. Тя го беше изолирала от тази страна на живота си.
	— Иска ми се да можеше — прошепна тя. — Но…
	— Може да не съм магьосник или каквото и да е там, но съм опитен полицай и детектив — каза той и лека усмивка се появи в ъгълчетата на устните му.
	— Но тогава кой ще заведе Маги на „Четирите сезона“ в театъра? — попита тя, когато го прегърна силно.


>>	Глава 42
>>	Черната вдовица

	В просъница Фрея изгони мравката, която лазеше по бузата й. Вятърът полъхваше леко в косите й. Тя почувства как Килиан — или Джеймс, както се наричаше в този живот, се размърда до нея. Бяха напуснали Салем предишната нощ и се бяха скрили в гората, защото никой нямаше да им предложи подслон. Всички мислеха, че са болни от шарка. След това, което се беше случило с Мърси, не беше възможно да са отново заедно. Беше твърде рисковано и опасно. Тя беше далеч от вкъщи, далеч от безопасността и лежеше в гората с истинската си любов, но все още бяха в опасност. Тя се сгуши по-близо до Джеймс, мечтаейки за дома си край морето. В съня си виждаше майка си, която се носи във водите на океана. Изглеждаше, че Джоана се дави и Фрея изпита внезапно чувство на страх. Тя направи гримаса, дочувайки шума на разбиващите се вълни на брега.
	Вълни, разбиващи се в скалите.
	Не, това беше различен звук…
	Клони, които се чупеха под нечии крака…
	Стъпки!
	Тя отвори очи и се опита да изкрещи, но беше твърде късно. Бяха ги открили!
	Китките й бяха рязко издърпани напред. Бяха в клопка — обградени от група въоръжени мъже, стражи и шерифи, изпратени от Томас Пътнам, за да му върнат обратно собствеността. Радваше се, че този път беше напълно облечена, въпреки че от начина, по който мъжете я оглеждаха, изпитваше чувството, че е гола.
	— Джеймс! — извика тя, борейки се срещу мъжете, които я държаха здраво и я притискаха до себе си, за да почувстват тялото й.
	Цялата група трябваше да се намеси, за да го укроти. Джеймс се биеше невероятно, но както и при нея магията беше неизползваема в този случай. В крайна сметка броят им ставаше все по-голям и накрая той беше окован с белезници, а част от лицето му беше в рани от битката. Тя нямаше да се разплаче и да им покаже колко бяха уплашени. Джеймс стоеше мълчаливо докато шерифът обявяваше ареста им.
	— Фрея Бошан, обвинена сте в прелюбодеяние и вещерство. С последното сте тормозили Ан Пътнам-младша, Ан Пътнам-старша и Мърси Люис в дома на Томас Пътнам. Също така сте обвинена в правене на магия за смърт на вашия съпруг, Натаниел Брукс. Джеймс Брустър, вие сте обвинен в кражба на кон, прелюбодейство и заговор с вещица за смъртта на Натаниел Брукс.
	— Прелюбодейство? — каза Фрея. — Как може да ме обвинявате в изневяра, когато аз никога не съм се омъжвала за него? И какво ми казвате, че Натаниел Брукс е мъртъв?
	— Била сте омъжена чрез пълномощник — обясни шерифът, — малко преди мистър Брукс да бъде намерен мъртъв в леглото си.
	— Значи, аз съм вдовица.
	— И то богата! — каза Джеймс.
	— Много лошо, че няма да живеете достатъчно дълго, за да се порадвате на богатството си — засмя се единият от стражарите.
	— Какво ще се случи, когато умра? Кой ще вземе земята? — попита Фрея.
	— Вашият предишен покровител, разбира се — каза шерифът.
	Чрез брака на Фрея, смъртта на съпруга й и този арест Томас Пътнам скоро щеше да се превърне в един от най-богатите земевладелци в град Салем.


>>	Глава 43
>>	Разклонение на пътя

	— Остави ме! — Някой разтърсваше Фреди точно когато всичко, което искаше, беше да се наспи. Главата му бумтеше така, сякаш някой го беше ударил със стоманена бухалка. Чуваше дразнещ и бръмчащ звук, сякаш бяха включени флуоресцентни лампи. Силен блясък притисна очите му. Покри главата си с ръце и се опита да накара звука да изчезне. Какво се беше случило? Дали пак се бяха напили с Трой в „Норт Ин“? Обърна се на една страна и се сви на кълбо. По-късно щеше да се опита да възстанови снощните събития, когато можеше да мисли.
	— Стани и заблести, Бог на слънцето! — чу се тътнещ глас.
	— Ставай! — От всички страни започнаха да го дърпат ръце.
	— Колко е часът? — попита и отвори замаяно очите си. Около него имаше група елфи. — Какво правите тук, махайте се!
	Обърна се на една страна и видя, че се намира в болнично легло. Стаята беше безцветна и застинала като в черно-бяла фотография. Със сигурност това не беше XXI век, а беше някаква друга ера. Какво ставаше? Къде беше? Това не му приличаше на нито едно място в Норт Хемптън.
	Изправи се и неохотно се огледа. Редици от легла с черни метални рамки, всяко от тях с по две възглавници, чисти бели чаршафи, изпънати така, че да илюстрират термина болнични ъгли, и сгънато сиво одеяло. Плъзна погледа си по протежение на стаята. Беше отделена с прозорец, през който нахлуваше бяла луминесцентна светлина. Големи лампи във формата на глобуси висяха от високия таван и не се използваха за нищо, освен да се пълнят с мъртви насекоми. Сивият мраморен под блестеше, отразявайки острата светлина. И тогава чу ниско бучене, което идваше сякаш от нищото.
	— Пфу! — каза Вал. — Притеснявахме се за теб. Имаш ли нужда от нещо, Фреди? — гласът му отекна болезнено в главата му.
	Ниф седна до него и сложи ръката си на рамото му. Косата й беше наелектризирана. Имаше черни петна от дим по цялото си лице, бялата й ръкавица беше почерняла, а зеленото й наметало беше разкъсано и раздърпано.
	— Какво се е случило с теб? — попита учудено Фреди и внезапно осъзна, че и той изглежда точно по същия начин. Дънките му бяха мръсни, а тениската — скъсана. Вдигна ръкав към носа си — миришеше на омекотител с ухание на цветя.
	В този момент всичко се върна в съзнанието му. Минаването през портала на „Феър Хейвън“ надолу по Жълтия павиран път до дъното на света. Срещата с дракона и връщането на тризъбеца. Беше убил дракона и след това дойде експлозията.
	— Къде сме? — успя да попита той.
	Ирдик седна до него и намести черната си филцова шапка.
	— В една станция за чакащи на Жълтия павиран път. Като в нищото. Затова и атмосферата е такава — няма цветове. Нито тук, нито където и другаде да отидеш, ако разбираш какво имам предвид.
	Келда седна от другата му страна, опитвайки се да отвори капачката на една бутилка вода.
	— Ти и Ниф се забавихте много дълго и затова започнахме да ви търсим. Слязохме долу в убежището на Джормунгандер, но там нямаше нищо. Само купчина кости, люспи и пепел. Започнахме да копаем и те открихме, затрупан под целия този боклук. Добре си се справил с него, между другото. Той беше ужасна напаст.
	— И те докарахме тук, за да се възстановиш — каза самодоволно Свен. — Добре дошъл!
	— Добре ли си, Ниф? — попита Фреди.
	— Да — каза уморено елфът. — Добре съм.
	Фреди се усмихна.
	— А тризъбецът?
	— Нямаше го — отвърна Идрик и сви рамене. — Търсихме, но…
	— Но аз го държах и го използвах!
	— Знаем, приятел, но го нямаше.
	Фреди изрече едно проклятие. Имаше нужда от чист въздух. В болничната стая беше задушно и миришеше на формалдехид. Избута елфите настрана и се опита да се протегне. — Отворете един прозорец!
	— Недей! — каза Свен — За миг може да изпаднеш във вечен сън. Въздухът е наситен с отровата на дракона — последното му издихание. Но донесохме и добри новини. Каквото и да си направил долу, то по някакъв начин е отворило времевите портали отново. Или е това, или Мъртвите са се вдигнали на бунт. Както те казват, това е друга история, но нещо наистина се случва около порталите.
	— О, и ние върнахме обратно силите си — добави Ирдик. — Не го ли чувстваш?
	Фреди се протегна.
	— Да, почувствах го, когато държах тризъбеца си отново. Но точно сега се чувствам като развалина.
	Той вдигна ръка към слепоочието си, започна да го разтрива и изохка.
	Ниф му подаде бутилката с вода.
	— Пий!
	Фреди въздъхна, като се опитваше да не мисли за пулсиращата болка в главата си. Изпи водата. Беше леденостудена и вкусна. После примигна, защото главоболието му изчезна мигновено. Явно махмурлукът и убийството на дракон изискваха подходящо лекарство.
	— И така, значи порталите са отворени. Какво чакаме тогава? Да тръгваме да върнем Фрея обратно! — каза той.
	— Не бързай толкова — каза Свен. — Фрея е добре. Вал изпрати Тор и Ерда да я върнат.
	Фреди вдигна вежди. Чудеше се какво ли си мислеше за това приятелят полицай на Ингрид.
	— Докато още тъгуваш по тризъбеца си — напомни му Келда — трябва да го намерим. Доста е опасно хей така да се търкаля някъде.
	— Унищожи моста, уби Джормунгандер, кой знае какво още може да направи — обади се Ирдик, който продължаваше да върти шапката си и да я подхвърля нагоре, за да я хване после във въздуха. Фреди грабна летящата шапка и я сложи обратно на главата му.
	— Не може да е далеч — каза Келда. — Може би просто е бил по-дълбоко. Имам предвид там, долу.
	Бездната.
	Необятното.
	Фреди си спомни картината с убийството на Балдер във „Феър Хейвън“ и осъзна, че би могъл да спаси също и Килиан.
	— Добре, тогава хайде да…
	Келда го прекъсна, като сложи пръст на устните му. От съседната стая се чу шум. Приличаше на някой, който се влачи по баскетболно игрище и обувките му тракаха по мраморния под.
	— Това са сестрите, Феня и Меня — прошепна тя и отвори широко очи. — Близначките обикалят и правят проверка на всеки сто години. Не ги гледай в очите или ще те видят. Скрий се!
	Елфите се пъхнаха под леглото, а Фреди се скри под чаршафа, като дръпна одеялото върху себе си, когато чу тракащите обувки да приближават. Беше чувал за Феня и Меня. Те бяха джот-нар, снежни великани. Сега близначките проверяваха стаите в болницата. Чудеше се какво щеше да се случи, ако го видеха.
	След разрушаването на моста боговете се бяха разпръснали тук и там по ъглите на Деветте свята във Вселената, а някои, като неговото семейство, бяха хванати в капан в Мидгард. Тези двете явно работеха като медицински сестри, което беше много по-добре, отколкото да бъдат робини в нечий дворец. Това беше всичко, което знаеше за историята на сестрите. Въпреки това, те много хитро бяха измамили крал Фроди да пилее богатството си, докато накрая не остана нищо и техните окови паднаха.
	Вратата на стаята се отвори и двете сестри в бели престилки и шапки влязоха в стаята. Носеха малки дъски за писане. Огледаха се наляво и надясно и прекосиха помещението покрай редиците с легла с високо вдигнати глави.
	Фреди отмести одеялото и за да не ги погледне в очите, разсеяно се загледа в гърдите им. Покри очите си с чаршафа, докато минаваха покрай леглото му. Когато стигнаха до края на стаята, едната от тях завъртя ключа на лампата и всичко потъна в абсолютен мрак. Бръмчащият звук рязко спря.
	Чу се шум от отваряне и затваряне на врата и Фреди и елфите се измъкнаха, за да поемат глътка въздух.
	— Чисто ли е? — попита той.
	— Да, тръгнаха си и явно са взели всичко със себе си — каза раздразнено Ниф.
	Те стояха в нищото — болницата я нямаше, както леглата и мраморния под. Фреди се огледа наоколо. Беше му познато. В крайна сметка някога беше затворен тук за пет хиляди години. Това беше Бездната.
	— Добре, какво чакаме, да отиваме да намерим тризъбеца — каза той.


>>	Глава 44
>>	Тежко изпитание

	— О, скъпа! Мисля, че пристигнахме.
	Ингрид свали копринената шапка и пелерината си, подскачайки от крак на крак в опит да намери по-сухо място в черните си кожени обувки. Беше облекчена да види Трой, който стоеше пред една камениста падина и оглеждаше наоколо, преметнал през ръка тъмното си кожено яке. Заедно с чука, който носеше в ръката си, беше опаковал и два златни слитъка за пътуването им. Като знаеше колко благочестиви претендираха да бъдат Пуританите, не би се изненадал да приемат някой подкуп. В крайна сметка парите бяха над всякакво благочестие.
	Един кон я подуши и тя го потупа по врата.
	— Коя дата е, мистър кон?
	Ненужно е да се споменава, че конят не й отговори.


	— Така, дай ми чантата — обърна се Трой към нея. Взе багажа на Ингрид и го скри под купчината сено.
	— Не зная дали ловът на вещици в Салем е толкова приятен, но пътуването с теб, скъпа моя мисис Оувърбрук, наистина е! — Той й намигна и се усмихна.
	Тя присви очи към него и оправи златния медальон на Фрея, който висеше на врата й. После дръпна качулката на пелерината над очите си. Много ли беше да се надява, че Трой няма да приеме идването й с него като знак за привличане? Заболя я, когато остави Мат там, сам и неспособен да помогне.
	Преминаването през порталите предизвикваше болезнено и разкъсващо чувство. Приличаше малко на смяна на часовите пояси при пътуване със самолет и бяха нужни поне няколко дни, за да се свикне. Може би някога пътуването във времето щеше да стане по-удобно и да измести другите видове транспорт. Ингрид се надяваше да не са се отклонили много от точката, до която бяха планирали да стигнат.
	Трой изтупа праха от шапката си и те стъпиха на една камениста алея, огряна от бледа светлина. Беше рано сутринта и се носеше хладен бриз с мирис на риба. Ингрид веднага го разпозна, както и алеята.
	Бяха дошли на точното място. Това беше град Салем и някога тя беше живяла тук, дори имаше много хубави спомени от пристанището.
	Всичко това беше, докато не…
	Краката й се подкосиха, докато се насочиха към алеята.
	— Добре ли си, мисис Оувърбрук? — попита Трой и обгърна талията й с ръка.
	Тя му кимна с благодарност.
	Беше обичала този град, докато шерифът не беше дошъл за Фрея и нея и не ги беше изтръгнал от ръцете на Джоана. Ингрид сложи треперещите си ръце на слепоочието и се опита да изхвърли спомените от главата си. Трябваше да продължат напред. Сега беше важно да открият дали са дошли в правилното време, преди датата на обесването на Фрея.
	Някъде долу чуха гласове и шумове и тръгнаха по улица Есекс, където имаше тълпа хора, която явно чакаше нещо. Една жена с груби черти посочи към Ингрид.
	— Елате и си купете вещерска кукла. Обесете я, като я хванете в примката! — пееше тя, носейки кошница с малки парцалени кукли, облечени в яркочервени корсети и избродирани с конец, увит около врата им. _Като червения корсет, който Бриджит Бишоп носела, както се твърди, когато идвала през нощта при мъжете и ги удушавала_, спомни си Ингрид.
	Сега тя вече знаеше кой ден е. Тези ранобудни хора бяха дошли да свършат по-бързо работата си, защото след това ги очакваше забавление.
	Беше 10-ти юни, петък, 1692 година.
	В този ден щеше да бъде обесена първата вещица.
	— Бриджит Бишоп! — прошепна тя.
	— Каретата! — каза Трой. — Явно идва от затвора Лейн. Какво можем да направим, за да спрем това, Ингрид?
	— Нищо! — поклати глава тя. Сърцето й се стегна. — Твърде късно!
	— Вещица! Вещица! — викаха хората. — Дайте й урок!
	— Елате и си купете вещерска кукла. Обесете я като я хванете в примката. Хванете я ето точно тук! — продължаваше да пее уличната продавачка. Една майка купи една за дъщеря си.
	Ингрид се опитваше да потисне паниката, която я завладяваше и започваше да стяга гърлото й. Фрея беше някъде тук, но къде? Можеше да бъде обесена, в който и да е ден оттук нататък. Всичко, което можеха да направят, беше да я намерят, колкото се може по-бързо.
	Тълпата крещеше радостно. Стана й зле и сграбчи ръката на Трой, който я придърпа към себе си. Тълпата ги буташе към стената. Бриджит Бишоп трябваше да бъде обесена в осем часа сутринта на върха на Галоус Хил.
	Бриджит беше горда и интелигентна жена, както я описваше един от обвинителите й „имаше елегантен и ласкаещ маниер на поведение“. Бедната жена беше внимателно избрана да бъде първата осъдена, защото доказателствата затова, че се занимаваше с магии, бяха най-очевидни — с неясно минало и много срещи в съда. Съдиите искаха да си извоюват тази първа победа.
	Това беше всичко, което Ингрид знаеше. Преди 12 години Бриджит беше извикана в съда по подозрения, че се занимава с вещерство и беше омагьосала няколко коня, като ги беше превърнала в котки. Въпреки че беше оневинена, нямаше значение. Петното върху репутацията й остана. След това беше призована в съда заради семейна кавга. Лицето й беше жестоко премазано от удари и още един път заради това, че беше нарекла втория си съпруг „стар дявол“ в деня на Сабат. Тя и съпругът й платиха за всички обиди и обвинения, като бяха накарани да стоят един час, опрели гърбовете си един до друг на площада с бележки от техните обвинители, залепени на челата им.
	Това вече беше последният процес за Бриджит. Момичетата от Салем — Абигейл Уилямс и Бети Париш, Мърси Люис и Ан Пътнам бяха разказали толкова драматично цялата ситуация, че съдът без колебание издаде присъда. Те изпаднаха в припадъци веднага, след като влязоха в залата и видяха Бриджит. Крещяха как призракът на Бриджит ги е тормозел непрекъснато, хапейки и душейки ги.
	Ан се оказа най-остроумна и обвини Бриджит, че я е повредила, карайки я да прави въртящо се колело, носела я е на кол до реката и я е заплашвала да я пусне във водата, докато не се подпише в книгата. Абигейл каза, че е видяла призраци да бродят из залата.
	— Ти ни уби! — крещяха те към Бриджит. Мърси Люис също потвърди, че е видяла призраците.
	Момичетата бяха безмилостни. Те представиха всичко много преувеличено. Жената силно се смути, когато съдията започна да я разпитва и да й задава объркващи въпроси.
	Но Бриджит се държеше достойно. Каза, че никога не е виждала тези момичета. Тя беше от града Салем и дори не беше стъпвала в селището. Защо би искала да нарани момичетата?
	Горката Бриджит нямаше нито един приятел, който да свидетелства в нейна полза. Всички съседи казаха, че е вещица. Един мъж я обвини, че е пратила на детето му коварна болест, която го е убила. А мъжете казваха, че призракът й им се е явявал нощем, облечен в червен корсет. Изследването, което членове на журито направиха, показа, че наистина има свръхестествено зърно „между ануса и вагината“. Накрая, имаше и преки доказателства — парцалените кукли, които бяха открити в дома й. Ингрид винаги се беше чудила дали някой не ги беше подхвърлил там.
	— Ето, идва! Идва! — Ингрид се обърна. Всичко, което можеше да види, бяха шапки, мръсни дрехи и пелерини. Трой им проби път по-напред и тълпата се отдръпна, за да ги пропусне. Това беше най-лошият й сън и сякаш никога нямаше да се събуди от него.
	— Ето я!
	— Това е вещицата!
	— Вещица! — подхвана отново тълпата. — Обесете вещицата!
	Процесията тръгна на запад по улица Есекс. Мъже на коне, съдии, шерифи и полицаи.
	Вътре в каруцата тя стоеше права, окована с вериги, високо изправена глава и скръстени пред гърдите ръце. Пронизващите й кафяви очи с тъмни кръгове около тях се взираха някъде над тълпата. Пълните й устни шептяха нещо. Ингрид можеше да каже, че Бриджит беше привлекателна и чувствена жена, но всичко това сега беше изчезнало от нея. Изглеждаше тъжна, мръсна и уморена. Хвърли поглед надолу към тълпата, която я хулеше.
	Ингрид разпозна двама ключови играчи от своето минало. Ето отново бяха тук — едрият, мрачен и застрашителен мистър Пътнам, облечен целият в черно, на кон и треперещият преподобен Париш с якичката на расото си, който вървеше след каруцата.
	След това се появиха и момичетата, които я бяха обвинили. Бяха някъде между 12 и 17-годишни и явно се чувстваха достатъчно добре след всички страдания, които „вещицата“ им беше причинила, за да бъдат тук. Те си пробиха път през тълпата, като размахваха яростно и обезумяло ръце. Приближиха се до каруцата и се подиграваха на бедната жена в екстаз. Ингрид си ги спомняше от своя собствен процес в селището Салем, когато тя и Фрея бяха обвинени със същите нападки и те също бяха останали без защита от никого. Отговориха по същия начин, както и Бриджит. Защо биха искали да навредят на тези момичета?
	— Тя се моли! — отбеляза Ингрид, докато наблюдаваше устните на Бриджит. — Моли се за нас да видим нейната невинност! — Дръпна качулката си по-надолу, за да прикрие сълзите, а Трой остана хладнокръвен. Слънчевата светлина обливаше улицата. Хората в тълпата миришеха на мръсотия и пот. Ако Трой не я държеше, щеше да припадне. Каруцата се приближаваше и тя можеше да чуе думите на момичетата. Всичко беше толкова театрално.
	— Получи си го, нали? — каза едно много симпатично момиче, в което Ингрид разпозна Абигейл Уилямс, една от лидерките.
	По-голямото момиче със светъл тен на лицето — трябваше да е Мърси Люис — изведнъж изкрещя.
	— Изглеждаш ли толкова горда сега? — добави и трето момиче. _Ан Пътнам?_
	Ингрид се смрази.
	Те бяха недосегаеми. Чудовища.


	Ингрид и Трой бяха безмълвни, докато пристъпваха с процесията зад каруцата надолу по улицата. Какво можеха да кажат или направят? Това беше тяхната история, свързана с кръв и лудост. Малки момичета, които разпространяваха лъжи и сееха зло.
	Те вървяха замаяни и шокирани, като жертви, които току-що бяха преживели катастрофа.
	— Трябва да се върнем — каза Трой. — Видях достатъчно!
	Ингрид гледаше като хипнотизирана. Поклати глава упорито. Все още таеше надежда, че някак можеше да помогне на Бриджит.
	— Безполезно е — настоя Трой, но не можеше просто да я остави тук, така че продължи да се движи до нея.
	На улица Есекс тъмните къщи бяха почти една до друга, но тълпата зави по Бостън Роуд, където имаше повече пространство. Там къщите бяха разпръснати, за да освободят място за новите големи имения. Продължиха да вървят още около половин миля. Напред, в светлината на влажната сутрин Бриджит погледна надясно към нивите и овощните градини, а после се обърна на другата страна към Саут Ривър. Избягваше да гледа напред, където се виждаше Галоус Хил. Без да се усети, Ингрид сграбчи ръката на Трой.
	Докато се изкачваха към хълма, каруцата спря. Пътят беше доста стръмен и каменист, за да продължат нагоре. Бриджит беше свалена долу с оковите и трябваше да извърви пеша останалото разстояние до върха. Тълпата и момичетата й се подиграваха, докато се бореше по хълмистия терен.
	— Аз съм невинна! Вие сте тези, които са виновни и ще страдате за това! — каза Бриджит, преди да я накарат да се изкачи по стълбата, опряна на един дъб.
	Хората само изкрещяха обратно към нея. Палачът се изкачи след нея и постави качулката и примката на шията й. Преподобния Париш говореше за огън и сяра. Тук нямаше никаква милост. Ингрид сложи ръце на лицето си и се обърна към Трой, неспособна да гледа всичко това, спомняйки си как въжето се спускаше около собствения й врат. Тя шепнеше думите на магия за успокоението на Бриджит. Това беше всичко, което можеше да направи. Момичетата и тълпата бяха като обезумели. Имаше викове на радост и триумф, но също така и на страх. В задната част на тълпата двойките се целуваха и прегръщаха, когато си мислеха, че никой не ги наблюдава. Истерия. Секс. Смърт.
	Екзекуторът я бутна надолу по стълбата и тя се залюля напред. Издаде слаб вик, спрян от примката, и мъртвешка тишина се възцари сред тълпата. Хората замръзнаха, ужасени от ставащото пред очите им и последствията от техните действия, като че ли внезапно бяха осъзнали колко брутално беше всичко това.
	Единствените звукове се чуваха от давещата се Бриджит. Ръцете й махаха нагоре и надолу. Под качулката Ингрид видя изкривеното й лице, гърчещите се устни и изцъклените й червени очи. Струя кръв изскочи от гърлото й и плисна върху роклята й. След това остана неподвижна. Ингрид извърна глава.


>>	Глава 45
>>	Мъжът в бяло

	Беше минала една седмица, откакто Фрея и Джеймс бяха хванати и отведени в затвора в Бостън. Сложиха ги в отделни килии. Фрея се беше свила на кълбо до една стена и притискаше полата си към носа и устата си. Мръсотията и миризмата почти я задушаваха. Беше в килия с други жени, които бяха обвинени, че си имат работа с дявола. Досега много от тях бяха признали, защото им беше казано, че ако го направят, както и ако посочат имената и на други вещици, може да се отърват от бесилото.
	Не беше минал и ден и времето вече й се струваше като цяла вечност. Жените, които бяха признали, не бяха обръснати от глава до пети, за разлика от тези, които продължаваха да твърдят, че са невинни. Освен това не бяха оковани. Но като всички останали затворници и те бяха съблечени. Някои бяха разменили дрехите си срещу допълнителна храна. Влачеха се наоколо в мръсните си затворнически дрехи или седяха апатично до стената на мръсния под. Някои тракаха по масата, викайки съпрузите, децата си или някой приятел, който беше в съседна килия.
	Фрея извика към Джеймс, но нямаше отговор. Опита отново, но й заповядаха да пази тишина. Фрея продължаваше да вика, докато гласовете не станаха груби. Но независимо от острите нотки в гласовете на съкилийничките си, тя продължи да вика, докато не се изтощи.
	Всички се молеха и шепнеха наоколо. Някои дори опяваха. Затвори очи и обърна главата си към стената. Тя също се молеше, въпреки че досега не беше осъзнала това. Насили се да замълчи, да успокои дишането си и се опита да намери тишината в себе си. Някой сложи ръка на рамото й и тя подскочи. През сълзи се вгледа в жената. Отне й малко време, докато започна да различава очертанията на лицето и тялото й. Някога кожата й е била хубава и нежно кафява, а сега беше отпусната и сбръчкана, покрита с мръсотия. Пухкавото й лице беше отслабнало, а блясъкът в очите беше изчезнал. Беше облечена в дрипи и се взираше във Фрея с влажен поглед.
	— Титуба! — прошепна Фрея. — Защо си тук?
	А после си спомни — момичетата, обвинителите, процесът. Титуба беше една от първите жертви.
	— Толкова много съжалявам! — проплака тя. — Той дойде при мен! Един висок мъж с бяла шапка. Даде ми една игла, за да му дам кръв и ме накара да се подпиша в книгата. Накара ме да го направя… Аз много съжалявам! — В очите й имаше нещо налудничаво. — Дяволът дойде! Той просто се появи и ме накара да го направя!
	Младата жена беше ужасена от нещо или някого. От кого? От мистър Пътнам или от преподобния Париш? Или от някой друг? Кой е високият мъж с бялата шапка? Може би Титуба беше загубила ума си?
	— Тихо, тихо, не плачи! — протегна ръката си към нея и я приспа. Остави я да лежи на пода. В коридора имаше слаба светлина зад масата. Надзирателят идваше с порциите вода и бисквити. Стомахът й се сви от глад.
	Някой я повика по име и когато Фрея погледна натам, видя един мъж да стои до масата. Беше окован.
	— Нейт! Какво правиш тук?
	— Помогнах на Джеймс да те отведе далеч от тук. И ето, обвиниха ме, че правя заговор с вещица. — Той се поклони с глава. — Съжалявам за чичо ми. Но можах да го спра. Всичко беше идея на Пътнам от самото начало. Беше си го наумил. Дадох пари на Джеймс да те отведе колкото се може по-далеч от това място. Съжалявам! Не мислех, че Мърси ще ви открие.
	— Ти си ни помогнал? Защо? След всичко, което ти причиних, когато те отпратих? — каза тя, спомняйки си събитията от един предишен живот.
	Тя се беше влюбила в него, когато се беше представил като Бран Гарднър, но той я беше предал. Беше само трик, за да я накара да се влюби в него. Но тя обичаше Килиан и го беше предпочела пред Бран, както беше и в далечното им минало. В своето отмъщение Бран беше причинил много смърт и болести в Норт Хемптън, стоварвайки гнева на боговете върху града. Тогава тя го изтри от съзнанието и сърцето си завинаги или поне така вярваше.
	— Не е ли очевидно? — той погледна към нея и тя можеше да го види по-ясно, наистина да го види — злото в очите му, любовта му към нея и дивото в него, което винаги я беше привличало… Локи. — Обичам те, Фрея. Винаги съм те обичал и винаги ще те обичам!
	Думите му раздвижиха магията в нея и някак тя се озова извън мрачния и мръсен затвор и стоеше в горите на Асгард, в началото на всички времена. Беше млада, красива и сама. Вдигна поглед към звездите. Бяха толкова ярки и блестящи в тъмнината, а тя чакаше своята любов.
	Стоеше там, красивият младеж, на когото беше подарила сърцето си. Името му беше Балдер и това беше преди всичко, преди отровата, преди разпадането на световете, преди Салем. Беше толкова отдавна, когато те бяха само духове, млади и жизнени.
	Тогава той я целуна и тя цялата се изпълни с радост. Дрехите им паднаха на тревата. Тя го обгърна с ръце и ги сложи на силния му гръб, докато устните му целуваха гърдите й. Ръцете й бяха върху стегнатото му и горещо тяло. Бяха възбудени и влюбени и точно тогава по средата на интимността им…
	Тя почувства нечии поглед върху себе си. Друг чифт очи. Но това не бяха очи на завист или ревност, а на любов. Тя отвори своите и там, в сенките на дърветата, стоеше Локи и ги наблюдаваше, както Килиан щеше да я гледа един ден, когато Бран я взе в леглото си. Един от тях винаги стоеше в сенките, наблюдавайки, докато тя беше в прегръдките на другия брат му. Един от тях винаги оставаше извън кръга, докато другите двама бяха хванати в прегръдка.
	Когато това се беше случило толкова отдавна при раждането на Вселената, Фрея беше спряла, извикала и след това го беше отпратила. Отровната ревност разяждаше сърцето му и нарастваше през вековете, докато в един момент той не реши, че е време за отмъщение. Но може би имаше и друг начин, който щеше да ги спаси дори от това.
	— Любов моя, не сме сами — говореше тя, докато той я целуваше. Благословеше я и тя знаеше, че ще продължи, но нямаше да я откаже да направи това, което си беше наумила и което смяташе, че може да ги спаси.
	Отправи се към Локи зад дърветата. Щеше да отнеме болката в очите му. Щеше да замени ревността и гнева и вековното желание за разрушение и отмъщение с любов. Тя беше любов. Това беше любов. Тя го обичаше. Винаги го беше обичала. Така че протегна ръката си и се приближи до него.
	— Любов моя — извика тя — ела при нас…


>>	Глава 46
>>	Обратно в заешката дупка

	Бяха напуснали станцията преди много време и бяха изминали няколко нива в Необятното, но Фреди вече не можеше да си спомни колко точно бяха. Географията на Хелхайм му се беше изплъзнала, докато живееше в Необятното. Всичко, което знаеше, беше, че бяха слезли много надолу и ставаше все по-студено. Трепереше от студ и влага и нахлупи качулката на главата си. Елфите го следваха надолу и водеха безспирните битки помежду си.
	Светлини мъждукаха, като ту се появяваха, ту изчезваха. Водата се стичаше на тънка струя по продължение на измамните оранжево-жълти тапети от 1970 г. Между нивата стълбите сменяха декора си — понякога пищни, но винаги с блед разкош — счупени свещи, мръсни свещници и обелени кадифени тапети, които бяха доказателство за разрухата, която отдавна цареше тук. Фреди предполагаше, че до известна степен това можеше да е резултат от разрушаването на моста Бофрир. Спря на една платформа и погледна назад към елфите.
	— Защо казахте да не гледам в очите Феня и Меня, когато бяхме на станцията на жълтия път?
	Келда се хвана за ръждивите перила на стълбите, които бяха просмукани от влага. Пое си въздух.
	— Знаеш ли какво, Фреди, наистина мисля, че трябва да се връщаме. Може би тризъбецът ти не е там долу.
	— Да — съгласи се Ниф. — Да се връщаме. И без това той не ти трябва. Тя загърна роклята си, а зъбите й тракаха. — Не сме и подходящо облечени. Замръзваме. Наистина трябва да се върнем.
	Ирдик леко се изхлузи и слезе долу, докато Свен подскачаше на платформата.
	— Спрете да квичите, почти стигнахме. Останаха само няколко нива надолу — каза Свен.
	— Стигнахме толкова далеч — каза Фреди. — Те са прави. — Той погледна към момичетата и сви рамене.
	Момичетата се поклониха на Свен и Ирдик, после се спогледаха безпомощно. Келда свали якето си и го подаде на Ниф, която го облече.
	— Все още искам да зная защо не трябваше да ги гледам в очите — каза Фреди.
	Свен леко го побутна към стълбите.
	— Не е от значение. Продължавай да вървиш.
	— Моля? — Фреди беше готов да го удари на секундата.
	Ирдик намести шапката на главата си и каза:
	— Ако Феня и Меня те бяха погледнали в очите, щяха да се влюбят в теб. Това е. Щеше да имаш две сестри, снежни гиганти, които щяха да се бият за вниманието ти.
	— Не е смешно — заключи Свен. — Сега да тръгваме.
	Те продължиха надолу и ставаше все по-студено и по-тъмно.


>>	Глава 47
>>	Среща със смъртта

	Значи това беше смъртта. В действителност не беше толкова ужасно, само сиво и неясно, сякаш беше влязла в черно-бял филм. Беше умряла в средния свят и се събуди тук. Един шумен вентилатор разреждаше застоялия въздух. Беше й отнело много време, за да стигне точно до тази почивна стая, един от многото офиси във византийски стил на сестра й Хелда, обзаведен в забележителен сив небостъргач в Тартар, центърът на Ада. Троловете на Хелда изпратиха Джоана на дълга разходка из сградата. Но този път, когато пристигна на покрива, Джоана хвърли поглед към гравираната табелка на бюрото на рецепционистката. Джоана смяташе, че най-после беше по-близо до намирането на сестра си.
	Прочете табелката — мисис Делия Дилей. Името й беше познато. Тя разглеждаше личното съобщение на Хелда за смърт, но едва се беше обърнала към жената и вече участваше в ожесточен спор. Мисис Дилей сега я гледаше над плътните рамки на очилата си, които имаха котешка форма и рамката им беше покрита с изкуствени диаманти. Борбата на погледите им беше започнала, по време на която Джоана усети миризмата на неприятен одеколон.
	Когато за първи път се приближи към мисис Дилей, тя забеляза, че жената зад бюрото явно беше на някаква диета. Пред всички добре подредени папки, моливи и химикали имаше табелки и сред тях пред една консервна кутия — табелка само с две думи „риба тон“.
	— Да? — попита мисис Дилей, продължавайки да я гледа над очилата си.
	— Казах, че съм Джоана Бошан!
	Мисис Дилей прочисти шумно гърлото си.
	— Зная!
	— Наричат ме и по друг начин, Скади… сестрата на Хелда.
	— Използването на имена няма да ви помогне, госпожо. — Мисис Дилей грабна една папка, отвори я и започна да следи с пръста си редовете.
	— Имам среща със сестра ми!
	Беше видимо, че мисис Дилей губеше търпение, защото започна да говори толкова бавно, колкото можеше.
	— Вече ви казах. Само аз мога да Ви уредя среща със секретарката на Хелда.
	Започнаха да се въртят в кръг.
	— Но нали Вие сте секретарката на Хелда!
	Мисис Дилей пое дълбоко въздух и след това издиша.
	— Аз съм рецепционист на секретарката на Хелда.
	— Не, не сте! — каза Джоана.
	Сега мисис Дилей се вгледа в нея, но според Джоана тя вътрешно й се смееше.
	Не беше забавно. Рецепционистката започна да търси нещо на бюрото.
	— Просто седнете. Някой скоро ще говори с Вас.
	Джоана знаеше какво означава думата скоро в това място на безвремието. Тя се намръщи към жената.
	— Тук имаме много работа, госпожо, и ако искате вярвайте, но персоналът не ни достига. — С големите си лакирани нокти мисис Дилей взе една отварачка за консерви изпод купчина списания.
	Джоана реши да опита с друга тактика — може би един приятелски разговор можеше да отпусне мисис Дилей.
	— Имам само още един въпрос… е, може би ще Ви се стори малко глупав?
	Рецепционистката на Подземния свят и хвърли един безизразен поглед, придружен от монотонното:
	— Да?
	Джоана се усмихна и закачливо погледна настрани.
	— По пътя ми насам, през площада, не можах да не забележа, че някои празнични приготовления са в пълен ход. Не можете ли да ми кажете за кого се организира предстоящия празник?
	Не искаше да обиди жената, като обиди града й, затова избра този начин. Нямаше как по-уместно да каже, че приготовленията им са мрачни, защото в света на здрача дори въздухът беше мрачен. И щеше да бъде неучтиво да предложи да промени нещо. На площада троловете правеха гирлянди от изсъхнали цветя и окачаха бледи, слабо блещукащи светлини на черните дървета около езерото, което по-скоро приличаше на блато и в което самотен черен лебед плуваше тъжно по водата. Павилионите и беседката все още не бяха готови.
	Мисис Дилей й хвърли още един поглед над консервата с риба тон.
	— Това не е туристически офис. Затова ще слезете надолу по стълбите до шестия етаж. Но след това ще трябва отново да минете през всичко това, през което минахте, и пак ще се върнете тук. Дори съм учтива като Ви казвам това.
	Тя отвори консервата с риба, което беше предизвикателство за дългите й нокти.
	— Да, така е — призна Джоана. — Наистина не бих искала отново да минавам през всичко това — усмихна й се тя. — О, хайде, мисис Дилей! Не можете ли да ми кажете?
	— Ще ме оставите ли на спокойствие, ако Ви кажа?
	Джоана й даде дума. Искаше да й каже, че с удоволствие би изяла рибата й.
	Мисис Дилей се обърна на стола си. Всеки в кабините пред нея вършеше своята работа и печаташе на клавиатурата пред него.
	— Всички тези приготовления се правят заради посещението на богинята на любовта — прошепна тя.
	На Джоана й отне малко време, за да асимилира чутото и тогава разбра, че току-що беше направила голям пробив при мисис Дилей. Не, тя не трябваше да й казва за пристигането на дъщеря й Фрея в подземния свят.
	Лицето на Джоана почервеня.
	— Искам да говоря със сестра си сега.


>>	Глава 48
>>	Алфа момичета

	Спукването на зората в понеделник, денят след обесването на Бриджит Бошан, карета с един впрегнат кон откарваше Ингрид и Трой от пристанището на град Салем към селището Салем. Друсаха се по лошия път и Трой дръпна юздите. Конят на име Кураж мина в лек галоп. Пелерината на Ингрид се развяваше от вятъра. Светлината ставаше все по-ярка, а небето — по-синьо, докато слънцето се издигаше над хоризонта.
	Отне им доста време да намерят добра цена за златото на Трой и да купят Кураж и каретата. Хората в града ги препращаха от един съмнителен човек на друг. Накрая попаднаха на честен човек, един търговец със златен зъб, мистър Джордж Харт, който ги предупреди да стоят колкото се може по-далеч от задната част на селището.
	Ингрид погледна към Трой, който все още беше пребледнял от гледката с обесването. Това ги беше разстроило до дъното на душите им и върна спомени в съзнанието им от онези ужасни времена. А сега Фрея беше осъдена да преживее същото нещо с примката около шията за втори път, освен ако преди това не я намереха. Конят внезапно спря.
	Трой дръпна юздите, но Кураж отказваше да продължи напред. Звукът от цикадите се чуваше все по-ясно в клоните на дърветата. Имаше три начина да повикаш приятел, знаеше Ингрид. Единият наподобяваше звука от призрак, другият приличаше на мяукане на котка, а третият — на умиращ плъх.
	— Хайде, момче — говореше тя на коня. — Нека не се плашим от звука на няколко насекоми.
	Накрая Трой скочи от каретата и дръпна юздите, докато не видя, че е безполезно да продължава да се бори.
	Покрай пътя се виждаха няколко ферми. Крави, овце и коне пасяха в тревата. Когато видяха къщите, плътно наредени една до друга, знаеха, че са близо до центъра на селището. Навсякъде имаше момичета — стояха на полето, скупчени на групички по продължение на пътя и гледащи от прозорците — от пет до седемнайсет годишни. Някои от тях ги гледаха безучастно, други съскаха като разярени маймуни, а трети — пълзяха и се търкаляха из тревата по начин, характерен за пияните в таверната Ингерсол в добрите й дни. През площада безцелно вървяха момичета с протегнати напред ръце и олюляваща се походка.
	Истерия! Безумие! Зло!
	Няколко селяни се опитваха да помогнат, докато други само безучастно гледаха. Ингрид видя трима мъже, които носеха високи шапки и се кръстеха. Тя изтръпна и обърна глава настрани. Помнеше всичко толкова добре!
	Забеляза, че голяма част от селяните продължаваха да вършат ежедневните си задължения и не обръщаха никакво внимание на момичетата, които тичаха около тях, а хранеха кокошките и прасетата. Те хвърлиха поглед към Ингрид и Трой, докато минаваха покрай тях, но после се върнаха към работата си.
	Местните хора бяха израснали и свикнали с появата на нови, странни хора, които идваха за проповедите в залата за поклонения. Събиранията бяха станали все по-многобройни, а момичетата, които обвиняваха във вещерство все повече и повече и бяха знаменитостите в залата — основните обвинители Абигейл, Мърси и Ан имаха право да присъстват и да вземат участие в съдебните процеси. Малката Бети Париш беше изпратена при роднини с надеждата, че странните й припадъци щяха да изчезнат. Баща й смяташе, че е твърде чувствителна, за да присъства на процесите. Другите обвинени момичета чакаха извън залата по време на процесите, имитиращи виковете и плачовете на момичетата вътре, на които беше позволено да свидетелстват.
	Кралица Бийс и Уонабейс, мислеше си Ингрид, докато наблюдаваше момичета, които опъваха лицата си и се въртяха в кръг. Ловът на вещици се беше превърнал в истинска лудост и глупава детска мечта да станеш известен, представяйки се за жертва.
	Едно момиче на около 16 години, облечено в яркозелен корсет и жълта блуза, застана пред каретата. Трой рязко дръпна юздите на Кураж. Момичето ги погледна, свали шапката си и започна да върти главата си напред и назад. Шнолата й падна и косите й се разпиляха по лицето. Тя се взираше в тях, а очите й блестяха.
	— Тя ми казва, че трябва да сваля шапката си и да въртя главата си, иначе дяволът ще пререже гърлото ми — изкрещя тя. След това избяга към полето, хвърляйки шапката си във въздуха с напълно щастлив вид.
	— Е, добре дошли в Салем! — каза Трой.
	— Полудяват, нали? — каза Ингрид все още невярваща на видяното. Беше забравила какво е било, за момент дори забрави, че беше живяла тук и беше преминала през всичко това. Някога беше млада вещица в Салем и беше обесена за това престъпление и ето, сега отново се повтаряше същото. Всичко беше започнало като една детска шега и се беше превърнало в истинска истерия, която водеше до смърт. И всеки път — все толкова ужасна. Една лъжа се беше превърнала в истина за много хора. Две момичета се приближиха до каретата от страната на Ингрид. Трой я потупа и им кимна. Когато се обърнаха, тя ги разпозна — две от момичетата, които следваха каруцата с Бриджит и вървяха до преподобния. Изглеждаха напълно нормални, спретнати и добре облечени, въпреки че я гледаха с нездраво любопитство. Ингрид забеляза Абигейл, която се движеше като кралица и пръскаше красота навсякъде — тъмнокафявите й вежди и очи, лъскавата коса, която беше прибрана под шапката й.
	По-голямото момиче, Мърси Люис, се приближи.
	— Коя сте вие, госпожо? — попита тя.
	Беше с руси коси и светло лице, а миглите й бяха толкова бледи, колкото и кожата й. Тя сложи ръка на челото си и Ингрид забеляза белега й.
	— Какво се случва тук днес? — попита Ингрид.
	Мърси вдигна главата си и огледа Ингрид.
	— Аз попитах първа.
	— Добре, ако ми отговориш първа, тъй като аз съм по възрастна, ще се радвам и аз да ти отговоря — усмихна й се Ингрид.
	— Нищо не се случва тук — каза тя. — Няма насрочен процес. Съдията напусна и търсят негов заместник — Тя звучеше отегчена. — Моля, кажете ми коя сте вие?
	Нахално момиче! Ингрид прикри раздразнението си и се усмихна. Ако беше друг век, това момиче щеше да дъвче дъвка, да пуши цигари и да издухва дима в лицето й. Абигейл се притече на помощ. Тя се взря в Ингрид по начин, който я накара да се почувства гола и й стана неудобно.
	— Благодаря за това! — призна Ингрид. — Аз съм мисис Оувърбрук, а това е великият Адмирал Оувърбрук, който се е бил в Англия. — Трой се усмихна, вдигна шапката си, която досега беше закривала лицето му. Момичетата се вгледаха в него, омаяни от чара му. Ингрид се изкашля, за да привлече вниманието им.
	— Дойдохме от Бостън, където Адмирал Оувърбрук, моят съпруг, е успешен адвокат и има своя собствена кантора. — Той се усмихна, за да подсили ефекта. — Тук сме заради моята по-малка сестра, която изчезна преди няколко месеца. Ужасно се притесняваме за нея и претърсваме цялата страна там, където можем. Мислим, че нещо лошо може да се е случило с прекрасното момиче и сме… е, доста заможни. — Ингрид се изкашля и се почувства неудобно, че добави последната част, но знаеше, че за пуританското съзнание на малкото момиче това означава, че Господ е бил благосклонен и щедър към тях, че бяха избрани и за тях има запазено място в рая. — И смятаме да останем тук, колкото е необходимо, за да я открием — продължи Ингрид. Това трябваше да е привлякло интереса им.
	— Как се казва изчезналото момиче? — попита Абигейл с ококорени очи.
	— Защо ти първо не ми кажеш своето име? — отговори Ингрид.
	— Добре, аз съм Абигейл Уилямс, но може да ме наричате Аби.
	Както беше предположила Ингрид, Абигейл нервно се усмихна и захапа червените си устни.
	— Приятно ми е! — Ингрид протегна ръка, която Аби разтърси.
	Другото момиче явно завиждаше и каза:
	— Аз съм Мърси Люис. — Ингрид й подаде ръка, докато Трой не им обръщаше никакво внимание и стоеше със сериозно изражение. Ингрид му беше благодарна, че я остави да се справи сама със ситуацията.
	— Името на сестра ми е Фрея Бошан.
	Момичетата зяпнаха и Ингрид също зяпна, слагайки ръка на устата си.
	— Какво има? Нещо лошо ли казах?
	— О, не, все още нищо лошо не се е случило на сестра Бошан, мисис Оувърбрук — каза Абигейл и се изчерви.
	— Все още не, какво по дяволите се опитваш да ми кажеш?
	Мърси се наклони към едната страна на каретата.
	— Защото сега Фрея е малка богата вдовица! — засмя се тя. — Тя дори не го знае, защото… ами, как да кажа, говори се, че излизала с мистър Брустър. — Тя повдигна вежди. — Старият й съпруг толкова се впечатлил от това, че умрял на място.
	Ингрид поклати учудено глава. Беше объркващо, но обнадеждаващо. Момичетата й го обясниха ясно, макар и малко забързано. Те разсеяно гледаха наоколо и впериха поглед в пътя, сякаш очакваха появата и на други селяни да влязат в селото. Някои от момичетата се скитаха в странно състояние и не слушаха разговора на Абигейл и Мърси, но когато ги видяха, им кимнаха малко със страх. Ясно беше, че Абигейл и Мърси бяха техните лидери.
	От двете Ингрид разбра, че Фрея се е появила преди година в селото, без да помни името си и от къде е. Беше наета на работа при мистър Пътнам, където също работеше и Мърси, и мистър Пътнам беше уредил брака й с богатия вдовец мистър Брукс. Малко след като Фрея беше избягала, мистър Пътнам бе съобщил на младоженеца за изчезването й и мистър Брукс починал от шок.
	Ингрид продължи да оказва натиск върху момичетата.
	— Къде са вещите на сестра ми? — попита тя.
	Но в този момент се появи група мъже, видимо развълнувани, отправиха се към дома на преподобния и момичетата смотолевиха нещо. Ингрид разпозна преподобния Париш, който кимна с глава на момичетата. Не видя мистър Пътнам сред групата. Мъжете, най-вероятно съдии, изглеждаха самоуверени, но и загрижени. Те погледнаха подозрително към Ингрид и Трой, но не и изненадано и повикаха момичетата.
	— Ще останем тук за малко. Ще проверим всичко, което ни казахте и планираме да отседнем в странноприемницата на Ингерсол за няколко дни. Много бихме се радвали да поговорим с мистър Пътнам. — Тя се обърна към Мърси. — Мислиш ли, че можеш да го уредиш?
	— Мистър Пътнам е зает човек. Със сигурност няма да е днес — отговори Мърси. — Но бих могла да му предам, че искате да се срещнете с него.
	Докато мъжете разговаряха отвън, те продължаваха да гледат към Ингрид и Трой. Преподобния направи жест към момичетата.
	— Трябва да тръгваме! — каза Абигейл. — Чичо се нуждае от нас. Мисля, че ще е най-добре да си тръгвате. Сестра Фрея не е тук, тя не е в селището Салем.
	Трой наклони глава.
	— О, ние възнамеряваме да останем!
	— Знаете ли къде би могла да е? Къде може да е отишла?
	Мърси изсумтя.
	— Казват, че се крие някъде в гората с младия мистър Брустър. Освен това са я видели с приятеля й Нейт Брукс. Или може би е и с двамата заедно.
	Това бяха другите две нови имена в дневника. Те бяха обесени заедно с Фрея.
	„О, Фрея! — помисли си тя. — Какво се беше случило тук? Кои бяха тези мъже?“
	Абигейл дръпна Мърси за ръкава, те се поклониха и бързо тръгнаха, за да се присъединят към пастора и останалите мъже.
	Ингрид и Трой гледаха от каретата към Париш и мъжете започнаха да разпитват момичетата. Те определено не бяха доволни и продължаваха да гледат към тях. Беше точно това, което Ингрид искаше. Момичетата вероятно повтаряха едно към едно думите й. Искаше да внесе малко смут и страх у тях, да разберат, че трябва да върнат Фрея на нейното заможно семейство.
	— Определено проработи — каза Трой.
	— Да, разбъркахме тенджерата. Нека се надяваме, че ще размислят, преди да я обесят.
	— Да претърсим ли гората?
	Ингрид кимна. _Фрея, къде си?_


>>	Глава 49
>>	Немезис

	Необятното имаше институционален вид. Приличаше на училище или шведски затвор. Фреди и елфите пристъпваха на пръсти по ярко осветения път надолу. Отвсякъде се носеше миризма на ядене. Светлите подове блестяха, имаше оригинални гардероби Икеа, в които се прибираха дрехите и се сменяха с работно облекло, и бяха свързани със стени между всяка килия. Фреди си спомни всички тези години, които беше прекарал тук.
	Почукаха тихо по една затворена врата, за да попитат кой е там и попаднаха на смелия Сигурд, талантлив музикант, който свиреше на тромпет. Неговият баща беше умрял в битка в ръцете на Один. В другата беше Брок — хитро джудже с дълъг нос. Нямаха време за толкова разговори, колкото искаха тези двамата, така че продължиха напред.
	Никой не беше виждал тризъбеца.
	Помещението беше изключително тихо, повечето от килиите бяха празни, а вратите се люлееха широко отворени. Зад всяка врата мебелировката беше подредена така, че да създава усещане за лично пространство, но само в ограничен вариант: единично легло, светла маса, халогенна лампа и пластмасов стол.
	На всяка платформа Фреди видя по една пералня и баня, няколко тоалетни чинии и мивки — всички бяха празни. Тръгнаха към последния етаж в скърцащия асансьор, но откриха, че и там всичко е пусто и изоставено. Килията на Фреди изглеждаше много по-изоставена — тестето с карти беше още на масата, неоправено легло и черно-бял телевизор.
	Нищо. Никакъв тризъбец. Нито Килиан.
	— Добре, тогава предполагам, че трябва да продължим надолу. Целият път до дъното на вселената, ако се налага — каза Свен.
	— Предполагам! — отвърна Фреди.
	— Не! — извика Ниф, но останалите елфи й затвориха устата с един поглед.
	Скочиха в асансьора и натиснаха Б, за _бутон_. Вратите се затвориха зловещо и Фреди веднага започна да се поти в тясното пространство, което не можеше да го понася. Приличаше му на херметически затворен скафандър. Свали качулката си, за да диша по-добре, и започна да разтрива врата си. Когато се опита да натисне бутоните, които отговаряха за номерата на етажите преди следващото ниво, установи, че не работят, а това беше обезсърчително.
	Асансьорът изскърца и той наостри уши. Пътуването сякаш траеше вечно. Ставаше все по-горещо и направо ужасяващо особено когато заседнаха внезапно и лампите изгаснаха, оставяйки ги в пълен мрак. Това се случи повече от един път и Фреди вече не се чувстваше толкова оптимистично настроен, че някога ще слязат. Всеки път той си представяше как щяха да се задушат и да изгният тук. Но беше твърде уплашен, за да го каже на глас от суеверие, че може да урочаса слизането. Лампите отново светнаха и те започнаха да се движат.
	Докато продължаваха надолу към дъното на Вселената, Келда и Ниф се държаха здраво една за друга. Фреди, Свен и Ирдик втренчено гледаха бутоните над вратата, чакайки следващото изгасване на осветлението и звука динг, което увеличаваше още повече времето между етажите.
	Докато Фреди гледаше Свен и Ирдик и уплашените Келда и Ниф, реши, че нежеланието на момичетата да излязат от асансьора по странен начин можеше да им помогне да стигнат успешно долу. След като всички излязоха, вратите се затвориха и асансьорът тръгна нагоре. Фреди натисна бутона за връщане, надявайки се, че проклетата дръжка щеше да се задейства, докато намерят Килиан.
	Дъното на Вселената беше една дълга бяла стая, свързана с друга дълга бяла стая. Беше празна и миришеше на дезинфектант. Зад него елфите шепнеха по средата на поредния си спор. Той се обърна към тях и се намръщи.
	— Какво става с вас двете? — попита той Келда и Ниф.
	— Много съжаляваме, Фреди… той ни накара да го направим — каза Ниф.
	Ирдик започна да я успокоява, като сложи ръка на устата й и избърса сълзите й.
	— За какво говорите? — поклати глава Фреди. Имаше ужасно предчувствие. Нещо го човъркаше непрекъснато, откакто бяха влезли в бездната, но се стараеше да не му обръща внимание.
	— Момчета, оставете това! Какво ти става!
	Ирдик все още държеше ръката си на устата на Ниф.
	— Уф! — каза тя с ужас в очите.
	Междувременно Келда се опитваше да се освободи от прегръдката на Свен.
	— Наистина съжаляваме, Фреди! Нямахме избор! — Накрая тя успя да се отскубне и сочеше към нещо, което стоеше зад рамото на Фреди.
	— Добре дошъл у дома, Фрир — прозвуча зад гърба му зловещ тътнещ глас.


>>	Глава 50
>>	Дневникът на Фрея

	Когато след час Ингрид и Трой се върнаха от гората, селището беше притихнало. А момичетата, които скитаха наоколо бяха изчезнали, вратите и прозорците бяха залостени. Провериха в странноприемницата. Мисис Ингерсол се изплъзваше от въпросите на Ингрид за тишината в селото. Жената каза, че хората спазвали ден на тишина и молитви.
	Трой погледна към Ингрид.
	— Не беше тихо преди час, когато дойдохме!
	— На тогава мисис Ингерсол реши да съблюдава деня за тишина. — Тя се намръщи, излезе от стаята и се върна с хляб, плодове и сирене, които те бяха поискали, и им показа с жест да ги занесат в стаята си.


	— Гласувам за лека дрямка — каза Трой и се излегна на леглото. Скръсти ръце зад врата си и наблюдаваше как Ингрид нервно пристъпваше наоколо. Беше уморена, но леглото беше твърде тясно. Трой изпълваше цялата стая.
	— Мисис Оувърбрук — каза той. — Трябва да си починеш — и потупа мястото до себе си.
	Тя се приближи и седна. Легна на една страна, чувствайки се притеснена и неудобно в стегнатите си дрехи. Леглото изскърца, когато Трой се обърна към нея.
	— Защо не свалиш тези неудобни и тежки дрехи?
	— Не. Това е само дрямка. Ще освободиш ли връзките?
	Когато го направи, той сложи ръка на гърба й — покана, въпрос.
	— Беше много отдавна, Ерда — прошепна Трой. — Липсваше ми.
	Тя въздъхна и се обърна към него. Сложи ръка на лицето му, сякаш виждаше добър приятел за пръв път. Двамата имаха история, която тя беше разказала на Хъдсън. Богът на гръмотевиците беше първият й ухажор, а тя го беше отблъснала. Но го беше целунала един път, преди да го отпрати и точно в момента си спомни много добре за тази целувка.
	— Не мога — каза тя. — Обичам Мат.
	— Знаех си, че не съм те открил достатъчно скоро, преди да си успяла да си намериш друга любов — въздъхна Трой. — Ти ме излъга, знаеш ли? Когато ме отпрати. Обеща ми, че никога няма да се омъжиш.
	— Аз все още не съм омъжена — нежно му поясни тя.
	— Ще се омъжиш за смъртен? — попита Трой с раздразнение в гласа. — Зная, че ще го направиш. Виждам го. Ще се омъжиш и ще родиш малки полубогове, а той ще умре и ти ще страдаш завинаги и все още няма да си имала мен. — Той погледна към тавана. — Сигурна ли си, че искаш точно това? — попита я той направо. — Смъртен?
	Тя остана мълчалива. Всичко, което казваше Трой беше точно така. Любовта й към Мат щеше да доведе единствено до болка. Това ли искаше? Да избере любовта и болката? Виждаше се на погребението му! Той щеше да остарее и посивее, а тя щеше да има само няколко сиви косъма за заблуда на смъртните, а всъщност щеше да бъде вечна.
	Докато тук имаше един приятел от дома, приятел, който разбираше всичко за нея и семейството й. Можеха да бъдат завинаги заедно — Трой и Ерда. Щеше да му създаде домашно огнище и да му роди деца, които също щяха да бъдат безсмъртни.
	Бъдещето беше пред нея — тя можеше да види какво ще се случи, ако избере това. Той щеше да я целуне, тя щеше да му отговори, после щеше да я придърпа към себе си, да прокара ръката си под корсета й, който току-що беше развързал, положил длан върху кожата й завинаги.
	Но образът му веднага избледня, когато се сети за Мат — за чаровната му усмивка и смелостта му. Той имаше недостатъци, беше смъртен и уязвим, за разлика от Трой, но беше неин.
	— Не — каза тя на глас, — тоест да. Това е, което искам. Искам Мат. Обичам го. Съжалявам Трой, но ти и аз… никога не се е получавало. Знаеш това, нали? Преследваш ме само защото знаеш, че ще кажа не — усмихна се тя.
	Той също се усмихна и я целуна по челото.
	— Добре. Направи го по твоя начин. Но аз мога да те търся доста дълго време, само стой и гледай!
	Някой почука и те си размениха стреснати погледи.
	— Един момент, моля — извика Трой, докато помагаше на Ингрид да се облече отново. Това беше посещението, което очакваха — мистър Пътнам.
	Ингрид сложи шапката си и прибра къдриците си под нея. Отвори вратата.
	— Аби!
	Абигейл Уилямс се втурна в стаята, а бузите й горяха. Тя се поклони и оправи престилката си.
	— Съжалявам, че Ви безпокоя, мадам. Щях да дойда по-рано, но трябваше да се измъкна от дома на проповедника. Моят чичо обяви ден на мълчание и молитви до края на деня. Сега си мислят, че все още съм в стаята си.
	— Защо дойде, Аби? Имаш да казваш нещо за Фрея ли?
	Аби кимна.
	— Да, аз нараних Фрея и сега съм уплашена и дойдох, за да се разкая. Аз много я харесвам. Не мислех, че ще стане така. Но ето! Чичо ми е много ядосан, защото разбра за това.
	Тя подаде една черна книга на Ингрид.
	— Какво е това?
	— Дневникът на Фрея.
	Ингрид разлисти страниците. Всичко беше там. Признанието за практикуване на магия и вещерство и срещата с младите хора в гората. Нямаше нужда от други доказателства.
	— Мистър Пътнам, моят чичо и няколко магистрати.
	— И?
	— Това е, което дойдох да ви кажа. Фрея и нейните приятели Джеймс Брустър и Нейт Брукс ще бъдат обесени в затвора в Бостън. Утре аз и мои приятелки ще пътуваме за там заради прегледите.
	— Прегледи?
	— За да докажем, че Фрея е вещица. — Аби им разказа, че мистър Пътнам и нейният чичо бяха организирали заедно със съдиите да вземат специално отношение към триумвирата на вещиците в селището Салем и да бъдат безкомпромисни спрямо лидерите им. След прегледите тримата ще бъдат доведени тук за извънредно заседание на съда при затворени врати. Следващият процес няма да е на 29-ти юни, а ще бъде на 13-ти юни.
	Мистър Пътнам беше убедил губернатора сър Уилям Фипс, че това ще сложи край на мъките на децата. Колкото по-бързо бъдат обесени, толкова по-спокойни ще се чувстват жителите на селището Салем и околните райони.
	— И по-богат ще бъде мистър Пътнам — добави Ингрид, когато Аби обясни, че след обесването на Фрея, всички нейни богатства, наследство от богатия й съпруг, ще станат притежание на мистър Пътнам като неин настойник.
	— Което значи, че вие сте в опасност тук — каза Аби. — Ще объркате плановете на мистър Пътнам. Освен това се говори, че мистър Брукс е умрял при странни обстоятелства. Мистър Пътнам е много влиятелен, мисис Оувърбрук.
	— Разбирам — Ингрид сложи ръка на рамото на момичето. — Не се притеснявай! Ние ще отидем в Бостън. Направи правилното нещо, като дойде при нас, Аби. Най-добре е сега бързо да се прибираш, защото ако чичо ти разбере, че те няма, може да си имаш неприятности.
	Абигейл кимна.
	— Ще помогнете ли на Фрея? Няма да го понеса, ако… — тя хвана ръката на Ингрид в отчаяние.
	— Ще заминем за Бостън веднага — каза тя и й стана мъчно за Аби. Когато двете държаха ръцете си, Ингрид видя линиите на живота й — очакваха я години на самота, изолация, болест и бедност. Вещиците не бяха единствените жертви в Салем.


>>	Глава 51
>>	В земята на слепите…
>>	Едноокият мъж е Крал

	Фреди примигна срещу огромната фигура, която стоеше в другата страна на коридора и държеше неговия златен тризъбец. Носеше висока бяла шапка и черна превръзка на едното си око. Беше го пожертвал за ръката на съпругата си — въпреки че имаше различни версии за това. Някои разказваха, че го е жертвал при извора на Мимир и в замяна е получил мъдростта на вековете.
	— Один? — прошепна Фреди. — Наистина ли си ти?
	Один. Най-могъщият бог. Главата на Белия съвет. Не Локи, когото Фреди беше очаквал, а бащата на Локи.
	Двата гарвана на Один бяха кацнали на раменете му — Мисъл и Памет. Висок, красив и харизматичен Один притежаваше същите зелени очи като момчетата си, известни в Мидгард като Бран и Килиан Гарднър. Косата му някога беше златна и огнена, а сега беше побеляла, толкова бяла, колкото и шапката, която носеше. В краката му се увъртаха любимите му вълци — Гери и Фреки, или Алчност и Свирепост. Високият му осем фута кон Слейпнир беше единственият, който липсваше и Фреди се чудеше дали го чака някъде в бездната. Видя, че непобедимият му меч, Гунгнир, висеше на кръста му и ръката, която стоеше върху дръжката му, носеше пръстена, изработен от костите на древен дракон, който позволяваше на притежателя му да пътува през пространството и времето.
	Фрея беше казала на Фреди, че Локи е откраднал пръстена на Один и че тя го е строшила с ръцете си — но, ето го сега, цял и невредим. Никой не можеше да разруши пръстена на Один.
	Какво правеше Один тук долу в мрака на бездната? Дали чакаше… него? Но защо?
	— Съжаляваме, Фреди! — проплака Ниф.
	— Той ни заплаши! — каза Келда и тръгна към него.
	Свен и Ирдик свиха рамене.
	Ниф се овеси на ръкава му.
	— Той каза, че ще ни прати направо при Хелда, ако не правим това, което ни казва. Накара ни да откраднем тризъбеца ти и да го дадем на Килиан, за да може отпечатъците му да останат върху него на „Дракон“. Той стои зад всичко! И освен това ни каза да те доведем тук. Ние не искахме, но ни е страх!
	— Твърде млади сме, за да умрем! — каза Келда.
	— Съжаляваме, приятел! — измърмори Свен, докато Ирдик гледаше мрачно.
	Фреди се обърна към Один.
	— За какво говорят те? Защо си тук? Защо трябваше да дойда тук?
	— Добре дошъл, приятелю! — усмихна се Один, показвайки белите си зъби. Обратно там, където принадлежиш — каза той и размаха пръст. — Лошо момче! Нали не мислеше, че можеш да избягаш от баща си?
	— Всъщност… — каза Фреди и хукна към една стъклена врата, където не беше ходил. Той се спъна и Один се разсмя гръмогласно, като отметна глава назад, а гарваните отлетяха от раменете му и закръжиха в празното пространство.
	Один вдигна ръката с пръстена.
	— Не се опитвай! Този път няма да избягаш. Забеляза, че си върнах това, нали? Наистина ли ти и семейството ти мислехте, че Локи стои зад всичко това? Предполагам, че съм наясно как би могъл да си помислиш такова нещо, тъй като той освободи Рагнарок и отрови Дървото на живота. Но неговите сили са много по-малки, отколкото си мислиш, за да блокира порталите и да отнеме малката ти сестричка от теб. О, не! Той е просто един бог, при това многознайко. Горкото дете! — и той поклати глава. — Щом си разбъркал нещата, трябва да ги оправиш! Наслаждавай се на спорта и не забравяй да внимаваш. — Добра забележка, като се има предвид, че той никога няма да си върне Фрея. Обичаше я, заблудения глупак, което го направи безполезен за известно време.
	— Така че, мостът… Ти си бил това, нали? — досети се Фреди.
	Въпреки възрастта си Один имаше още нещо младежко в себе си — да се пъчи самодоволно.
	— Да, да! Аз разруших моста, за да поставя вас двамата с Локи на мястото ви. Този мой син е станал доста лукав и палав, не мислиш ли, и трябваше да получи един урок, така че го пратих в ледените полета, а теб те заключих в Необятното. Разбира се, след известно време го пуснах, не мога да държа собствения си син заключен, но ти… ти си по-труден за контролиране, Фрир от Ванир — и той се засмя на себе си.
	— Но защо? — попита Фреди. — Не разбирам. — Один не беше техен враг. Той беше известен с това, че е справедлив, но дружелюбен и великодушен бог.
	— Защо не? — прозя се той, погледна към меча си и го извади от кобура. Фреди се нуждаеше от повече време, за да избяга. Не можеше да се бие с Один. Трябваше да измисли начин за бягство. Предполагаше, че елфите са на негова страна, но за пореден път те се бяха оказали напълно безполезни.
	— Защо направи това? Да разрушиш моста и семейството ми?
	Преди Один да отговори, стаята внезапно се освети силно и върховният бог присви здравото си око.
	— Аз зная защо! — каза Норман и се втурна в стаята, придружен от Вал.
	— О, каква скука! — отбеляза Один. Вдигна ръка, като все още се бореше със силната светлина и заби острието на меча си в земята.
	— Татко! — въздъхна с облекчение Фреди.
	— Добре, първо започнах да търся майка ти — обясни Норман. — А след това попаднах на този малък приятел, който ми призна всичко и ме доведе тук да помогна.
	Вал коленичи.
	— Много съжаляваме, Фреди. Один произнесе заклинания и ни заплаши.
	— Да, приятелите ти вече ми разказаха — каза Фреди.
	— Отдръпни се, синко. Това не е твоя битка, а моя — каза Норман. — Той унищожи моста, за да отслаби силите на другите богове. Ванир бяха станали твърде могъщи, затова реши да ни спре и да накаже синовете си, които бяха започнали да се бунтуват все по-често и ставаха все по-трудни за контролиране. Той със сигурност не дискриминира никого. Нищо лично, нали Один?
	Один се усмихна самодоволно.
	— Опитвам се да бъда справедлив.
	— Но това не е цялата история, нали приятелю? — каза Норман. — Всичко е между мен и теб.
	— Предполагам, че е така, Норд.
	Фред погледна първо към Один, а след това и към баща си.
	— Какво става тук? Ти съвсем ме обърка, татко.
	— Стара злоба. Много приятна история — каза Норман. — Один не загуби окото си заради ръката на Фриг, нито го е жертвал, за да получи мъдрост. Както забелязваш, той изобщо не притежава такава. Това е лична история.
	Преди много време, когато се раждаше Вселената, Норд, богът на морето, беше на риболов край бреговете на Асгард. Там, на плажа, той видя една богиня, по-красива и от слънцето, която беше заспала на пясъка, скрита под сянката на една скала — Джоана или Скади, богинята на земята, богинята майка. Скоро Норд се влюби в нея и знаеше, че това ще бъде неговата съпруга завинаги.
	Но имаше още един бог, който я искаше за себе си и това беше върховният бог на Асгард, самият Один. Когато научи, че има съперник, предизвика Норд на дуел. Тъй като бяха безсмъртни, този, който успееше да рани другия, щеше да бъде обявен за победител. Беше честна битка и Один загуби окото си от Норд, който спечели и битката, и ръката на богинята.
	Норман пристъпи напред и извади черната си рибарска мрежа.
	— Съжалявам, че аз спечелих ръката й, стари приятелю, но наистина — да разрушиш моста? Да разбиеш семейството ми? Всичко ще спре тук и сега!
	— Твърде късно е, дъщеря ти е мъртва. — Той погали меча си и се усмихна. — Нейната сестра и моите извънбрачни синове също скоро ще я последват заедно с глупавата ти жена, а ти и своеволният ти син ще изгниете в Бездната.
	— Вал! — заповяда Норман.
	Вал вдигна едно огледало и го настрои да отразява светлината, насочвайки я към чувствителното око на Один. Богът се изви и се наведе. Изкрещя и падна на земята.
	— Мисля, че това е наше — каза Норман, подаде тризъбеца на Фреди и зави приятеля си в мрежата.


>>	Глава 52
>>	Преследване на гъски

	Когато Ингрид и Трой пристигнаха в затвора в Бостън, Фрея, Нейт и Джеймс вече бяха изчезнали.
	— Тях ли търсите? — попита пазачът. — Може би зная някои неща — каза той и го погледна очаквателно.
	Ингрид сръчка Трой, който извади кадифена торбичка със златни монети и гледаше към хитрото човече, докато ги слагаше в ръката му.
	Най-накрая езикът на пазача се развърза и им каза, че изслушването и прегледите на затворниците са се провели късно предната вечер в Бостън в частен дом на един съдия. Там били известни епископи и самият Губернатор. Заедно с още двама полицаи пазачът беше доставил тримата обвиняеми в стаята и беше останал, за да ги пази, а след това ги беше върнал обратно в затвора. Така беше чул цялото обвинение срещу тях.
	С изключителна бързина бяха провели прегледите, а това беше прецедент — да го направят преди всички останали именно на тези свещени дни около Сабат, за да са сигурни, че процедурата ще се ускори и съдиите ще бързат. Ако тук бяха събрали достатъчно доказателства срещу тях, тримата щяха да бъдат съдени в понеделник в съда в селището Салем.
	А тримата — Фрея Бошан, Натаниел Брукс и Джеймс Брустър, бяха смятани за водачите на вещиците в селището Салем. Те бяха обвинени в разпространяване на вещерски практики сред населението на Ню Инглънд. Мистър Пътнам беше записал всички оплаквания и беше стигнал дотам, че да покани Губернатора, защото неговото присъствие щеше да ускори нещата и обвиненията срещу тях щяха да бъдат повдигнати по-бързо. Той можеше да убеди съдиите, че тези тримата трябва бъдат наказани веднага, за да се възстанови справедливостта и всичко да приключи.
	Ингрид и Трой продължиха да разпитват пазача. Той каза, че мистър Пътнам и преподобният Париш са присъствали, за да дадат показания и да гарантират верността на обвиненията. Възрастната мисис Пътнам и момичетата също свидетелстваха срещу тримата, които според тях работеха за Принца на мрака. Мърси свидетелствала, че Фрея е главният виновник за разпространяване на злото в селото. Тя щяла да се оплаче по-скоро, но твърдеше, че е била заплашена да мълчи.
	Със злобен поглед пазачът разказваше за ритуалите, които момичетата са описали и свидетелстваха колко страдание са им причинили и какви неща е трябвало да преживяват в гората на селото и как са били принуждавани да пият кръв и да танцуват на лунна светлина без дрехи.
	— Самите те са дяволът! — каза той.
	Когато Мърси беше докарана в присъствието на тримата обвиняеми, тя започна да се тресе, да мърмори и да мята главата си нагоре-надолу. Съдията помоли Мърси да сложи ръката си върху тази на Фрея Бошан и когато тя го направи, внезапно припадъците й спряха, което означаваше, че злото се е вселило във вещицата. Тестът с докосването беше неоспоримо свидетелство за обвиненията. Когато съдия Стаутън събра достатъчно доказателства срещу обвиняемите, пазачът ги беше върнал обратно в затвора на град Салем. Там те бяха оковани с вериги и сложени в килии за през нощта. Днес щяха да бъдат транспортирани до селището, за да се изправят на процес. Той щеше да се състои на открито място. Обвиняемите щяха да са с наметки, за да не се предизвиква суматоха. Всичко щеше да бъде под контрол.
	Нещата, които Аби каза, бяха верни, с изключение на прегледите, които вече бяха минали.
	— Тя ни излъга, за да заминем и да не спрем процеса — каза Ингрид. Беше повярвала на думите на Аби и съчувствието й, но малкото момиче беше спящо чудовище.
	Той поклати глава, докато вървеше към Кураж и го потупа по врата, сякаш самият кон страдаше за случващото се.
	— Трябва да побързаме! Може би все още има време.
	Тя се качи в каретата, седна и оправи полите си. Трой седна до нея. Избраха най-краткия път до град Салем, където щяха да се опитат да купят свободата на Фрея. Планираха да кажат на Мистър Пътнам, че може да задържи наследството й и нещо отгоре. Слънцето започваше да залязва и огряваше павираната улица със златна светлина. Досега процесът в селището отдавна трябваше да е свършил. Най-вероятно щяха да бъдат докарани в град Салем и да бъдат държани там до обесването им на Галоус Хил.
	Трой дръпна юздите и Кураж мина в тръс.
	— И така, ако правилно те разбирам — обобщи Трой, — докато ние пътуваме от селището Салем към град Салем утре сутринта, тримата също би трябвало да бъдат ескортирани по същия път. Но преди или след нас. Мислиш ли, че може вече да са били в селището, когато ние сме пристигнали?
	В съзнанието си Ингрид възстановяваше събитията от момента на тяхното пристигане. Атмосферата определено беше оживена. Спомни си как Аби и Мърси изненадващо се бяха приближили към тях. Зад тях всичко беше чисто. Момичетата търсеха начин да се измъкнат от въпросите и да ги отпратят. Гледаха към входа на дома на енорийския свещеник. Те бяха попаднали в капана от лъжите на Аби и бяха тръгнали за Бостън. Били са толкова близо!
	Ингрид си спомни мъжете, които бяха дошли и стояха на входа и които определено бяха нервни. Те ги преценяваха, но гледаха към пътя, който водеше към селото. Може би бяха чакали каретата, която щеше да транспортира тримата обратно в селището. А двамата с Трой претърсваха гората и после се бяха върнали в странноприемницата на Ингерсол и задаваха въпросите си. По това време сигурно и тримата са били докарани в дома на мистър Пътнам, където вероятно щеше да се състои и процеса. Фермата му изглеждаше подходяща, тъй като беше в покрайнините. Отправиха се към къщата на Пътнам. Ингрид се притесняваше за медальона на гърдите си, откакто бяха излезли от Бостън. Мислите й се върнаха към Аби. Защо ги беше излъгала, за да помогне на Пътнам? Чудеше се как Фрея се беше забъркала с толкова злобни момичета и как сега си плащаше за това. Което идеално устройваше мистър Пътнам и целта, която преследваше. Трой се пресегна и стисна коляното на Ингрид и се усмихна — или по-скоро беше потреперване.
	— Ще я намерим, обещавам! — каза той.


	Когато влезете в град Салем, не може да не забележите Галоус Хил. Той се издига зловещо на хоризонта и когато някоя лодка, която влиза в пристанището, се отклони, тя се ориентира по хълма и музиката на Салем. Когато каретата приближи, под яркочервена луна небето порозовя.
	На хълма се беше събрала малка група хора и тъмните им, безплътни силуети бавно се движеха. Хората гледаха нагоре към бесилото, за да видят тялото на обесеното момиче, чиито поли се развяваха.
	Фрея Бошан беше обесена на 13-ти юни в понеделник, 1692 година. През XXI век името й за постоянно се появява в историческите книги.
	Ингрид изпищя, а Трой рязко дръпна юздите и конят се изправи на задните си крака.


>>	Глава 53
>>	Смъртта на Пролетта

	Фрея беше мъртва. Беше обесена в Салем. Когато пристигна в долния свят, кожата й все още блестеше, устните й имаха розово прасковен цвят, а косите й блестяха. Тя се изкачи до последния етаж на сивия небостъргач, облечена в робата, с която беше обесена, и шапката, която беше махнала от главата си, когато усети въжето да се плъзга по шията й. Отказа да носи памучната маска. Искаше всички да гледат лицето й, докато умираше. Искаше да осъзнаят чудовищното действие, което бяха извършили.
	Когато асансьорът тръгна, тя разхлаби връзките на престилката си, махна корсета и съблече тежката риза и робата, изритвайки всичко в единия ъгъл. Остана само по долна риза, която беше избродирала сама с разноцветни цветя. Искаше по-бързо да стигне до последния етаж. Рецепционистката посочи офиса на Хелда и леко вдигна очи. Когато Фрея приближи до вратата, отвътре чу музика. Разпознаваше резките промени в ритъма, нотите и сребърните звуци от цигулката и челото, стряскащото кресчендо на Четирите сезона на Вивалди. Това беше Пролет и имаше много специфично соло, ефирно, изключително секси и драматично. Тогава чу мърморене. Отвори вратата, след като никой не чу почукването й. Музиката, която вътре се чуваше по-силно, направо я връхлетя.
	— Лельо Хелда? Ехо! Здравей!
	Концертът на Вивалди свърши и стаята утихна. Тогава Фрея чу мърморене и някой излезе от килера.
	Фрея се стресна.
	— Мамо? — шокирана попита тя. — Какво правиш тук? — Внезапно разбра. Майка й беше в долния свят.
	Душа за душа. Живот за живот. Смърт за смърт.
	— Не! — настояваше Фрея. — Това моята съдба. Не можеш…
	Джоана прегърна хубавото си момиче, махна къдриците от лицето му и я разцелува.
	— Вече беше направено, скъпа. — Тя хвана Фрея за ръката и я заведе до бюрото на Хелда. Започна да търси в бъркотията от документи, докато се натъкна на една плътна черна книга и прочете заглавието й „Книга на мъртвите“, написано на избледняващ златен лист. Отвори я, прокара пръст надолу към колоната с последните приети и посочи името си, изгравирано на последния ред.
	— Не се очаква майките да надживяват дъщерите си — каза Джоана.
	Фрея непреклонно поклати глава.
	— Мамо, не!
	— Винаги ще бъда с теб, скъпа моя. — Джоана хвана лицето на дъщеря си в дланите си. — Винаги!
	Джоана усещаше любовта, изпълнила майчиното й сърце. Най-накрая тя беше тук — все още толкова жива; като Пролетта на Вивалди.
	От коридора се чуха силни звуци и шум — рецепционистката протестираше — и когато вратата се отвори, Джоана не можа да повярва на очите си.
	— Норман! — каза тя. — Какво правиш тук? — Изглеждаше така, сякаш е уловил пленник в мрежите си. — Това Один ли е?
	— Да — каза Норман. — Дълга история!
	— Но как се озова тук? Това е много дълбоко на дъното.
	Той се приближи към нея.
	— Не знаеш ли? — В очите му с цвета на тъмнозелено море, напираха сълзи. Онзи ден я беше видял на плажа и когато тя влезе във водата я беше последвал. — Където и да отидеш, идвам и аз!
	Джоана остана без думи, виждайки бурята, която бушуваше в него.
	— Но… ти не можеш! Не принадлежиш на това място. Не можеш да останеш! Обичаш средния свят!
	— Както и ти! — усмихна се той, — но теб и децата ни обичам повече.
	Джоана го прегърна силно, хлипайки.
	— Мислех, че няма да те видя отново никога.
	— Имаме пред себе си цял живот, скъпа моя. Тук — усмихна й се той.
	— Фреди? — извика Фрея и прегърна своя брат близнак появил се иззад гърба на баща си. — Ти също си тук! Какво се случи?
	— Пътят към Ада е осеян с добри намерения! — усмихна се Фреди. Беше убил дракона, но явно така беше убил и себе си. Хелхайм искаше смърт и така баща му й я беше дал. Той и Фрея си приличаха толкова много! Беше смешно до нелепост.
	— Хайде, сестро! Да си ходим вкъщи — каза той, нежно отдръпвайки я от родителите им, преди всички да са изпаднали в истерия. Фреди мразеше да се сбогува.


>	Норт Хемптън
>	Днешни дни: Великден


>>	Глава 54
>>	Любовта на живота

	Ингрид и Трой се върнаха на брега на Норт Хемптън през времевите портали в същия момент, в който Фрея и Фреди преминаха през портала от долния свят. Ингрид извика радостно и прегърна сестра си.
	— Но как?
	— Ще ти обясним по-късно — каза Фрея, усмихвайки се с тъга. Фреди ги хвана през кръста и ги прегърна. Не искаше да казва на Ингрид какво се беше случило с родителите им. И точно сега не искаше да й обяснява колко голяма беше тяхната загуба.
	— Дали по погрешка се озовах в долния свят или е това, което си мисля?
	— Здравей Фрея — каза Трой.
	Фрея погледна към Ингрид и Трой с любопитна усмивка, но Ингрид поклати глава отрицателно.
	— Не, всичко е наред. С Трой сме само приятели — твърдо отвърна тя. Сложи ръце на раменете на сестра си и продължи: — Толкова се радвам, че си у дома.
	— Тук съм заради теб — усмихна се Фрея.
	— А Килиан?
	— Не зная — каза Фрея и усмивката й избледня. — Беше с мен в Салем заедно с Бран и… мисля, че всичко е наред.
	Спомни си съня за първия път, когато се беше запознала и с двамата. Тримата заедно бяха направили една малка магия онази вечер.
	— Мисля, че скоро ще ги видя.
	И определено не си казаха сбогом.
	— Идваш ли, Ингрид?
	— Не още — отговори тя.
	Ингрид се отправи към модерната къща на хълма. Мат беше задрямал, облечен в леглото и тя се плъзна до него.
	— Как влезе? — попита той сънено.
	— Магия — прошепна тя. Силите й се бяха върнали напълно и тя усещаше жизнеността на тялото си. Сетивата й бяха изострени и нащрек, но не само магията я караше да се чувства по този начин.
	— Е, всичко наред ли е? — попита Мат.
	— Да, така мисля. Доколкото изобщо може да е.
	Нямаше нужда Фрея да й казва. Още когато видя лицата им, знаеше, че се е случило нещо ужасно, което засяга Норман и Джоана. В скръбта си усети, че би могла да има утеха само в прегръдките на човека, когото обичаше.
	— Когато тръгна с него, част от мен мислеше, че повече няма да се върнеш при мен.
	— Мат, тук съм — нежно отвърна тя.
	Той се пресегна към нея и отмахна косата от лицето й. Нямаше какво повече да каже. Мат знаеше какво иска той и какво иска тя… както и какво искат двамата. А сега бяха заедно, сами в неговото легло. Тя се взираше в него, чудейки се дали щеше да я целуне. Какво чакаше? Сърцето й биеше силно или просто така й се струваше?
	Беше се уморила да бъде срамежлива, така че се наведе към него и го целуна, като обгърна тялото му с ръце, а полата й се вдигна нагоре. Целувките им ставаха все по-дълбоки и чувствени. Мат се бореше с ципа на полата, омотана между тях. Накрая се предаде, вдигна я нагоре и я събра около кръста й. В същото време тя се опитваше да се справи с колана му.
	Мат свали блузата и сутиена й, започна да я целува по цялото тяло и тя простена. Обикновено стигаха само дотук, защото толкова й стигаше смелост. Но този път затвори очи и продължи по-надолу. Той се освободи от дънките и насочи ръката й.
	Тя трепереше от желание. Искаше го толкова много… Искаше той да е вътре в нея… сега.
	Мат простена и Ингрид чуваше до ухото си тежкото му дишане. Той я удържаше над тялото си и едва успя да прошепне:
	— Сигурна ли си?
	Вместо отговор тя се отпусна надолу върху него, поемайки го бавно вътре в себе си, задъхана от болката, докато той проникваше в нея бавно, много бавно, веднъж и после още веднъж. Тя плачеше от болка и удоволствие — ръцете й бяха на раменете му, а неговите обгръщаха гърба й. Внезапна атака и после оттегляне, само за да влезе след това отново плавно в нея. Този път тя изстена.
	— О!
	— Наранявам ли те?
	Тя поклати глава и обви краката си по-плътно около тялото му. Мислеше си, че беше искала това… точно това, нуждаеше се точно от това. Той я любеше в началото нежно, а след това по-дълбоко и по-бързо, а тя искаше още по-ненаситно. Мат я придърпа надолу към тялото си и тя отново се задвижи, а после… избухна като звезда. Ингрид цялата се беше превърнала в едно огромно чувство, което дойде като една надигаща се вълна, разбиваща се в брега. Всичко беше ярка светлина и удоволствие, докато Мат стенеше и викаше името й, свършвайки в нея…
	И двамата трепереха и все още не можеха да се успокоят.
	Защо беше чакала толкова дълго, за да го направи?
	Вероятно, защото беше чакала него…
	Легнаха на леглото, задъхани, хлъзгави и изтръпнали, гърчещи се като риби на сухо. Ингрид сложи глава на гърдите му. Мат въздъхна и измърка от удоволствие в ухото й.
	— Ммм! Радвам се, че се върна. Никога повече не ме напускай, Ингрид! — каза той, докато се унасяха в сън.


	На следващата сутрин тя се събуди от целувките и докосването му и скоро бяха отново там, откъдето започнаха. И втория път беше още по-хубаво. След това се отправиха към кухнята, за да се подкрепят със закуска. Имаше един пакет замразени палачинки и хайвер в хладилника. Мат не си спомняше кога ги е купил. Чудо или магия? Нямаше значение. Те закусиха все още голи и не можеха да спрат да се докосват. Той я погали по слабата, но едновременно с това силна ръка.
	Ингрид отпусна глава на рамото му.
	Удоволствието си струваше болката.


>>	Глава 55
>>	Оставени назад

	В малката си кола Фрея пееше заедно с Дан Ауербах „Прибирам се у дома“, докато караше нагоре по ветровития хълм. Както се пееше в песента, тя също беше прекарала далеч от дома твърде много време. Беше прекрасно да прекара последния месец в Норт Хемптън.
	Беше си вкъщи.
	Чувстваше се комфортно сред познатите неща. Но радостта й не беше пълна. Повтаряше думите от песента и гледаше през прозореца, опитвайки се да убеди себе си, че е взела правилното решение.
	Този район в покрайнините на Норт Хемптън беше хълмист, обрасъл с гори, през чиито пролуки можеше да се види океана и Остров Гарднър и това беше страхотно, мислеше си тя.
	Фрея паркира колата встрани на пътя и грабна цветя и бутилката с вода от предната седалка. Застана пред тежката обкована врата и изправи раменете си. Използва времето, за да се поразходи из сенчестите алеи. Топъл и влажен морски бриз галеше бузите й. Тревата беше свежа и зелена, кипарисите проскърцваха, а дъбовете шепнеха. Тишина!
	Не беше сигурна какво е станало с Нейт Брукс и Джеймс Брустър, но имената им не присъстваха в списъка на обесените по времето на лова на вещици в Салем. А и чувстваше, че могат да се срещнат скоро.
	Но днес не мислеше за момчетата. Видя, че има и други посетители, които се разхождаха по виещите се пътеки или стояха до гробовете на любимите си хора. Някои от могилите датираха от 1800-ната година. Имаше ангели и херувими за децата, украсени кръстове, мавзолеи и обикновени паметници, изработени от розов, сив и бял мрамор. Гробището се намираше точно на върха на хълма с гледка към морето и от един от далечните му краища можеше да се види къщата на Джоана на брега в далечината. Беше под сянката на три вечнозелени дървета, където едно до друго бяха погребани телата им. Бяха открити в морето. И двамата се бяха удавили. Сложиха ги в един ковчег, с преплетени ръце.
	Фрея махна увехналите цветя от вазите пред плочата, напълни ги с прясна вода и сложи свежите цветя в тях. Жълти рози, което означаваше, че й липсват. Тя коленичи на тревата пред гроба. Децата на Бошан избраха най-семплия вариант за надпис на паметника. Фрея знаеше, че Джоана не обича натруфени изречения, затова изпусна всички прилагателни. „Как човек може да се побере в едно просто изречение?“ — беше попитала един път майка й. Под името на _ДЖОАНА БОШАН_ беше гравирано „Богиня на Земята“, а под името на _НОРМАН БОШАН_ — „Бог на Морето“.
	Фрея притисна ръцете си върху тревата пред гроба на родителите си. Знаеше, че са доволни, защото бяха заедно в Подземния свят. Обещаха да ги посещават в сънищата им, но досега не ги беше виждала. Чудеше се дали изобщо някога ще може. Дори спомените й от долния свят бяха започнали да избледняват.
	Почувства една ръка на рамото си и когато се обърна, видя брат си, Фреди. Тъгата беше и в неговите очи. С него беше и Ингрид.
	— Съжаляваме, че закъсняхме — каза сестра й и добави и техните цветя във вазите. Бяха заедно. Прегърнаха се. Останаха сами, но все още бяха едно семейство.
	Нямаше нужда от думи.


>>	Глава 56
>>	Една сватба сред всички погребения

	Беше май. Роклите на шаферките се вееха в краката им от вятъра, а косите им докосваха бузите им. Държаха букети с теменужки, астри и ириси, а вълните на морето мощно се разбиваха на брега зад тях. Ингрид и Хъдсън не бяха избрали ужасни пастелни цветове — нямаше праскова или лимонено жълто. За сметка на това, дрехите бяха в наситено морско синьо.
	Ингрид сияеше, без да знае, че Фрея беше сменила колието й, така че да стои малко по-ниско, отколкото беше предвидил дизайнерът. Табита стоеше до Фрея и изглеждаше особено изящна, въпреки че преди няколко седмици беше родила.
	Церемонията се състоя на брега на морето под терасата на френския ресторант „Ла Плаж“, където след това щеше да бъде приемането на подаръците. Въпреки вятъра беше прекрасен летен ден, драматични вълнисти облаци се издигаха в небето. „Златното струнно трио“ на Норт Хемптън — сестри, в чиито коси имаше малки бели цветя, започна да изпълнява „Серенада“ на Шуберт.
	Ингрид се чувстваше завладяна от цялата тази красота около себе си и се радваше, че двамата ще разменят обетите си. Фрея й намигна и Ингрид инстинктивно започна да търси лицата на родителите си сред гостите, преди да осъзнае грешката си. Опитваше се да забрави. При всеки хубав повод се появяваше това ужасяващо осъзнаване, че тях вече ги няма, но болката не отслабваше.
	Гостите притихнаха. Красивият млад кмет на Норт Хемптън Джъстин Фронд пристъпи напред и всички се обърнаха към него в очакване. Ингрид усети, че очите й се пълнят със сълзи, докато Скот слизаше надолу заедно с родителите си. Баща му имаше същите широки рамене като неговите, но той имаше чаровната усмивка на майка си.
	Тя се обърна към гостите, където Фрея и Фреди седяха заедно с Мат. Помаха му и слънцето проблесна върху годежния й пръстен. Тя изтръпна от удоволствие, чувствайки малкото кръгче на пръста си. Щяха да се оженят през есента. Времето им заедно щеше да бъде кратко, брутално кратко в контраст с дългия живот, който беше пред нея, но Ингрид вече беше разбрала, че няма радост без страдание. Смяташе, че ще може да преодолее болката от загубата му, защото щеше да изпита радостта от това да бъде негова съпруга, колкото и дълго да продължеше това. Не се притесняваше за бъдещето, живееше в настоящето. Искаше бебе толкова много. Някой, който щеше да запълни празнотата в сърцето й след загубата на родителите й, макар че порталите на времето бяха отворени.
	Ингрид изучаваше гостите. Изглеждаше така, сякаш всички жители на малкия град бяха дошли. Дори ужасният и отблъскващ Блейк Аланд по някакъв начин се беше озовал в списъка с гостите. Как е могло да се случи? Трябваше да пита Хъдсън след това. Забеляза началникът на Фрея, Сал, приятелката на Фреди — Кристи, с децата си Макс и Хана; Грациела, Хектор и Тайлър също бяха там. Ингрид беше попитала Хъдсън дали може да покани и двамата — Мат и Мариза. „Давай!“ — беше казал той. Мариза я беше посетила в библиотеката, за да поднесе съболезнования за родителите й и да остави една торта. Разказа на Ингрид как самата тя беше загубила своите в катастрофа, когато е била тийнейджър. „Никой не може да разбере какво е да си сирак, ако не го е преживял. Много е трудно.“ Оттогава те станаха приятелки. Мариза дори я запозна с приятеля си, банкер от града.
	Музиката се усили. Фреди хвана погледа на Ингрид и й се усмихна. Той също имаше нов пръстен на ръката си. Мат тръгна към нея и й кимна с глава към Хъдсън, който вървеше по пътеката, облечен в елегантно ленено сако, хванал под ръка майка си. Мисис Рафърти носеше прозрачно бледорозово шалче, което стоеше идеално на розовия й костюм от Шанел и на русата й прическа.
	Внезапен порив на вятъра дойде от морето и мисис Рафърти трябваше да сложи ръка на шалчето си, за да го задържи, а няколко цветчета от букета на Ингрид хвръкнаха и кацнаха на раменете на Фрея и Фреди.
	— Мамо? — прошепна Фрея. — Това трябва да е, тя обожаваше божури.
	Хъдсън зае мястото си срещу Скот. Кметът стоеше срещу тях с широка усмивка. Малкият Тайлър, облечен в черен костюм, който го правеше да изглежда по-възрастен, се приближи с възглавничка, върху която бяха пръстените.
	Ингрид се усмихна.
	Тайлър беше приет в училището Карлайл извън списъка и Джоана беше осигурила финансово обучението му. Майка й трябва да е останала доволна. Тя още пазеше прощалното й писмо в чантичката си — последните думи на Джоана и инструкциите й. Ингрид наследяваше къщата. „Може би ще е необходима за децата ти“. Ингрид можеше да вижда в бъдещето, но не беше способна да предвиди своето.
	Накрая, последните звуци от Шуберт заглъхнаха. Докато момичетата настройваха инструментите си, Скот и Мат си стиснаха ръцете. Кметът прочисти гърлото си и започна да чете брачните правила.


>>	Глава 57
>>	Най-дългите пътувания започват с една-единствена стъпка

	Кристи се обърна към Фреди с тъжна усмивка. Беше денят след сватбата на сезона. Може би защото беше денят след сватбата на сезона и всички в Норт Хамптън говореха само за бракосъчетанието на Скот и Хъдсън. Барманите в „Норт Ин“ седяха на върха на една отдалечена пясъчна дюна на малкия плаж зад къщата й. Фреди се взираше наоколо и си играеше с пръстена на ръката си. Той го въртеше и наблюдаваше вълните. Накрая Кристи проговори.
	— Беше хубав опит, нали? Не мога да кажа, че не съм тъжна.
	— Аз също — потрепери Фреди.
	Бившият съпруг на Кристи все още не беше довел децата и те все още имаха малко време. Слънцето беше започнало да залязва и пръскаше сребърни и сини отблясъци на фона на розово-оранжевата светлина. Стана студено и тя се разтрепери, облечена в прекалено голямата риза на гърба й. Фреди искаше да я придърпа към себе си, да я прегърне и да й каже, че всичко ще бъде наред, но не мислеше, че е подходящо.
	В крайна сметка току-що беше скъсал с нея. Тръгваше вечерта. Напускаше Норт Хемптън. Искаше да отиде далеч с приятеля си Трой.
	Фреди не беше готов да се установи на едно място, без значение какво му подсказваше сърцето в момента. Не беше готов да бъде съпруг или баща. Късаше връзката цяла сутрин. Трагедията беше начин всичко да се постави в перспектива. Беше положил много усилия с Герт, но всичко свърши. Договорът беше развален и бракът им — анулиран. Отново беше свободен мъж. Тя плачеше и го умоляваше, но той вече беше извървявал този път с нея преди и знаеше накъде води. Може би един ден щяха да се намерят отново, но това обикновено не се случваше. Все пак би се радвал, вероятно до тогава щеше да е готов.
	— Наистина съжалявам — каза той на Кристи. Мислеше го искрено, но не можеше да остане.
	Кристи кимна.
	— Знаех, че няма да останеш. Всичко е наред. Както казах, беше хубаво.
	Беше прекарал твърде дълго време в Необятното, пет хиляди години, и имаше нужда да поскита на свобода. Във Вселената имаше девет свята и искаше да изследва всеки един от тях. Беше прекарал ценно време в глупости — видеоигри или живот онлайн. Беше време да започне да живее живота си.
	— Правиш го лесно — каза той.
	Тя меко се засмя.
	— Да! Може би дори твърде лесно.
	Фреди погледна надолу към пръстена на ръката си. След като бяха победили Один, баща му му беше дал пръстена. „Деветте свята са твои, синко.“ Фреди взе пръстена, направен от драконови кости, и го използва, за да стигне до долния свят и да се сбогува с родителите си за последен път.
	Когато тризъбецът беше върнат на истинския му собственик, мостът Бофрир беше възстановен. Все едно никога не е бил разрушаван. Той свързваше Асгард и Мидгард и стоеше там. А срещу Один щеше да се води процес в Белия съвет. Дори елфите се върнаха в Алфхайм и малко му липсваха.
	Може би с Трой щяха да ги посетят по време на пътуването.


>>	Глава 58
>>	Любовта на нейния живот

	Дънки. Фрея умираше за своите дънки, когато се върна в XXI век. Те бяха еластични и прилепваха по тялото. Можеше да тича и да скача свободно с тях. Беше облякла любимия си чифт, високи боти и черно кожено яке с цип.
	Върна се на работа. Кристи си беше взела почивен ден, а Фреди беше напуснал града. Беше сама. Когато влезе вътре, силният мирис на ликьор и бира я изпълни с чувство на наслада. Подпря се на плота, докато песента на Елтън Джон „Кучката се върна“ звучеше през тон колоните.
	Мястото беше странно пусто за лятна вечер. Сал играеше покер с момчетата си отзад. Нямаше с кого да проведе обичайните разговори на бара с олюляващи се клиенти, които се изхлузваха от стола или разказваха едни и същи преувеличени истории. Една млада двойка беше в сепарето и се натискаше, което сигурно беше по-евтино, отколкото да си платят стая в „ъки стар“, но бирата им със сигурност вече се беше стоплила. Това бяха клиентите й. Фрея почисти бутилките от праха, избърса барплота, измете и изми пода. Нямаше какво друго да прави. Може би беше минал час, откакто седеше така, без да прави нищо, молейки се за разсейване. Сложи ръце на кръста си, погледна към вратата и фокусира магическите си способности към нея, молейки се тя да се отвори. Старата максима „Внимавай какво си пожелаваш, може да ти се случи!“ сигурно работеше, особено ако ставаше дума за вещица.
	Вратата се отвори и един мъж влезе с наперена походка, като се взираше в нея. Избелели сини дънки, бяла тениска. На устните му бавно се появи усмивка, докато вървеше към нея. Седна на бара и отметната назад черната си коса. Килиан Гардинър. Джеймс Брустър. Балдер. Знаеше всички негови прераждания. Беше го изоставила, когато я обесиха. Но някак си той беше спасен. Заповедта за помилване беше дошла точно навреме и затова не беше обесен. А и през порталите, които отново бяха отворени, магията и силата му се бяха завърнали. Така беше успял да се върне в настоящето — жив и здрав.
	— Какво да ти предложа — усмихна му се Фрея.
	— Знаеш какво обичам — отвърна той със същата бавна и лека усмивка.
	Тя му сипа бърбън и го сложи пред него. Той изпи чашата, а тя си сипа шот. После му наля още едно.
	Тъкмо ги изпиха, когато вратата на „Норт Ин“ се отвори пак.
	Сърцето й се качи в гърлото.
	Килиан се обърна да погледне и сви рамене.
	Високият мъж се приближи към тях. Костюмът му беше леко смачкан, а вратовръзката — прехвърлена през рамо. Бизнесмен, който се връща от дълго пътуване и идва за едно бързо питие, преди да продължи за дома си на остров Гарднър. Това беше Брандфорд Гарднър, най-известният адвокат в Норт Хемптън. Бранфорд Дашиъл Лион Гарднър. Натаниел Брукс. Той също се беше спасил от бесилото и беше свободен да се върне. В което време си поиска от настоящето. Все още говореше меко, със сърце на палав и лукав хлапак. Бог Локи. Той се надвеси над бара.
	— Здрасти — каза Бран, като се усмихна с демоничните си зелени очи.
	Какво й беше казал някога? _Ние с теб си приличаме много повече отколкото си мислиш, скъпа Фрея._
	— Здрасти и на теб — отвърна му Фрея. Килиан му подаде една чаша за шот.
	Фрея още веднъж си спомни съня си. Те тримата, голи, поотделно и заедно в онази нощ… В съня си тя се беше събудила, заклещена между двамата. Ръката на Килиан беше на бедрото й, а устните на Бран — на врата й. Винаги ли щеше да бъде така? И двамата бяха влюбени в нея и тя беше влюбена в тях. Това беше много отдавна и тя почти не можеше да си спомни. Дали беше така?
	В началото, назад във времето, когато светът беше млад също като тях и те бяха все още невинни и влюбени. Сега имаше втори шанс. Беше разбрала, че каквото и да прави, съдбите им винаги ще се преплитат — в тъмнината или в светлината. А тя беше избрала пътя на светлината и любовта.
	Всичко беше толкова объркано.
	Фрея знаеше, че нещо се беше случило онази нощ. Нещо, което ги беше обвързало завинаги.
	Кой можеше да знае?
	Какво трябваше да направи една вещица? Може би щеше да ги напусне и двамата и да намери някой нов. Бъдещето беше като широко отворена врата пред нея, а игрите тепърва започваха.
	Тя обичаше Килиан. Но обичаше и Бран.
	Един ден щеше да се наложи да избира.
	Но не днес.
	Днес щеше да налее питиетата.
