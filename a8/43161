>	Част първа

	Нямаше никога да отида в Гърция, ако не беше онова момиче Бети Райън, с което живеехме в една и съща къща в Париж. Една вечер бяхме седнали на чаша бяло вино и тя взе да разказва разни случки от пътешествията си по света. Винаги я слушах с голямо внимание — не само защото приключенията й бяха необикновени, но и защото всеки път, когато заговореше, сякаш започваше да рисува: и всичко, което описваше, оставаше в съзнанието ми като завършено платно на изкусен майстор. През онази вечер разговорът ни бе по-особен: най-напред говорихме за Китай и за китайския език, който се била заела да учи. Скоро се озовахме в Северна Африка, в пустинята, насред племена, за които никога дотогава не бях чувал. После изведнъж вече крачеше съвсем сама покрай някаква река, светлината бе тъй ярка, а аз я следвах, доколкото успявах, под заслепяващите слънчеви лъчи, ала тя се изгуби и аз се озовах бродещ из странна земя, слушайки език, напълно непознат за мен. Тя, тази моя позната, не е точно разказвач, но в известен смисъл има дарба на художник, защото никой досега не е съумявал да ми предаде толкова подробно и дълбоко атмосферата на някое място, както тя го стори в разказите си за Гърция. Доста по-късно разбрах, че всъщност се бе заблудила, а и аз с нея, близо до Олимпия, ала дотогава за мен всичко това бе просто Гърция, един свят на светлина, за който никога не бях мечтал и не се бях надявал да видя.
	Месеци преди този разговор аз вече получавах писма от Гърция от моя приятел Лорънс Даръл, който на практика бе превърнал Корфу в свой дом. Писмата му бяха изключително впечатляващи, но ми звучаха леко нереално. Даръл е поет и от описанията му лъхаше поезия: поради факта, че в тях фантазията и реалността, историческото и митологичното умело се преплитаха, те ме объркваха. Едва по-късно щях да открия сам за себе си, че това объркване не е нереално и не се дължи единствено на поетически наклонности. Ала по онова време все още си мислех, че той преувеличава, че това е неговият начин да ме придума да приема някоя от непрестанните му покани да го посетя и да остана на острова.
	Няколко месеца преди войната да избухне, аз реших да си устроя дълга ваканция. Най-малкото защото отдавна ми се искаше да посетя долината на река Дордон*. И тъй, стегнах пътната си чанта и хванах влака за Рокамадур, където пристигнах рано една сутрин, по изгрев-слънце, докато луната все още ярко блестеше. Това си беше проблясък на гениалност от моя страна — да се разходя покрай Дордон, преди да се гмурна в ослепителния и древен свят на Гърция. Дори самата възможност да хвърлиш един поглед към черната, обвита в мистерия река от красивите възвишения в покрайнините на Дом е шанс, за който можеш да бъдеш благодарен през целия си живот. За мен тази река и тези места принадлежат на поета Райнер Мария Рилке. Те не са нито френски, нито австрийски, нито дори европейски — това е магическо кътче, чиито граници са очертани от поетите, и те са единствените, които биха могли да предявят претенции към него. Това е най-близкото до рая кътче, като частица от Гърция. Нека го наречем „рая на французина“ в името на компромиса. Всъщност мястото сигурно си е било рай в продължение на много хиляди години. Мисля, че е било такова и за кроманьонеца, въпреки че вкаменелостите из огромните пещери говорят за едни по-скоро озадачаващи и ужасяващи условия на живот. Вярвам, че кроманьонецът се е заселил тук, защото е бил изключително умен и е имал силно развит усет за красота. Вярвам, че и религиозното чувство му е било присъщо и е разцъфнало тук, макар той да е живял като животно в пещерните дълбини. Вярвам, че тази вълшебна и спокойна част на Франция винаги ще бъде свещено за човека място, а когато градовете убият поетите, ще стане убежище и люлка за идните поети. Повтарям: за мен бе особено важно да зърна Дордон; тя ми дава надежда за бъдещето на човечеството, за бъдещето на самата Земя. Един ден Франция може би няма да съществува, но Дордон ще продължава да живее, също като мечтите, които вдъхват живот на човешката душа.
	[* Река в Югозападна Франция. Там, където в нея се влива Везер, е разположен скален навес, в който през 1868 г. за първи път са били открити останки от кроманьонеца. — Б.р.]
	В Марсилия се качих на кораб за Пирея. Приятелят ми Даръл трябваше да ме посрещне в Атина и да ме отведе до Корфу. На борда имаше много левантийци. Веднага предпочетох тях пред американците, французите и англичаните. Изпитвах силно желание да разговарям с араби, турци, сирийци и други подобни люде. Бях любопитен да разбера как те гледат на света. Пътуването ни продължи четири или пет дни, предоставяйки ми достатъчно време да се запозная с онези, за които копнеех да науча нещо повече. Съвсем случайно първият, с когото се сприятелих, беше грък, студент по медицина, който се връщаше от Париж. Общувахме на френски. Първата вечер говорихме до три или четири сутринта, най-вече за Кнут Хамсун, по когото, както установих, гърците бяха луди. В началото ми се струваше странно да обсъждаме този гений на Севера, докато плаваме в топли води. Ала разговорът веднага ми показа, че гърците са хора ентусиазирани, любознателни и страстни. Страст — това бе нещо, което дълго време ми беше липсвало във Франция. И не само страст, но и противоречивост, обърканост, хаотичност — всички тези истински човешки качества, които аз преоткрих и оцених наново в личността на новия си приятел. И благородството. Едва ли не си мислех, че то е изчезнало от лицето на земята. И ето ни двамата — грък и американец, имащи нещо общо и все пак две напълно различни същества. Това беше един прекрасен досег със света, който предстоеше да се открие пред очите ми. Вече бях очарован от Гърция и гърците още преди да съм съзрял тази страна. Можех да предположа, че те са приветливи и гостоприемни хора, с които е лесно да общуваш и да се спогаждаш.
	На следващия ден завързах разговор и с другите — един турчин, един сириец, неколцина студенти от Ливан, един аржентинец с италианско потекло. Турчинът ми стана неприятен почти веднага. Той беше вманиачен на тема логика, което ме вбесяваше. На всичкото отгоре логиката му беше невярна. И също както при останалите, с които аз яростно спорех, и у него открих проявление на американския дух в най-лошия му смисъл. Прогресът бе тяхната фикс идея. Повече машини, повече ефикасност, повече капитал, повече удобства — само за това говореха. Попитах ги дали са чували за милионите безработни в Америка. Пренебрегнаха въпроса ми. Попитах ги дали осъзнават колко бездушни, неспокойни и жалки са американците с всичките техни създадени от машини луксове и удобства. Останаха глухи за моя сарказъм. Онова, към което те се стремяха, беше благополучие — пари, власт, място под слънцето. Никой от тях не желаеше да се завърне в родината си, но по една или друга причина всеки един бе длъжен да го направи против волята си. Казваха, че за тях в собствената им страна живот няма. Кога щеше да започне животът? Ето това поисках да узная. Когато получеха всички онези неща, които Америка, Германия или Франция притежаваха. Животът за тях се състоеше във вещите, най-вече машини, доколкото успях да разбера. Животът без пари бил невъзможен: човек трябвало да има дрехи, хубав дом, радио, кола, ракета за тенис и тъй нататък. Казах им, че аз нямам нито едно от тези неща, че съм щастлив и без тях, че съм обърнал гръб на Америка точно защото те не означават нищо за мен. Отвърнаха, че съм най-странният американец, когото някога са срещали. Но ме харесваха. През цялото пътуване не се отделяха от мен и ме заливаха с всевъзможни въпроси, на които като че напразно отговарях. Вечерите прекарвах с гърка. С него се разбирахме по-добре, много по-добре, въпреки преклонението му пред Германия и германския порядък. Естествено, и той искаше да замине за Америка. Всеки грък си мечтае един ден да отиде в Америка и да свие гнездо там. Не се опитах да го разубедя; обрисувах му я такава, каквато я познавах, каквато я бях видял и усетил. Това сякаш го изплаши: призна си, че никога преди не бил чувал подобни неща за Америка.
	— Върви — рекох му — и виж сам. Може би греша. Аз просто ти казвам това, което знам от собствен опит. И запомни — добавих, — Кнут Хамсун хич не си е прекарал страхотно там, нито пък любимият ти Едгар Алан По…
	Един френски археолог, завръщащ се в Гърция, седеше на масата срещу мен; той може би щеше да ми разкаже много за тази страна, но аз така и не му дадох шанс — не го харесах още щом го зърнах. Този, който наистина ми допадна по време на пътуването, бе италианецът от Аржентина. Беше най-невежият човечец, дето някога съм срещал, а в същото време бе толкова очарователен. В Неапол слязохме заедно на брега, за да похапнем нещо вкусно и да посетим Помпей, за който изобщо не беше чувал. Въпреки убийствената жега пътуването дотам действително ми достави удоволствие; ако бях тръгнал с археолог, сигурно щях да пукна от скука. В Пирея той слезе с мен, за да разгледаме Акропола. Тук жегата беше по-страшна даже и от Помпей, което бе доста гадно. В девет сутринта сигурно беше 50° C на слънце. Едва преминали през портите на пристана, попаднахме в ръцете на лукав грък, който говореше по малко английски и френски и който обеща да ни покаже всичко интересно срещу скромна сума. Опитахме се да разберем какво ще поиска за услугата, ала напразно. Беше твърде горещо и не ни се пазареше; скочихме в някакво такси и казахме на шофьора да кара право към Акропола. На кораба бях сменил франковете си за драхми; пачката, която бях натъпкал в джоба, беше толкова дебела, та ми се струваше, че ще мога да преглътна всяка една цена, колкото и безбожна да е тя. Ясно ми беше, че щяхме да бъдем измамени, и го очаквах с нетърпение, предвкусвайки удоволствието. Единственото загнездило се в съзнанието ми относно гърците бе, че не можеш да им вярваш, и щях да остана разочарован, ако се бе оказало, че водачът ни е великодушен и благороден. Моят спътник, напротив, бе леко разтревожен от положението. Той трябваше да стигне до Бейрут. Дори го чувах как си прави сметки наум, докато се придвижвахме през задушаващите ни прахоляк и жега.
	Пътуването от Пирея до Атина е едно добро запознанство с Гърция. В него няма нищо привлекателно. То те кара да се запиташ защо си избрал да дойдеш тук. Гледката излъчва не просто пустота и безплодие, но и нещо ужасяващо. Чувстваш се гол и ограбен, почти унищожен. Шофьорът сякаш бе животно, по чудо научено да управлява една бясна машина: водачът ни непрестанно му казваше да завие ту наляво, ту надясно, като че минаваха от тук за пръв път. Стана ми жал за шофьора, който също щеше да бъде измамен. Имах чувството, че той може да брои най-много до сто; също така имах чувството, че би ни вкарал и в канавката, ако му се кажеше. Когато стигнахме — беше същинско безумие да тръгнем направо натам, — видяхме няколкостотин човека, щурмуващи портите на Акропола. Жегата беше толкова ужасна, че си мислех единствено къде бих могъл да седна и да се насладя на мъничко сянка. Открих едно що-годе прохладно местенце, за да отдъхна, докато аржентинецът си обмени парите. Водачът ни остана при входа заедно с шофьора, след като ни бе предал на един от официалните екскурзоводи. Той щеше да ни придружи до храма на Юпитер, до Тезейона и до още куп други места веднага щом се наситехме на Акропола. Естествено, така и не посетихме тези забележителности. Казахме му да ни откара в града, да ни намери някое прохладно заведение и да ни поръча сладолед. Наближаваше десет и трийсет, когато се настанихме на терасата на едно кафене. Всички изглеждаха капнали от умора заради горещината, дори и гърците. Изядохме сладоледа, изпихме студената вода, после си поръчахме още сладолед и още студена вода. След това си взех един горещ чай, защото изведнъж се сетих как някой ми бе разправял, че горещият чай разхлажда.
	Таксито беше спряно до бордюра с работещ двигател. Нашият водач като че ли бе единственият, който не обръщаше внимание на жегата. Сигурно си е мислел, че щом се посъвземем малко, отново ще хукнем под това слънце да разглеждаме руини и паметници. Най-накрая му заявихме, че повече нямаме нужда от услугите му. Рече, че не бързал за никъде, нямал нищо спешно да върши и бил щастлив да ни прави компания. Отвърнахме му, че за днес ни стига и бихме желали да оправим сметката. Той повика сервитьора и плати от собствения си джоб. Настоявахме да ни каже каква е сумата. Противеше се, на лицето му бе изписана дяволска неохота. Поиска да разбере колко според нас струват услугите му. Казахме му, че не знаем — нека той сам прецени. При което след дълга пауза, оглеждайки ни от глава до пети, килнал шапката си назад, избърсвайки потта от челото си и прочее, невъзмутимо изтърси, че 2500 драхми били достатъчни. Хвърлих един поглед на спътника си, подтиквайки го да открие ответен огън. Гъркът, естествено, бе напълно подготвен за реакцията ни. Трябва да призная, че тъкмо това — лукавството и хитростта — наистина ми харесва у гърците. Почти веднага той рече:
	— Добре, щом не смятате моята цена за справедлива, тогава вие ми кажете цена.
	Така и сторихме. Скалъпихме му една толкова абсурдно ниска, колкото висока бе неговата. Това му се понрави, такова дръзко пазарене. В интерес на истината и на нас ни се понрави. Защото по този начин услугите му се превръщаха в нещо осезаемо и реално, все едно бяха стока. Претегляхме ги, оценявахме ги, подхвърляхме ги насам-натам, като да бяха зрели домати или царевични кочани. И най-накрая се споразумяхме за не особено справедлива цена, тъй като щеше да е подигравка със способностите на водача ни, но се съгласихме, че при конкретните обстоятелства, поради горещината, поради това, че не бяхме разгледали всичко, и тъй нататък, и тъй нататък, такава и такава сума би била прилична и така щяхме да се разделим като приятели. Спорихме дълго за една дреболия — колко бе платил нашият водач на официалния екскурзовод в Акропола. Той се кълнеше, че му бил дал 150 драхми. Аз обаче бях свидетел на сделката и знаех, че бяха само 50. Той настояваше на своето, твърдейки, че съм се излъгал. Изгладихме положението, като приехме, че по недоглеждане му бил дал 100 драхми повече — казуистика, толкова дълбоко чужда на природата на гърка, че ако бе решил в този момент да ни ограби до шушка, всички гръцки съдилища биха проявили разбиране и биха го оправдали.
	Час по-късно се сбогувах с моя спътник и се озовах разсъблечен в една стая в малък хотел, струваща ми два пъти повече от обичайното, и така лежах гол в леглото, потънал в локва пот, до девет вечерта. Потърсих ресторант, опитах се да хапна, но още след първите хапки се отказах. Никога дотогава не ми е било толкова горещо. А седенето близо до електрическа светлина си беше живо мъчение. След като изпих няколко студени напитки на терасата на ресторанта, се запътих към парка. Трябва да е било към единайсет часа. Хора от всички страни се стичаха натам. Това ми напомни за Ню Йорк в знойна августовска вечер. Ето я отново тълпата, нещо, което не бях виждал в Париж, освен по време на провалилата се революция. Шляех се из парка, вървейки бавно към храма на Юпитер. Малки масички бяха безразборно наслагани по протежение на прашните алеи — на тях седяха притихнали двойки, разговарящи шепнешком, отпивайки от чаши с вода. Чашата с вода… тя бе навсякъде. Беше влудяващо, същинска мания. Започнах да гледам на водата като на нещо съвсем различно, като на нов, жизненонеобходим елемент на живота. Земя, въздух, огън, вода. Точно сега водата беше най-важният. Виждайки влюбените двойки в тъмното, пиещи вода, седящи сред покой и тишина, у мен се зароди едно невероятно, прекрасно отношение към характера на гърците. Прахолякът, жегата, беднотията, пустошта, сдържаността им и навсякъде тази вода в малки чаши, стояща помежду смълчаните, смирени двойки, ме накараха да мисля, че в това място има нещо свещено, даващо храна и опора. Разхождах се като омагьосан през тази първа нощ в „Запион“. В паметта ми този парк си остава единственият подобен, който някога съм виждал. Това е квинтесенцията на всички паркове; нещо такова човек понякога изпитва, когато гледа картина или си мечтае за място, където би искал да бъде, ала което така и не успява да открие. Сутрин също е приятно, както ми предстоеше да установя. Но вечер, след като си се озовал тук, дошъл отникъде, усещащ твърдата земя под краката си, вслушан в жуженето на чуждоезичната реч, тогава паркът е вълшебен — още по-вълшебен за мен, може би защото си мисля за него като за изпълнен с най-бедните, ала и най-благородните хора на света. Радвам се, че пристигнах в Атина с вълната на тази непоносима жега, радвам се, че видях града при най-лошите възможни условия. Почувствах истинската сила на обитателите му, тяхната чистота, величие, смиреност. Видях децата им — гледка, която ме стопли, защото, идвайки от Франция, ми се струваше, че светът е бездетен, сякаш вече не се раждат деца. Видях хора в дрипи, а това беше пречистващо. Гъркът знае как да живее със своите дрипи — те не го унижават, нито оскверняват, за разлика от бедняците в останалите страни, в които съм бил.
	На следващия ден реших да се отправя към Корфу, където ме очакваше моят приятел Даръл. Когато отплавахме от Пирея към пет следобед, слънцето все още жареше като пещ. Бях направил грешката да си купя билет втора класа. Като видях обаче добитъка, който беше качен на борда на корабчето, сламата за него и всевъзможните смахнати джунджурии, които гърците мъкнеха със себе си, аз веднага се преместих в първа класа, бе съвсем малко по-скъпо. Дотогава не бях пътувал в първа класа в какъвто и да било транспорт, с изключение на парижкото метро — това за мен си беше истински лукс. Стюардът постоянно сновеше наоколо с поднос, отрупан с чаши вода. Първата гръцка дума, която научих, беше nero (вода), една толкова хубава дума. Нощта вече се спускаше и островите се мержелееха в далечината, сякаш носещи се по водната повърхност, а не застинали в покой. Появиха се звездите с техния величествен блясък, вятърът бе лек и разхлаждащ. В миг започнах да прозирам какво представлява Гърция, каква е била и каква ще бъде завинаги, дори и сполетяна от нещастието да е залята от американски туристи. Когато стюардът ме попита какво бих желал за вечеря, когато разбрах какъв избор ми се предлагаше, аз останах потресен и почти се просълзих. Менюто на едно гръцко корабче е направо зашеметяващо. Предпочитам добрата гръцка храна пред френската, макар това признание да звучи еретично. Имаше много за ядене и много за пиене, а като добавим и свежия въздух, и небето, обсипано със звезди… На тръгване от Париж си бях обещал да не се захващам с никаква работа. Това беше първата ми истинска ваканция от двайсет години насам и ето че сега бях готов за нея. Всичко ми изглеждаше такова, каквото би трябвало да е. Времето вече не съществуваше, съществувах само аз, понесъл се на борда на едно бавно корабче, готов за срещи с нови хора и с онова, което би се случило. Из дълбините на морето, сякаш самият Омир бе устроил това за мен, изникваха островчета, самотни, безлюдни, призрачни в чезнещата светлина. Не бих могъл да искам повече. Имах всичко, което човек може да желае, и знаех това. Знаех също, че не е изключено никога вече да не се повтори. Усещах приближаването на войната — все повече и повече с всеки изминал ден. Но още известно време щеше да цари мир и може би хората щяха да се държат като човешки същества.
	Не минахме през Коринтския канал, защото имало свлачище, и на практика заобиколихме целия полуостров Пелопонес. На втората вечер от пътуването хвърлихме котва в Патра, срещу Месолонги. Оттогава съм бил неведнъж в това пристанище, все по едно и също време на деня, и неизменно усещах онова обаяние, което ме завладя първия път. Право срещу теб изниква голям нос, приличащ на стрела, забила се в планинския склон. Електрическите светлини покрай бреговата линия някак си напомнят за Япония. В осветлението на всички гръцки пристанища има нещо импровизирано, което поражда впечатлението за предстоящ празник. Със самото ти влизане в пристанището малките лодки тръгват да те посрещнат — пълни са с пътници и багаж, добитък, постеля и мебели. Мъжете гребат прави, оттласквайки се, вместо да загребват. Изглеждат неуморими, превозващи тежките си товари без усилие, сръчно и с едва забележими движения на китката. С приближаването им около теб настава същински ад. Всеки тръгва в неправилната посока, всичко е объркано, хаотично, в безпорядък. Но никога няма загубили се или наранени, нищо не е откраднато, никой никого не е ударил. Това е някакъв вид ентусиазъм, породен от факта, че за гърка всяко събитие, без значение колко банално е то, е уникално. Обичайното той винаги прави като че за пръв път — любопитен е, ненаситно любопитен и експериментаторски настроен. Експериментира заради самия експеримент, а не за да изобрети по-добър или по-ефикасен начин за вършене на нещата. Обича да прави всичко с ръцете си, с цялото тяло и, бих добавил, с душата си. Така Омир продължава да живее. И въпреки че не съм прочел и един ред от Омир, вярвам, че съвременният грък не се различава особено от древния. Ако не друго, днес той е повече грък от всякога. И тук би трябвало да отворя скоба и да кажа няколко думи за моя приятел Майо, художника, с когото се бях запознал в Париж. Малиаракис беше истинското му име и май бе родом от Крит. Както и да е, още с акостирането ни в Патра бях обзет от мисълта за него. Сетих се как в Париж го бях карал да ми разкаже нещо за Гърция и изведнъж, докато влизахме в пристанището, аз разбрах всичко, което той се бе опитвал да ми обясни през онази вечер, и ми стана тъжно, че не беше сега до мен, за да сподели възхищението ми. Спомням си как спокойно и с непоклатима увереност ми каза, след като ми беше описал страната си по възможно най-добрия начин, на който бе способен: „Милър, Гърция ще ти хареса, сигурен съм“. Някак си тези думи ме впечатлиха повече, отколкото целия му разказ. Ще ти хареса… Врязаха се в съзнанието ми. „Господи, да, харесва ми“, повтарях си отново и отново, опрян на перилата, наблюдавайки цялото това движение и врява. Вдигнах глава и се загледах в небето. Никога досега не бях виждал подобно небе. Беше великолепно. Почувствах се съвършено откъснат от Европа. Бях навлязъл в едно ново царство като свободен човек — и всичко се бе обединило, за да направи преживяването ми неповторимо и плодотворно. Исусе, бях щастлив. Ала за пръв път в живота си го осъзнавах напълно. Да си просто щастлив, е хубаво, да знаеш, че си щастлив, е още по-добре, но да разбираш, че си щастлив, и да знаеш защо и колко, поради какво стечение на обстоятелства и събития, и все така да си щастлив, да изпитваш щастие от това състояние и знание, е, това вече е повече от щастие, то е блаженство, и ако ти е останала капка разум, трябва да се самоубиеш, без да мръднеш от мястото си, и да сложиш край на всичко. Точно така се чувствах — само дето нямах нито силата, нито куража да се самоубия там и тогава. И добре, че не го сторих, защото ми предстояха още страхотни мигове, нещо повече дори и от блаженство, нещо, което, ако някой друг се бе опитал да ми опише, не бих му повярвал. Тогава не знаех, че един прекрасен ден ще се озова в Микена или във Фестос, или че ще се събудя една сутрин и поглеждайки през илюминатора, със собствените си очи ще видя мястото, което бях обрисувал в своя книга, без да подозирам нито че съществува, нито дори, че се нарича така, както го бях назовал във въображението си. Чудни неща могат да ти се случат в Гърция — чудно хубави неща, които не се случват никъде другаде по земята. Някак си, сякаш Той й кима одобрително от висините, Гърция си остава под закрилата на Създателя. Хората може да се лутат в своите си дребнавости и безсмислени бъркотии дори и в Гърция, но Божията магия тук е все още жива и без значение какво човешкият род би могъл или би се опитал да натвори, Гърция си остава свещено място — и аз вярвам, че ще е така за вечни времена.


	Беше почти пладне, когато корабчето акостира в Корфу. Даръл ни чакаше на пристана заедно със Спиро Американеца, неговото момче за всичко. До Калами, малкото селце в северния край на острова, където Даръл живееше, имаше почти час път с кола. Преди да седнем да обядваме, поплувахме пред къщата му. Не бях плувал близо двайсет години. Даръл и Нанси, жена му, бяха като двойка делфини; те буквално живееха във водата. След като се наобядвахме, подремнахме и после отидохме с лодка до друго заливче, на не повече от миля, където имаше малък бял параклис. Там, голи, се кръстихме отново в морските води. Вечерта ме представиха на кириос* Караменайос, местния полицай, и на Никола, селския учител. Веднага станахме приятели. С Никола разговарях на развален френски, а с Караменайос — на някакъв неведом език от цъкания, съставен главно от добра воля и желание да се разберем.
	[* Господин на гръцки. — Б.р.]
	Може би веднъж седмично отивахме с лодката до градчето. Така и не успях да харесам град Корфу. В него цари някаква безразборност, която вечер се превръща в тиха, дразнеща лудост. Постоянно седиш някъде и пиеш нещо, което не искаш да пиеш, или пък крачиш нагоре-надолу безцелно, чувствайки се досущ като затворник. Обикновено всеки път, озовавайки се там, ходех да се обръсна и подстрижа; правех го, за да убия времето, а и защото беше смешно евтино. Бях обслужван, както ми бе казано, от кралския бръснар и цялото това удоволствие ми струваше около три и половина цента, включително бакшиша. Корфу е типичното място за изгнание. Кайзерът е отсядал тук, преди да изгуби короната си. Веднъж се разходих из двореца, за да видя какво представлява. Всички дворци са ме поразявали с мрачния си и печален вид, но лудницата на кайзера е със сигурност образец на най-пошлата евтиния, която някога съм виждал. От нея би излязъл великолепен музей на сюрреалистичното изкуство. На този край на острова обаче, срещу изоставения дворец, има едно местенце, наречено Канони, където от горе пред очите ти се открива магическият Тотен Инсел*. Вечер там седи Спиро, мечтаейки си за живота на Роуд Айланд, когато контрабандата се вихрела с пълна сила. Това е кътче, което чудесно би подхождало на приятеля ми Ханс Райхел, акварелиста. Знам, че от само себе си се налагат асоциации с Омир, ала мястото ми напомня повече за Щутгарт, отколкото за Древна Гърция. Когато луната е изгряла и единственият звук, който долавяш, е диханието на земята, това е точно атмосферата, която витае около Райхел, седящ неподвижно, застинал в мечтателно вцепенение, превърнал се в лимитроф** на птиците и охлювите, и гаргойлите, на замъглените луни и запотените камъни или на горестната музика, дето непрестанно звучи в душата му дори когато той се надигне като побесняло кенгуру и започне да смазва всичко наоколо с огромната си опашка. Ако някога прочете тези редове и разбере, че съм си мислел за него, гледайки към Тотен Инсел, разбере, че никога не съм бил онзи враг, който той съзираше в мен, аз ще бъда истински щастлив. Може би в някоя от тези вечери, в които съм седял в Канони със Спиро, съзерцавайки вълшебния остров, Райхел, който нямаше друго освен любовта си към френското и французите, е бил измъкнат от леговището си на Емпас Руе и е бил натикан в гнусен концентрационен лагер.
	[* Остров на мъртвите (нем.). — Б.р.]
	[** Лимитрофен (лат. — грц. limitrophus) — граничен, съседен; в случая — сроден, родствен. — Б.р.]
	Един ден се появи Теодор — доктор Теодор Стефанидис*. Той знаеше всичко за растенията, цветята, дърветата, скалите, минералите, нисшите форми на живот, микробите, болестите, звездите, планетите, кометите и тъй нататък. Теодор е най-ученият човек, когото някога съм срещал; и е светец до мозъка на костите. Освен това е превел редица гръцки стихотворения на английски. Благодарение на него аз за пръв път чух за Сеферис*2, псевдоним на Георгиос Сефериадис. А после, със смесица от любов, възхищение и прикрит хумор, той ми спомена името Кацимбалис*3, което по някаква неведома причина веднага ми направи впечатление. През онази вечер Теодор ни заля със сякаш изхалюцинираните картини от живота си в окопите на Балканския фронт с Кацимбалис по време на Световната война*4. На следващия ден двамата с Даръл написахме едно възторжено писмо до Кацимбалис, който бил в Атина, изразявайки надеждата, че всички ние бихме могли да се срещнем там възможно най-скоро. Кацимбалис… приехме името му свойски, като че го бяхме познавали през целия си живот. Скоро след това Теодор си замина и се появи графиня Х с Ники и семейство млади акробати. Дойдоха най-неочаквано с малка лодка, натоварена с прекрасни хранителни продукти и бутилки отлежало вино от избите на графинята. С тази трупа от лингвисти, жонгльори, акробати и водни нимфи нещата тръгнаха дяволски добре още от самото начало. Ники имаше очи със зеления цвят на нилски води, а в косите му сякаш бяха вплетени змии. Помежду първата и втората визита на невероятната трупа, която всеки път идваше по море, с лодка, пълна с хубави неща, със семейство Даръл си направихме лагер, където да можем да се изпънем на песъчливия плаж. Тук времето изцяло бе спряло. Сутрин ни будеше откачен пастир, който упорито се опитваше да преведе овцете си през проснатите ни тела. И тогава в миг на една скала точно зад нас изскачаше побъркана вещица и го прогонваше с проклятия. Бяхме изненадвани всяка сутрин; будехме се с охкания и ругатни, последвани от лудешки смях. После бързешком цопвахме във водата, откъдето гледахме как козите се катерят по стръмните скални склонове — сцената поразително напомняше родезийските скални рисунки, копия от които може да се видят в Музея на човека в Париж. Понякога, когато бяхме в добро настроение, се втурвахме да се катерим след козите, за да слезем обратно, покрити с рани и ожулвания. Измина цяла седмица, откакто не бяхме зървали друго човешко същество освен кмета на едно планинско селце, отдалечено на няколко километра, който дойде да ни поогледа. Появи се един ден, докато си дремех сам в сянката на грамадна скала. Аз знаех около десет думи на гръцки, а той едва три на английски. Разговорът, който проведохме, беше забележителен, като се имат предвид езиковите ни ограничения. Виждайки, че той не бе съвсем с всичкия си, се почувствах свободен да правя каквото ми хрумне и тъй като семейство Даръл ги нямаше да ме предупредят да се въздържам от всякакви маймунджилъци, аз започнах да пея някаква смахната песен, измислена от самия мен, и да танцувам, имитирайки разни филмови звезди, китайски мандарин, мустанг, скачач във вода и тям подобни. Човекът като че ли доста се забавляваше, а поради някаква причина бе особено заинтригуван от китайското ми изпълнение. Започнах да му говоря на китайски, без да знам дори дума на този език, при което за мое учудване той ми отвърна на китайски, на неговия собствен китайски, който беше точно толкова добър, колкото и моят. На следващия ден доведе със себе си преводач само за да ми съобщи опашатата лъжа, че преди няколко години една китайска джонка била заседнала на същия този плаж и близо четиристотин китайци се разположили на брега, докато лодката им бъде поправена. Рече, че много харесвал китайците, че те били хубави хора, че езикът им бил много мелодичен, много интелигентен. Попитах го дали няма предвид разбираем, ама не, имал предвид точно интелигентен. Гръцкият език също бил интелигентен. И немският. Тогава аз му казах, че съм ходил в Китай, което си беше поредната лъжа, и след като му описах тази страна, се пренесох в Африка и му заразказвах за пигмеите, сред които също съм бил живял известно време. А той ми отвърна, че тук, в съседното село, имало неколцина пигмеи. И така продължихме от лъжа на лъжа още няколко часа, през които пихме вино и ядохме маслини. После някой от нас измъкна една флейта и започнахме да танцуваме — истински танц на свети Вит*5, който продължи безкрайно дълго и завърши в морето, където се щипахме като раци и пищяхме, и мучахме на всички възможни езици по земята.
	[* Теодор Стефанидис (1896–1983) — гръцки поет, лекар и естествоизпитател, приятел и наставник на Джералд Даръл, брат на Лорънс Даръл. — Б.р.]
	[*2 Георгиос Сеферис (1900–1971) — гръцки поет, преводач, дипломат. Продължител на традицията на гръцката народна песен. Смятан за един от най-значимите гръцки поети на XX в. Носител на Нобелова награда (1963). — Б.р.]
	[*3 Георгиос Кацимбалис (1899–1978) — гръцки интелектуалец, литератор, издател. — Б.р.]
	[*4 Милър има предвид Първата световна война, тъй като, когато е писал книгата, Втората световна още не е била избухнала. — Б.пр.]
	[*5 Свети Вит — християнски светец, римски мъченик от времето на ранното християнство. Убит е през 303 г. в Рим. По неизвестни причини през XVI в. в Германия се разпространило поверие, че болен човек може да оздравее, ако танцува пред статуята на светеца в деня на неговия църковен празник. За някои тези танци се превърнали в мания, която започнали да бъркат с нервното заболяване хорея. Впоследствие болестта била наричана и „танцът на свети Вит“. — Б.р.]


	Рано една сутрин си събрахме багажа и тръгнахме обратно към Калами. Беше необикновено зноен ден, а ни предстоеше двучасово катерене, преди да стигнем до планинското селце, където Спиро щеше да ни чака с колата. Първо трябваше да прекосим една пясъчна ивица в галоп, защото дори и през сандалите пясъкът изгаряше ходилата. После дойде ред на дълъг преход по коритото на пресъхнала река, който заради огромните камъни си беше изпитание даже и за най-здравите глезени. Най-накрая се добрахме до пътеката, извиваща се по планинския склон, по-скоро дере, отколкото пътека, която затрудни даже и планинските понита, на които бяхме натоварили вещите си. Докато се изкачвахме, отгоре се разнесе странна мелодия. Подобно на гъстата мъгла, издигаща се от морето, тя ни обгърна в носталгичните си гънки и после също тъй внезапно заглъхна. Подир стотина метра се натъкнахме на поляна, насред която имаше огромен казан, пълен с отровна течност — инсектицид за маслиновите дървета, който млади жени разбъркваха, пеейки. Това беше песен за смъртта, която удивително подхождаше на обвития в мъгли пейзаж. Тук и там, където парообразните облаци се бяха разсеяли, за да разкрият групичка дървета или голи назъбени камънаци, ехото на тревожната мелодия гърмеше като духов оркестър. От време на време голям синеещ се къс от морето изплуваше от мъглата — не на равнището на сушата, а някъде по средата между земята и небесата, като след тайфун. Къщите също, когато масивните им силуети разпръскваха миража, изглеждаха сякаш увиснали във въздуха. Цялата атмосфера бе изпълнена със страховито библейско величие, допълвано от подрънкващите звънчета на понитата, ехото на отровната песен, едва доловимото боботене на морските вълни далеч долу и неразбираемия шепот на планината, който най-вероятно не бе нищо друго освен камбанен звън от храмовете в знойната мараня на йонийското утро. Приседнахме да отдъхнем на ръба на пропастта, твърде запленени от гледката, за да можем да продължим нататък през прохода, водещ към ясния слънчев свят на трудовото ежедневие в планинското селце отвъд. В това оперно царство, където „Даодъдзин“* и древните веди** драматично се сливаха в полифоничен дисонанс, вкусът на леката гръцка цигара още повече наподобяваше вкуса на слама. Тук дори самото небце се настройваше метафизично — това беше драма на въздушните сфери, на висините, на извечния конфликт между душата и духа.
	[* „Даодъдзин“ — трактат, който според традицията е написан от древнокитайския философ Лаодзъ, живял през VI в. пр.н.е., основоположник на даоизма. Означава буквално „Книгата за Пътя и неговата сила“ и е базисно произведение за философския, както и за религиозния даоизъм. — Б.р.]
	[** Веди (санскр. — букв. знание, свещено учение) — съвкупността от най-древните текстове на индийската литература, свещените книги на индуизма. — Б.р.]
	Следваше проходът, който завинаги ще остане в паметта ми като кръстопът на безсмислени касапници. Сигурно тук едно подир друго са се извършвали най-страховитите, породени от жажда за мъст кланета в безкрайната кървава история на човечеството. Този проход е капан, изобретен от самата Природа, за да погуби човека. Гърция е пълна с подобни смъртоносни капани. Той е като мощен космически камертон, по който се настройва опияненият слаб свят, където героични и митологични образи от бляскавото минало непрекъснато заплашват да вземат връх над съзнанието. Древният грък е бил убиец: живял е в груба реалност, която терзаела духа и го довеждала до изстъпление. Воювал с всекиго, дори със самия себе си. Тази огнена анархия е породила просветляващата, целебна метафизична философия, която и до днес очарова света. Вървях през прохода, криволичейки на зигзаг с формата на свастика, за да се измъкна и да се добера до високото плато, и ми се струваше, че газя из призрачни морета от кръв; земята тук не бе с цвят на изгоряло и сгърчена, както обикновено в Гърция, а бледа и сякаш изкълчена, като осакатените ръце и нозе на убитите, изоставени под безжалостното слънце да изгният и да напоят с кръвта си корените на дивите маслинови дървета, вкопчили се в стръмните склонове с хищни нокти. В този планински проход сигурно е имало и мигове на просветление, в които хора от различни раси са стояли, стиснали си ръцете, взиращи се един в друг със съчувствие и разбиране. Сигурно и питагорейците са идвали тук, в това място на кървава сеч, осеяно с праха на убитите, за да размишляват сред покой и усамотение, получавайки нова яснота, ново откровение. Цяла Гърция е увенчана с подобни парадоксални места; навярно това обяснява факта, че Гърция е добила свобода като държава, нация, народ, за да продължи да бъде сияен кръстопът на променящото се човечество.
	В Калами дните се нижеха плавно като песен. От време на време написвах по някое писмо или се опитвах да рисувам акварел. В къщата имаше богата библиотека, но аз нямах никакво желание да поглеждам книга. Даръл ме караше да прочета сонетите на Шекспир и след като ме бе тормозил близо седмица, аз прочетох един, може би най-загадъчният, който Шекспир е сътворил (мисля, че беше „Фениксът и Гълъбът“*). Скоро след това по пощата получих „Тайната доктрина“** и се захванах с нея на мига. Препрочетох и „Дневникът на Нижински“. Знам, че ще се връщам към него отново и отново. Има само още няколко книги, които бих препрочитал — сред тях са „Мистерии“ и „Вечният съпруг“***. Може би трябва да добавя и „Алиса в Страната на чудесата“. Във всеки случай ми беше много по-добре да си прекарвам вечерите в разговори и пеене или, застанал на скалите, надвесени над морето, да съзерцавам звездите с телескоп.
	[* Става дума за поемата на Шекспир „The Phoenix and the Turtle“, неточно превеждана и като „Фениксът и Костенурката“. — Б.р.]
	[** Един от основните трудове на Елена Блаватска. — Б.р.]
	[*** Става дума за „Мистерии“ на Хамсун и „Вечният съпруг“ на Достоевски. — Б.р.]
	Когато се появи отново на сцената, графинята ни убеди да й гостуваме в имението, което се намираше в друга част на острова. Прекарахме три прекрасни дни заедно и тогава посред нощ започна мобилизацията на гръцката армия. Война още не бе обявена, но спешното завръщане на краля в Атина бе изтълкувано от всички като зловещ знак. Всеки, който разполагаше със средства, беше решен да последва примера на краля. Град Корфу бе обхванат от истинска паника. Даръл искаше да се запише в гръцката армия и да отиде на албанската граница; Спиро, който бе прехвърлил възрастта за мобилизация, също желаеше да облече войнишка униформа. Така, в истерични действия, изминаха няколко дни и после, като че някой импресарио го бе уредил, всички се озовахме на пристанището в очакване да потеглим за Атина. Корабчето трябваше да пристигне в девет сутринта, но успяхме да стъпим на борда едва в четири на следващото утро. Междувременно кеят беше затрупан с неописуеми камари багаж, върху които неспокойните собственици бяха насядали или налягали, преструвайки се на равнодушни, ала вътрешно се тресяха от страх. Най-позорната сцена се разигра, когато накрая дойдоха лодките, за да отведат пътниците на корабчето. Както обикновено, богатите настояваха те да са първи. Тъй като имах билет за първа класа, и аз се озовах сред тях. Бях дълбоко отвратен и се чудех дали да не се откажа изобщо и да не се върна тихомълком в къщата на Даръл и да оставя събитията да следват своя ход. Ала тогава настъпи някакъв чудодеен обрат и открих, че ние нямаше да сме първите, качили се на борда, а последните. Всичките скъпоценни вещи бяха свалени от лодките и захвърлени обратно на кея. Браво! Сърцето ми подскочи. Графинята, която имаше най-много багаж, щеше да бъде последна. По-късно за моя изненада разбрах, че тъкмо тя беше наредила нещата по този начин. Бе я подразнила бъркотията, а не класовите привилегии. Явно въобще не се страхуваше от италианците — онова, което я тревожеше, беше безпорядъкът и срамната блъсканица. Бе четири сутринта, както споменах, и ярката луна блестеше над бушуващото, разгневено море, когато се отделихме от кея, натоварени в малките лодки. Никога не бях предполагал, че ще напусна Корфу при подобни обстоятелства. Бях леко ядосан на себе си, задето се съгласих да отида в Атина. Повече бях загрижен за прекъсването на блажената си ваканция, отколкото за опасностите на наближаващата война. Все още беше лято и не се бях наситил на слънцето и на морето. Сетих се за селянките и дрипавите дечица, които много скоро щяха да останат без храна, и за изражението на лицата им, докато ни махаха за сбогом. Беше си чисто малодушие да се измъкнеш, оставяйки слабите и невинните на произвола на съдбата. Пак тези пари. Който ги има, бяга; който ги няма, го убиват. Улових се, че се моля италианците да ни пресрещнат, та да не можем да се отървем безнаказано по такъв безсрамен начин.


	Когато се събудих и излязох на палубата, корабчето се плъзгаше през един тесен пролив; от двете ни страни имаше ниски голи хълмове и заоблени, осеяни с теменужки могилки с толкова съкровено човешки пропорции, че чак да се разплачеш от радост. Слънцето беше почти в зенита си и блясъкът му бе замайващо ослепителен. Намирах се точно в този мъничък гръцки свят, който бях описал в книгата си няколко месеца преди да напусна Париж. Сякаш се бях събудил, за да разбера, че живея в сън. Имаше нещо необикновено в лъчезарната близост на тези обагрени в лилаво брегове. Плъзгахме се по повърхността като в картина на Русо Митничаря*. Атмосферата бе повече от гръцка — тя бе самата поезия и не принадлежеше на никое време, нито пък място, познато на човека. Корабчето беше единствената ни връзка с реалността. То бе пълно догоре с изгубени души, отчаяно вкопчили се в малкото си земни притежания. Жени в дрипи, с разголени гърди, напразно се опитваха да накърмят ревящите си отрочета; те бяха насядали по палубата в някаква каша от повръщано и кръв, а сънят, през който се носеха, хич и не погалваше клепачите им. Ако тогава ни бяха торпилирали, така и щяхме да се преселим — в повръщано, в кръв и безпорядък — в мрачното подземно царство. В този момент аз ликувах, защото бях свободен от каквото и да било имущество, свободен от всякакви връзки, свободен от страха, завистта, злобата. Бих могъл тихичко да се пренеса от един сън в друг, не притежавайки нищо, не желаейки нищо, не съжалявайки за нищо. Никога не съм бил по-убеден, че животът и смъртта са едно и никое от тях не може да донесе наслада или пък да бъде прието, ако другото липсва.
	[* Става дума за френския художник постимпресионист Анри Русо. — Б.пр.]
	В Патра решихме да слезем на брега и да вземем влака за Атина. Хотел „Сесил“, където отседнахме, е най-добрият, на който някога съм попадал, а аз съм бил в доста хотели. Стая, която в Америка би струвала не по-малко от пет долара на ден, тук е двайсет и три цента. Надявам се всеки, който минава през Гърция, да се отбие в хотел „Сесил“ и да се убеди сам. Това си е събитие, което се помни цял живот… Закусихме към обяд на терасата на солариума с изглед към морето. Между Даръл и жена му избухна ужасна кавга. Почувствах, че не съм в състояние да помогна, можех единствено да изпитвам жал към тях с цялото си сърце. Беше си лична разправия, в която войната бе само претекст. Мисълта за война кара хората да обезумеят, да оглупеят, дори когато са умни и далновидни като Даръл и Нанси. Войната има и друга лоша страна — поражда у младите чувство за вина и ги изпълва с угризения на съвестта. В Корфу бях станал свидетел на щуротиите на един съвършено здрав психически млад англичанин, на около двайсет години, който възнамеряваше да се посвети на изучаването на Гърция. Търчеше насам-натам като обезглавен петел, молейки се някой да го прати на фронта, където да бъде разкъсан на парчета. Сега Даръл говореше по същия начин, с единствената разлика, че не се беше побъркал дотолкова, та да иска да умре, отивайки с гръцката армия на албанската граница — защото мислеше повече за гърците, отколкото за сънародниците си. Стараех се да не се намесвам, понеже, ако се бях опитал да го разубедя, само щях да насърча самоубийствените му пориви. Не желаех да го видя убит; струваше ми се, че войната може да бъде доведена до безплодния си край и без жертването на човек, който би могъл да даде много на света. Той знаеше моето мнение за войната и смятам, че дълбоко в душата си бе съгласен с мен, ала тъй като беше млад, годен за военна служба и — пряко волята си — англичанин, бе изпаднал в недоумение. Мястото въобще не беше подходящо за обсъждане на подобна тема. Атмосферата бе наситена със спомени за Байрон. Когато Месолонги е толкова близо, е почти невъзможно да се разсъждава трезво за война. Британският консул в Патра се оказа далеч по-здравомислещ. След един кратък разговор с него отново изпитах уважение към Британската империя. Също така си напомних, че войната все още не беше обявена. Неведнъж бе на ръба да се разрази — може би въпреки всичко щеше да ни се размине.
	Хапнахме си добре на площада и в късния следобед се качихме на мотрисата за Атина. Докато разговарях с други пътници, един грък, пристигнал от Америка, ме поздрави свойски като американски брат и се впусна в безконечен, дразнещо тъп монолог за великолепието на Чикаго, където подозирам, че бе живял не повече от месец. Смисълът на излиянието му се свеждаше до това, че бил нетърпелив да се върне обратно у дома, имайки предвид Америка; смяташе сънародниците си за необразовани, мръсни, изостанали, некадърни и прочее, и прочее. Даръл се намеси веднъж, за да се поинтересува на какъв език говори тоя тип — досега не бе чувал подобен американски английски от грък. Онези, с които беседвах, поискаха да узнаят защо бе толкова развълнуван чудатият им сънародник. Бяхме общували на френски, преди този яху* да се появи. И на френски им казах, че е невежа. Тогава гъркът ме попита на какъв език говоря и когато му отвърнах „на френски“, заяви: „Не ги разбирам тия езици; американският ми стига… Аз съм от Чикаго“. Макар съвсем ясно да му бях показал, че историите му не ме интересуват, настояваше да ми разкаже всичко за себе си. Бил се запътил към едно планинско селце, в което живеела майка му; искал да се сбогува с нея, преди да замине. „Представи си колко необразовани са тези хора — добави той, — донесох чак от Чикаго една вана за майка ми, монтирах я със собствените си ръце. Мислиш, че го оцениха ли? Подиграха ми се, рекоха ми, че съм бил луд. Те не желаят да са чисти. А в Чикаго…“ Извиних се на спътниците си, задето се бе наложило да изслушат този идиот, обясних им, че така въздейства Америка на осиновените си деца. При което те се разсмяха от сърце, включително и простият грък, който не бе разбрал и дума, тъй като бях направил коментара си на френски. А за капак тъпакът ме попита къде съм учил английски. След като му обясних, че съм роден в Америка, отвърна, че досега не бил чувал някой да говори като мен; каза го по такъв начин, та да изтъкне, че единственият правилен английски е неговата касапска разновидност**.
	[* Препратка към романа на Джонатан Суифт „Пътешествията на Гъливер“, където яху са деградирали хора, неспособни да разсъждават и да живеят в мир, жители на страната на хоинъмите. — Б.р.]
	[** Алюзия за известните чикагски кланици. — Б.р.]
	Когато пристигнахме, бе достатъчно студено, за да си облека палтото. Атина има доста своенравен климат, като този на Ню Йорк. И немалко прахоляк също, ако тръгнеш към предградията. Понякога дори и в сърцето на града, където може да се видят най-разкошните, ултрамодерни жилищни сгради, улиците представляват прашни друмища. Може да стигнеш до покрайнините пеша за половин час. В действителност Атина е огромен град с почти един милион жители; нараснал е сто пъти от времето на Байрон. Цветовата му гама е синьо и бяло, както навсякъде в Гърция. Даже и вестниците се печатат със синьо мастило, ярко небесносиньо, което им придава невинен и юношески вид. Атиняните направо поглъщат пресата; те изпитват непрестанен глад за новини. От балкона на стаята ми в Гранд Хотел се откриваше гледка към Площада на Конституцията, който вечер почернява от народ, хиляди хора, насядали около малки масички, отрупани с питиета и лед, а сервитьорите сноват с таблите си до кафенетата, обградили площада.
	Една вечер тук срещнах Кацимбалис, който се връщаше в Амарусион. На това му се вика среща. От всичките ми неочаквани срещи в живота само две биха могли да се сравнят с тази — запознанствата с Блез Сандрар и с Лорънс Даръл. Нямах много за казване онази вечер; слушах като омагьосан, запленен от всяка дума, която той изричаше. Стана ми ясно, че е създаден за монолози, също като Сандрар и Морикан астролога. Харесвам монолога дори повече от дуета, когато е добър. Все едно гледаш как някой пише книга само и единствено за теб: пише я, чете я на глас, изиграва я, преработва я, вкусва я, радва й се, наслаждава се на твоята радост, а после я къса и я хвърля на вятъра. Това е едно величествено представление, защото, докато произнася своя монолог, за него ти си бог — освен ако не се окаже, че си безчувствен и нетърпелив простак. Но в такъв случай монологът, за който говоря, изобщо не се осъществява.
	За мен при тази първа среща той представляваше любопитна смесица от най-различни черти: биче телосложение, устременост на лешояд, ловкост на леопард, нежност на агне и свенливост на гургулица. Необикновено голямата му глава ме смая и по някаква причина реших, че е типично атинянска. Ръцете му бяха твърде малки за такова тяло и прекалено изящни. Той бе енергичен, силен мъж, способен на жестоки постъпки и груби думи, ала при все това излъчваше една мека и женствена топлота. Трагичността бе същностен елемент на душевността му и изкусната мимикрия само я подсилваше. Беше невероятно отзивчив и същевременно безмилостен грубиян. Струваше ти се, че през цялото време говори единствено за себе си, но не самовлюбено. Говореше за себе си, защото бе най-интересната личност, която познаваше. Това му качество ми допадна много — у мен също има нещо от него.
	Видяхме се няколко дни по-късно, за да вечеряме — той, жена му Аспазия и семейство Даръл. После щяхме да се срещнем с негови приятели. Откакто се бяхме запознали, Кацимбалис направо кипеше. Винаги беше такъв, дори и в лоши дни, когато се оплакваше от главоболие или световъртеж, или от още сто и една болести, които го мъчеха. Рече, че ще ни води в таверна в Пирея, понеже искал да се насладим на гръцка кухня по гръцки. Това било едно от любимите му свърталища в добрите стари времена. „Направих грешка, че се ожених — каза той, а жена му слушаше и се усмихваше снизходително. — Не съм бил създаден аз за брак, съсипва ме. Не мога да спя, не мога да пуша, не мога повече да пия… свършен съм.“ Винаги говореше за себе си като за някой, на когото му е изпята песента: този едва забележим мотив вмъкваше в монолога, щом искаше да покаже тъгата си по нещо. Даже случилото се едва вчера попадаше в същото това пораждащо носталгия минало свършено. Понякога, говорейки по този начин, ми заприличваше на гигантска костенурка, изпълзяла от черупката си, същество, което отчаяно се мъчи да се върне в умалялата защитна обвивка. В тази борба неизменно правеше така, че да изглежда комично и нелепо — правеше го съзнателно. Умееше да се надсмива над себе си — смееше се с трагическия смях на клоуна. Ние всички се смеехме, жена му също. Без значение колко тъжна, ужасна или трогателна бе историята му, той ни караше да се смеем безспирно. Съзираше смешното във всичко, което е истинското доказателство за усета към трагичното.
	Храната… към храната изпитваше същинска страст. Беше се наслаждавал на хубавата храна още от детството си и мисля, че ще бъде така, докато умре. Баща му бил голям чревоугодник и Кацимбалис, макар да му липсваше част от бащината сетивна изтънченост и съвършенство, следваше семейната традиция. Помежду огромните хищнически хапки се удряше в гърдите, подобно на горила, преди да преглътне, изливайки бъчва рецина в гърлото си. Доста рецина бил изпил навремето: казваше, че тя била полезна за човека, полезна за бъбреците, за черния дроб, за белите дробове, за червата и за мозъка, полезна за всичко. Всичко, дето поглъщаше, беше полезно, било то отрова или амброзия. Той не вярваше нито във въздържанието, нито в здравия разум, нито в каквото и да било друго, което налагаше забрани. Вярваше, че ако е гарга, трябва да е рошава, пък после ще си плаща. Имаше куп неща, които вече не можеше да прави — войната го бе поощетила. Ала въпреки негодната ръка, изместеното коляно, недовиждащото око, разстроения черен дроб, ревматичните болки, артрита, мигрената, световъртежа и един бог знае какво още, това, което му бе останало след бедствието, беше живо и цветущо, подобно на димяща купчина тор. С приказките си можеше да съживи и мъртвец. То бе сякаш процес на поглъщане: когато говореше за някое място, той го сдъвкваше като коза — килим. Ако описваше човек, го изяждаше жив от главата до петите. Ако ставаше дума за събитие, оглозгваше всеки детайл, както пълчища бели мравки, нападнали гора, оглозгват дърветата до едно. Докато разказваше, бе навсякъде едновременно. Настъпваше и отгоре, и отдолу, фронтално, в гръб и по фланговете. Ако не успееше да изгризе нещо от първия път поради липса на уместна фраза или образ, го оставяше и продължаваше нататък, само за да се завърне по-късно и да го погълне къс по къс. Или, подобно на жонгльор, ще го подхвърли във въздуха и точно когато вече си мислиш, че го е забравил, че то ще падне и ще се счупи, той ловко ще протегне ръка зад гърба си и ще го улови в длан, без дори да се обърне. Това не бяха просто приказки, а език — езикът на храната и на звяра. И винаги говореше на фона на пейзаж, сякаш бе главният герой на един изгубен свят. Атическият пейзаж бе най-подходящ за целта му: съдържа всичко необходимо за драматичен монолог. Достатъчно е да зърнеш развалините на древните театри по склоновете, за да осъзнаеш значимостта на такъв мизансцен. Даже когато речта му го отвеждаше в Париж например, на място като Монмартр, той му придаваше пикантния вкус и аромата на своите атически подправки — мащерка, салвия, варовик, асфодел, мед, червена глина, сини покриви, акантови орнаменти, теменужена светлина, парещи скали, сухи ветрове, прахоляк, рецина, артрит и електрическо пращене, като че над ниските хълмове се пръсва фойерверк — пъргава змия с пречупен гръбнак. Бе странно противоречив дори когато говореше. Със змиевидния си език, поразяващ като мълния, с нервно мърдащите пръсти, сякаш пробягващи по клавишите на въображаем клавесин, с тежките груби жестове, които, чудно как, никога нищо не смазваха, а само вдигаха врява, с гръмовното боботене на морски прибой и тътена, и съскането, и бъркотията — но бе достатъчно внезапно да го погледнеш отблизо, и оставаш с впечатлението, че е неподвижен и че единствено кръглото му като на сокол око бди, че е една хипнотизирана птица, по-скоро сама хипнотизирала се, чиито нокти са се впили в китката на невидим гигант, гигант като Земята. Цялата тази суматоха и шум, целият този калейдоскоп от фокуси бе просто една илюзия, която използваше, за да прикрие факта, че самият той бе затворник — така го видях аз, изучавайки го, ако за миг успеех да разваля магията и да го наблюдавам внимателно. Но за да развалиш магията, се нуждаеш от сила и магия, почти равни на неговите; това обаче те кара да се чувстваш глупав и слаб, тъй както човек винаги се чувства, когато съумее да унищожи мощта на илюзията. Магията не бива да се унищожава — най-многото, което можем да сторим, е да се откъснем от нея, да ампутираме тайнствените антени, свързващи ни със силите, които не сме в състояние да разберем. Неведнъж, докато Кацимбалис говореше с някого, аз долавях по изражението на лицето на слушателя, че между тях се е установила връзка като по невидим проводник и по него се предава нещо, дето лежи отвъд пределите на езика, отвъд пределите на личността, нещо магическо, което разпознаваме в съня и от което лицето на спящия се отпуска и сякаш разцъфва, такова явление рядко можем да наблюдаваме в будния живот. Често, размишлявайки над тази негова способност, аз се сещах как постоянно споменаваше несравнимия мед, който пчелите събират по възвишенията на любимата му Химетос*. Отново и отново той се опитваше да обясни защо медът от Химетос е уникален. Никой не би могъл да даде задоволително обяснение. Няма как да обясниш онова, което е уникално. Можеш само да го опишеш, да се преклониш пред него и да го боготвориш. Тъкмо това правя аз, разказвайки за начина, по който говореше Кацимбалис.
	[* Планина в околностите на Атина. — Б.р.]
	Едва по-късно, след като се бях завърнал в Корфу и се бях наситил на уединението, успях да дооценя монолозите на Кацимбалис. Лежейки гол под слънцето на ръба на една скала край морето, често затварях очи и се опитвах да възкреся маниера му на говорене. И точно тогава открих, че речта му пораждаше отзвук, че минаваше доста време, преди ехото да стигне до ушите на слушателя. Започнах да я сравнявам с френската реч, която толкова дълго ме бе обграждала. Тя наподобяваше игра на светлината по алабастрова ваза, нещо отразено, подвижно, танцуващо, флуидно, мимолетно, докато езикът на Кацимбалис беше матов, мъгляв, натежал от отзвуци, чийто смисъл може да бъде разбран по-късно, когато ехото оповести сблъсъка с мисли, хора и предмети, намиращи се в далечни краища на света. Французинът огражда речта си със стени, също както градината си — той поставя ограничения във всичко, за да се чувства у дома си. Дълбоко в себе си няма доверие на ближния; скептичен е, защото не вярва във вродената доброта на човешките същества. Станал е реалист, понеже така е по-безопасно и практично. Докато гъркът е авантюрист: той е безразсъден и приспособим, бързо завързва приятелство. Стените, които може да се видят в Гърция, ако не са издигнати от турци или венецианци, датират от времето на циклопите. От собствен опит знам, че няма по-прям, отзивчив, непринуден и лесен за общуване човек от гърка. Става ти приятел веднага: изпитва симпатия към теб. Сприятеляването с французин е дълъг и мъчен процес — може да ти отнеме цял живот. Той е добър в познанствата с минимален риск и никакви последствия. В самата дума ami няма почти нищо от онзи привкус, който се усеща в английското friend. C’est mon ami не може да се преведе като „Това е моят приятел“. Не съществува аналог на тази фраза във френския. Това е една празнина, която така и не е била запълнена, също както при думата „дом“. Такива неща влияят на разговора. Можеш, естествено, да общуваш, но е трудно да разговаряш сърдечно, задушевно. Франция, както често се казва, е една градина и ако я обичаш като мен, може да бъде много красива градина. Тя ме изцери и умиротвори духа ми; възстанових се от сътресенията и раните, които бях получил в собствената си страна. Ала идва ден, в който ти си отново здрав и силен и тази атмосфера престава да бъде подхранваща. Жадуваш да се измъкнеш и да изпробваш силите си. Тогава френският дух изглежда неблаготворен. Желаеш да си създадеш приятели, да си създадеш врагове, да надзърнеш отвъд стените и обработените късчета земя. Копнееш да спреш да мислиш с категориите застраховка живот, осигуровки за болест, пенсия за старост и прочее.
	След вкусната вечеря в таверната в Пирея, леко замаяни от рецината, се върнахме обратно на големия площад в Атина. Беше около полунощ, а площадът все още гъмжеше от хора. Кацимбалис веднага надуши мястото, където приятелите му седяха. Бяхме представени на най-близките му другари — Георгиос Сефериадис и капитан Антониу от товарния кораб „Акропол“. Скоро те започнаха да ме засипват с въпроси за Америка и американските писатели. Подобно на мнозинството образовани европейци, знаеха повече за американската литература, отколкото аз някога щях да науча. Антониу бе ходил няколко пъти в Америка и се бе разхождал по улиците на Ню Йорк, Бостън, Ню Орлианс, Сан Франциско и други пристанища. Представих си го как крачи озадачен из огромните ни градове и това ме накара да подхвърля името на Шъруд Андерсън — винаги съм смятал, че той е единственият съвременен американски писател, който кръстосва улиците на нашите американски градове като истински поет. Тъй като почти не бяха чували за него и разговорът ни клонеше към по-познати води, а именно Едгар Алан По, за когото се бях уморил да слушам, ненадейно бях обладан от идеята да лансирам Шъруд Андерсън. За разнообразие аз самият подхванах монолог за писателите, които бродят по улиците на Америка и биват оценени чак когато са стъпили с единия крак в гроба. Толкова се ентусиазирах, че дори се отъждествих с Шъруд Андерсън. Той сигурно щеше да остане поразен, ако узнаеше за подвизите, които му приписвах. Винаги съм имал особена слабост към автора на „Много сватби“. В най-тежките ми дни в Америка тъкмо той ми бе дал опора и утеха посредством произведенията си. Едва неотдавна го срещнах за пръв път и не открих никакво разминаване между човека и писателя. Видях в него родения разказвач, онзи, който би могъл да накара и едно яйце да ликува*.
	[* Алюзия за сборника с разкази „Триумфът на яйцето“ на Шъруд Андерсън. — Б.р.]
	И така, продължих да говоря за Шъруд Андерсън като картечница. Обръщах се главно към капитан Антониу. Спомням си погледа, който ми отправи, когато свърших, сякаш казваше: „Продадено. Вземам всичко. Опаковай го“. Много пъти оттогава съм се наслаждавал на удоволствието да препрочитам Шъруд Андерсън през очите на Антониу. Той непрестанно плава от един остров към друг, пишейки стихове, докато нощем обикаля из непознати градове. Няколко месеца по-късно една вечер се видяхме за броени минути в чудатото пристанище Ираклион на остров Крит. Още си мислеше за Шъруд Андерсън, въпреки че приказваше за товари, прогнози за времето, запаси от прясна вода. Можех да си го представя как, веднъж озовал се в открито море, се качва в каютата си, взема малка книжка от лавицата и се потапя в тайнствената нощ на безименен град в Охайо*. Завиждах му за нощите на кораба, завиждах му за покоя и уединението в морето. Завиждах му за островите, на които се отбиваше, и за самотните разходки из смълчани селца с нищо незначещи за нас имена. Да стана лоцман, бе първото ми ясно изразено желание. Представях си как стоя сам на командния мостик, направлявайки кораба по опасния му курс. Да предусещаш капризите на времето, да бъдеш в тях, да се сражаваш с природните стихии — това бе мечтата ми. Лицето на Антониу неизменно носеше отпечатъка на подобни сражения. Същият отпечатък присъства и в съчиненията на Шъруд Андерсън. Харесвам хората, на които стихиите са им в кръвта…
	[* Препратка към сборника с разкази „Уайнсбърг, Охайо“ на Шъруд Андерсън. — Б.р.]
	Разделихме се в ранните утринни часове. Върнах се в хотела, отворих прозореца и постоях така, гледайки към опустелия площад. Вече имах още двама верни гръцки приятели и това ме караше да се чувствам щастлив. Замислих се за всичките приятели, които бях спечелил за краткото си пребиваване тук. Сетих се за Спиро шофьора, за Караменайос полицая. И за Макс бежанеца, който си живееше царски в хотел „Крал Джордж“; той явно не мислеше за нищо друго, освен как да направи приятелите си щастливи с драхмите, които не можеше да изнесе от страната. Нямаше как да забравя и собственика на хотела, който, за разлика от френските хотелиери, от време на време ме питаше дали не се нуждая от пари. Кажех ли му, че тръгвам на малко пътешествие, все ми напомняше: „И да ми телеграфирате, щом ви потрябват пари“. Със Спиро беше същото. Когато си вземахме довиждане на кея в нощта на всеобщата паника, последните му думи бяха: „Господин Хенри, ако имате път отново към Корфу, искам да дойдете при мен. Не искам никакви пари, господин Хенри, само да дойдете и да живеете при нас колкото си пожелаете“. Където и да отидех в Гърция, чувах все тоя рефрен. Даже и в префектурата, докато чаках да ми оправят документите, полицаят прати да донесат кафе и цигари, за да ми е по-комфортно. Хареса ми и как просят. Изобщо не се срамуват. Спират те открито и те молят за пари или цигари, сякаш имат право на това. Добър знак е, когато хората просят по такъв начин: означава, че умеят и да дават. Французите например не знаят нито как да дадат, нито как да поискат помощ — и в двата случая се чувстват неловко. За тях е добродетел да не безпокоиш другия. Ето я отново стената. Гъркът не се обгражда със стени: взема и дава безрезервно.
	Англичаните в Гърция — тъжна гледка впрочем — явно имат доста лошо мнение за гръцкия характер. На тях им липсва воля, въображение, гъвкавост. Те, изглежда, смятат, че гърците трябва да са им вечно благодарни, задето разполагат с могъща военна флота. Англичанинът в Гърция е смешен и противен: не струва дори колкото мръсотията, насъбрала се между пръстите на краката на гръцки бедняк. Столетия наред гърците са имали най-върлия враг, който един народ би могъл да има — турците. Подир векове на робство са се освободили от ярема и ако не е било вмешателството на Великите сили, сигурно са щели да натирят турците вдън земя и да ги изтребят. Днес двата народа, след обмен на преселници в рамките на няколко поколения, което е твърде необичайно, са станали приятели. Те се тачат взаимно. И все пак англичаните, които отдавна щяха да са изчезнали от лицето на земята, ако бяха подложени на подобно третиране, си мислят, че могат да гледат гърците отвисоко.
	Където и да отидеш в Гърция, атмосферата е наситена с геройства. Говоря за съвременна, не за Древна Гърция. А надниквайки в историята на тази малка страна, ще видиш, че жените са също тъй храбри като мъжете. Даже уважавам гъркините повече от гърците. Гъркинята и гръцкият православен свещеник — те са тези, които са поддържали борбения дух. Никъде по света не ще откриеш повече примери за упорство, смелост, безстрашие, дързост. Нищо чудно, че Даръл искаше да се сражава рамо до рамо с гърците. Та кой не би предпочел да се бие редом с Бубулина*, да речем, вместо с тълпа хилави мекушави новобранци от Оксфорд или Кеймбридж?
	[* Ласкарина Бубулина (1771–1825) — национална героиня, командир на флота във войната за независимост на Гърция от 1821 г. — Б.пр.]
	В Гърция не се сприятелих с нито един англичанин. Чувствах се неловко пред гърците, ако ме срещнеха в компания на англичани. Хората, с които се сближих там, бяха гърци и аз се гордея с тях, за мен е чест, че ме имат за свой приятел. Надявам се, че малцината англичани, които познавах в Гърция, ще разберат, четейки тези редове, какво мисля за поведението им. И се надявам, че ще ме смятат за враг на такива като тях.
	Предпочитам обаче да говоря за нещо по-интересно — за Кацимбалис например, за посещението в дома му в Амарусион една привечер. Още един великолепен ден, още един празник в моя живот! Бяхме поканени да отидем по-рано, за да можем да наблюдаваме залеза. Стефанидис бе превел няколко гръцки стихотворения — щяхме да ги чуем на английски. Като пристигнахме, Кацимбалис още не беше се наспал. Бе доста засрамен, че сме го заварили да подремва, понеже постоянно се хвалеше от колко малко сън се нуждаел. Когато слезе при нас, изглеждаше леко объркан и пребледнял. Говореше сякаш на себе си, правейки непонятни жестове с ръце, като че се опитваше, а не успяваше да изтръгне звуци от проклетия клавесин. Мърмореше нещо за някаква дума, която си бе спомнил в съня преди малко. Той постоянно тършуваше из мозъка си за подходящи английски думи и фрази, за да обясни поредния забележителен гръцки образ, на който се бе натъкнал в някоя книга. Та, както казах, бяхме го вдигнали от дълбок сън и сега се въртеше наоколо и залиташе, мърмореше и ръкомахаше, сякаш се мъчеше да махне от себе си паяжини, в които се е оплел. Започна да говори, все още неотърсил се от съня. За да започнеш, подхващаш откъдето и да е, и тъй като току-що бе сънувал, заговори, сънувайки. Сънят бе маловажен, забравен на мига, ала споменът за него го наведе обратно на думата, която го тормозеше, която се бе опитвал да улови дни наред, така твърдеше, думата, която сега му се проясняваше, докато той самият се съвземаше, докато се освобождаваше от паяжините. Тази дума, каквато и да бе, водеше към езика, езикът — към меда, а медът е полезен за човека, както и други разни работи, рецината например, най-вече рецината, полезна е за белите дробове, за черния дроб, за всичко, което те боли, особено повечко рецина, нещо, което не би трябвало да правиш, не бива да пиеш твърде много от нея, но пък което той прави въпреки докторските забрани, особено ако рецината е хубава, като онази, дето бяхме пили предната вечер в таверната в Пирея. Младото агънце също беше добро, дали сме забелязали? Облиза си пръстите, избърса устата си с опакото на ръката, подуши във въздуха, сякаш за да вдъхне отново аромата, носещ се откъм пещта. Спря за миг и се огледа, като да търсеше нещо, с което да си навлажни езика, преди стремглаво да се впусне в монолога. Всички мълчахме. Никой не дръзваше да го прекъсне сега, когато набираше скорост. Стиховете лежаха на масата; очаквахме Сефериадис всеки момент, а с него и капитана. Чувствах как той вътрешно бе взел да полудява, как бързо си правеше сметка дали ще има достатъчно време, за да изкара орляка думи от гърдите си и да го пусне на воля, преди приятелите му да са пристигнали. Пърхаше леко като птичка, която се мъчи да се изтръгне от нечии ръце. Продължаваше да мънка и да мърмори само за да поддържа огъня, докато реши накъде да поеме. И тогава, някак си без да усетим как стана това, вече стояхме на откритата веранда, гледаща към ниските хълмчета, на едно от които се издигаше самотна вятърна мелница, а Кацимбалис изпадна в безпорядък — един внушителен спектакъл за кристалния въздух и синьо-лилавите сенки, танцуващи в здрача, за възходящите и низходящите видове монотонност, за особени билки и дървета, за екзотични плодове и пътешествия във вътрешността на страната, за мащерка и за мед, и за мъзгата на арбутуса, която те опиянява, за островитяни и планинци, за обитателите на Пелопонес, за лудата рускиня, дето една нощ се побъркала и захвърлила всичките си дрехи, за това как танцувала гола-голеничка на лунната светлина, а възлюбеният й търчал да дири усмирителна риза. Докато той говореше, аз за пръв път видях със собствените си очи великолепието на атическия пейзаж, наблюдавах с нарастващ възторг как тук и там по голата кафеникава земя, сред аномални и чудати израстъци, мъже и жени — пръснати, самотни фигури, блуждаеха в чистата, стопяваща се светлина; и по някаква причина те ми се струваха истинските гърци, ходещи така, както никой друг народ не ходи, създавайки с ефирната си криволичеща походка отчетливи рисунки на движения, рисунки, каквито бях видял по-рано същия ден върху античните вази в музея. Можеш да ходиш по много различни начини, но най-добрият според мен е гръцкият, защото е безцелен, своеволен, противоречиво човешки. Това ходене по кафявата обгорена трева, между чудатите безформени дървета и гъстата шума, щръкнала като разресана с твърда четка коса на фона на далечните планини, странно се сливаше с монолога на Кацимбалис, който аз слушах, смилах и мълчаливо предавах на азиатските скитници там долу, които бавно се изгубваха в чезнещата светлина… На високата веранда в Амарусион, когато светлината на другите светове започна да пръска великолепието си, аз се докоснах до старата и новата Гърция, до меката им прозирност, и така те останаха в спомените ми. Тогава разбрах, че няма стара и нова, а само една Гърция, свят, заченат и роден за вечността. Мъжът, който говореше, бе загубил човешките си размери и пропорции и се бе превърнал в Колос, чийто силует се олюляваше напред-назад ведно с дълбокия монотонен ритъм на упояващите му думи. Той говореше и говореше, без да бърза, невъзмутим, неизтощим, неукротим, един глас, който бе придобил форма и очертания, и плът, една фигура, надраснала човешката си рамка, силует, чието ехо тътнеше в дълбините на далечните планински чукари.
	Десетина подобни дни в Атина и вече ме теглеше неудържимо към Корфу. Войната бе започнала, но тъй като италианците бяха обявили намерението си да запазят неутралитет, не виждах причина да не се завърна и да използвам максимално оставащите летни дни. Като пристигнах, гърците все още бяха мобилизирани по албанската граница. Трябваше ми разрешение от полицията всеки път, когато влизах или излизах от града. Караменайос все така наблюдаваше брега от малката си тръстикова колиба. Началото на учебната година бе близо и Никола щеше скоро да се върне в селото горе в планината. Започна един прекрасен период на усамотение. Време имах предостатъчно. Спиро прати сина си Лилис да ми преподава уроци по гръцки. После Лилис се върна в града и аз останах сам. За пръв път в живота си бях наистина сам. Преживяване, на което се наслаждавах на воля. Привечер се отбивах в къщата на Никола да побъбрим и да чуя вести за войната. След вечеря наминаваше Караменайос. Използвахме около петдесет думи. Скоро обаче установих, че не се нуждаем от повече. Съществуват хиляда начина да разговаряш и думите не помагат, ако липсва душа. Ние с Караменайос горяхме от желание да общуваме. Все едно дали обсъждахме войната или храната. Понякога откривахме, че някоя дума, която бяхме употребявали дни наред — той на английски, аз на гръцки, — означава нещо съвсем различно от онова, което сме си мислили. Ала нямаше значение. Разбирахме се дори и с погрешни думи. Можех да науча пет нови думи вечерта и да забравя шест или осем, докато спя. Важното бе топлото ръкостискане, блясъкът в очите, гроздето, което и двамата поглъщахме, чашите, които вдигахме в знак на приятелство. Понякога се въодушевявах и на смесица от английски, гръцки, немски, френски, чокто, ескимоски, суахили или който и да е език, дето смятах, че върши работа, използвайки стола, масата, лъжицата, лампата, ножа за хляб, му изигравах епизод от живота си в Ню Йорк, Париж, Лондон, Чула Виста, Канарси, Хакенсак или друго място, където никога не съм бил или в което съм се пренасял насън или докато съм лежал упоен на операционната маса. На моменти се чувствах толкова добре, толкова подвижен и пъргав, че се качвах на масата и запявах на някакъв непознат език, или скачах от масата върху скрина, от скрина на стълбището, увисвах на някоя от гредите по тавана, измислях какво ли не, само и само да го забавлявам, да го смая, да го накарам да се превива от смях. В селото ме смятаха за старец заради плешивото ми теме и побелялата коса. Не бяха виждали старец да се държи така необичайно. „Старецът отива да поплува — казваха. — Старецът изкарва лодката.“ Винаги — „старецът“. Ако се разразеше буря и знаеха, че съм в морето, пращаха някой да провери дали „старецът“ се е прибрал благополучно. Щом решах да си направя излет по хълмовете, Караменайос предлагаше да ме придружи, да не ми се случи нещо. Попаднех ли в безизходица някъде, трябваше само да спомена, че съм американец, и дузина ръце се протягаха да ми помогнат. Сутрин излизах и търсех нови заливчета и проливчета, в които да поплувам. Обикновено наоколо нямаше жива душа. Все едно бях Робинзон Крузо на остров Тобаго. Часове наред се излежавах на слънце, без да правя нищо, без да мисля за нищо. Да се заставиш да не мислиш, е постижение, изключително здравословно постижение. Да мълчиш през целия ден, да не погледнеш вестник, да не слушаш радио, да не надаваш ухо на слуховете, да се отдадеш на леност, напълно безразличен към съдбата на света, е най-доброто лекарство, което можеш да си доставиш. Книжните знания изтичат капка по капка; проблемите избледняват и изчезват; връзките неусетно се късат; мислите, когато благоволиш да им дадеш воля, стават съвсем примитивни; тялото се превръща в нов, вълшебен инструмент; започваш да гледаш на растенията, камъните, рибата с други очи; чудиш се какво ли се стремят да постигнат хората с щурите си действия; знаеш, че се води война, ала си нямаш и най-малка представа за причината или защо човешките същества изпитват удоволствие да се избиват; поглеждаш към място като Албания — то постоянно ми се набиваше на очи — и си казваш: вчера беше гръцко, днес е италианско, утре може да е германско или японско, и ти е все едно какво ще си избере да бъде. Когато си наясно със себе си, няма значение какво знаме се вее над главата ти, кой какво притежава и дали говориш на английски, или на мононгахела*. Отсъствието на вестници, отсъствието на новини за онова, което людете вършат в различни краища на света, за да направят живота по-поносим или по-непоносим, е най-великата благодат. Ако можехме просто да премахнем пресата, щяхме да осъществим огромен напредък, сигурен съм. Вестниците раждат лъжи, омраза, алчност, завист, подозрителност, страх, злоба. Нямаме нужда от истината във вида, в който ни я поднасят ежедневниците. Нуждаем се от покой и уединение, и леност. Ако можехме всички да обявим стачка и да спрем да се интересуваме какво прави съседът ни, щяхме да удължим живота си. Бихме могли да се научим да се справяме без телефон, радио и вестници, без каквито и да било машини, без заводи, без мелници, без рудници, без експлозиви, без бойни кораби, без политици, без адвокати, без консерви, без всякакви джунджурии, даже и без ножчета за бръснене или целофан, или цигари, или пари. Това са въздушни кули, знам. Хората стачкуват единствено за по-добри условия на труд, по-високи заплати, повече възможности да станат нещо различно от това, което са.
	[* Група индиански племена, населявали Западна Пенсилвания и съседните територии на Източен Охайо, Западна Вирджиния и Западен Мериленд, изчезнали през първата половина на XVII в. — Б.р.]
	С наближаването на есента започнаха дъждовете. Беше почти немислимо да се изкатеря по стръмната козя пътека зад къщата, излизаща на магистралата. След силна буря почвата ерозираше и заради свлачищата всички пътища биваха блокирани от скални късове и паднали дървета. Оставах изолиран дни наред. После ненадейно се появи Нанси, за да вземе някои домакински принадлежности. Връщаше се в Атина същия следобед с корабчето, с което бе дошла. Импулсивно реших да тръгна с нея.
	В Атина беше сухо и неочаквано горещо. Сякаш лятото се бе върнало. Понякога откъм околните планини духаше студен вятър, режещ като нож. Сутрин често ходех пеша до Акропола. Харесвам подножието повече от самия Акропол. Допадат ми порутените постройки, безпорядъкът, ерозията, анархията в пейзажа. Археолозите са разрушили това място; натрупали са огромни ненужни камари пръст, за да изровят купища останки от древността, които да скрият в музеите. Подножието на Акропола все повече заприличва на вулканичен кратер, където любящите ръце на археолозите са издигнали гробница на изкуството. Туристът идва и с насълзени очи разглежда тези руини, тези изкусно създадени лавови корита. А живият грък се разхожда незабелязан или е смятан за натрапник. Междувременно новата Атина вече е заела почти цялата долина и настъпва по склоновете на околните планини. За страна с едва седем милиона население град като Атина е същински феномен. Все още се гърчи в родилни мъки: той е непохватен, объркан, тромав, несигурен в себе си; страда от всички детски болести и е по юношески меланхоличен и печален. Ала си е избрал великолепно място, в което да израсне; залят от слънцето, сияе като скъпоценен камък; нощем блещука с милион трепкащи светлинки, припламващи и гаснещи с бързината на мълния. Това е град на изумителни въздушни ефекти: той не се е окопал в земята, той плува в постоянно меняща се светлина, тупти в разноцветен ритъм. Примамва те, кара те да вървиш към непрестанно отдалечаващия се мираж. А когато стигнеш до края, до огромната стена от планини, светлината става още по-опияняваща; струва ти се, че само няколко гигантски крачки и ще изкачиш склона, и тогава — защо не, щом си вече на върха — ще се втурнеш като луд по равния хребет и ще скочиш в небето, един наистина неудържим полет къмто небесата и… вовеки веков, амин. По свещения път от Дафни към морето аз няколкократно се оказвах на границата на лудостта. Дори хуквах да бягам по склона, ала спирах по средата ужасен, недоумявайки какво ме бе обладало. От едната страна — камъни и храсталаци, открояващи се с микроскопска яснота; от другата — дървета като тези, дето можеш да видиш по японските гравюри, дървета, окъпани в светлина, омагьосани, корифантоподобни* дървета, които сигурно боговете са засадили в мигове на пиянски екстаз. По свещения път няма как да минеш с автомобил — това е светотатство. Трябва да вървиш пеша, тъй както древните са вървели, та цялото ти същество да се изпълни със светлина. Този път не е прокаран от християните, той е бил отъпкан от нозете на вярващи езичници, тръгнали на ритуално посвещаване в Елевзин. Тази шествена артерия не е свързана нито със страдания, нито с мъченичество, нито с бичуване на плътта. Всичко тук говори, както и преди векове, за просветление, за заслепяващо, блажено просветление. Светлината добива трансцендентни качества: това не е просто светлината на Средиземноморието, а нещо повече, нещо необхватно, нещо свещено. Тук светлината прониква направо в душата, отваря дверите и прозорците на сърцето, разсъблича те и ти, гол, незащитен, уединен, потъваш в метафизично блаженство, в което всичко става ясно без никакви знания. В тази светлина анализът е невъзможен: тук невротикът или бива мигновено изцерен, или подлудява. Самите скали също са луди: стояли са столетия наред, изложени на това божествено просветление, стоят си тихо и кротко, сгушени сред танцуващите разноцветни шубраци на напоената с кръв земя, но те са луди, казвам ви, и ако ги докоснеш, рискуваш да се откажеш от всичко, дето преди ти се е струвало твърдо установено, солидно и непоклатимо. Трябва да пристъпваш по тази долчина изключително внимателно и предпазливо, гол, сам, отърсил се от всякакви християнски заблуди. Трябва да загърбиш две хиляди години невежество и предразсъдъци, мрачен, нездрав потаен живот и лъжи. Трябва да отидеш в Елевзин, изстъргал утайката, насъбрала се след вековно пребиваване в застояли води. В Елевзин осъзнаваш, ако вече не си го осъзнал, че да се нагодиш към един обезумял свят, не е спасение. В Елевзин се нагаждаш към Космоса. Външно Елевзин може да изглежда рухнал, нямащ нищо общо с разпадащото се минало; всъщност е все още непокътнат, ние сме тези, които са рухнали, пръснати на парченца, превръщащи се в прах. Елевзин живее, живее вечно насред един умиращ свят.
	[* Корифанта (гр.) — букв. „цъфтящ отгоре“, род кактуси, разпространени в Северна Америка. — Б.р.]
	Човекът, който е уловил духа на вечността, присъстващ навред из Гърция, и го е вплел в стиховете си, е Георгиос Сефериадис, чийто псевдоним е Сеферис. Познавам творбите му само в превод, ала дори и да не бях чел поезията му, пак щях да кажа, че тъкмо той е предопределен да пренесе пламъка. Сефериадис е по азиатец от всички гърци, които познавам; родом е от Смирна, но дълги години е живял в чужбина. Той е замечтан, приветлив, жизнен, удивително силен и подвижен. Той е съдник и помирител на противоположни мисловни школи и начини на живот. Сипе безброй въпроси на някакъв полиглотски език; интересува се от всички форми на културно изразяване и търси начини да отдели и асимилира неподправеното и плодоносното от различните епохи. Силно обича страната си, собствения си народ, ала не като тесногръд шовинист, а в резултат на търпеливо постигнати открития в годините на бродене по света. Страстната любов към родината е типична за гръцкия интелектуалец, живял в странство. При другите народи съм я смятал за отблъскваща, но при гърците мисля, че е оправдана, и не само оправдана, ами и вълнуваща, вдъхновяваща. Спомням си как един следобед със Сефериадис отидохме да видим някакъв парцел, където той възнамеряваше да си построи виличка. Мястото не бе нищо особено — даже, бих казал, беше занемарено, западнало. Беше, на пръв поглед. Така и не ми остана време да затвърдя това свое първоначално, мимолетно впечатление; гледката се променяше пред очите ми, докато той ме развеждаше наоколо, като да бе наелектризирана медуза, от едно кътче към друго, говорейки възторжено за треви, цветя, храсталаци, скали, глина, възвишения, нанадолнища, заливчета, проливчета и прочее. Всичко, към което погледнеше, беше гръцко, такова, каквото не бе го познавал, преди да напусне страната. Можеше да отправи взор към някоя могила и да съзре в нея историята на мидийци, перси, дорийци, минойци, атланти. Можеше да прочете там и фрагменти от стихотворението, дето щеше мислено да напише на път за вкъщи, докато ме отрупва с въпроси за Новия свят. Привличаше го сибилинският* характер на всичко, което попаднеше пред очите му. Имаше си свой начин да гледа в миналото и в бъдещето, да накара предмета, който съзерцава, да се завърти и да му покаже многобройните си аспекти. Говорейки за вещи, хора или случки, той ги галеше с език. Понякога ми приличаше на глиган, чиито бивни се бяха строшили в яростни атаки, родени от любов и екстаз. Гласът му звучеше тъй унило, сякаш обектът на любовта му, неговата възлюбена Гърция, неволно и непохватно бе пречупила пронизителния му вой. Сладкопойната азиатска птица неведнъж бе замлъквала, стряскана от неочакван гръм; стихотворенията му все повече наподобяваха бисери, по-компактни, по-стегнати, искрометни, звучащи като откровение. Вродената му гъвкавост отговаряше на космическите закони за криволинейност и завършеност. Той вече не се разпръскваше във всички посоки: сега стиховете му чертаеха обгръщащото движение на прегръдката. Бе достигнал зрелостта на всемирен поет, страстно пускайки корени в земята на народа си. Навсякъде, където днес в гръцкото изкуство пулсира живот, той се основава на онзи Антеев** жест, на онази страстна любов, която се предава от сърцето към нозете, създавайки здрави корени, превръщащи тялото в дърво с неотразима красота. Културното преобразяване има и своето физическо изражение — мащабните мелиоративни работи, извършвани навред в страната. Турците, в ревностното си желание да опустошат Гърция, са превърнали земята в пустиня и гробище; след освобождението гърците полагат огромни усилия да я залесят. Сега козата е станала национален враг. И постепенно ще бъде прогонена също както турците. Тя е символ на нищета и безсилие. Дървета, още дървета, това е призивът. Дървото е вода, фураж, добитък, плод, дървото е сянка, отдих, песен, то ражда поети, художници, законотворци и мечтатели. Днес Гърция, макар и оголяла и измършавяла като вълчица, е единственият рай в Европа. Онова, в което би могла да се преобрази, когато се възобнови първичната й свежест, надхвърля въображението на съвременния човек. Всичко би било възможно, щом това благословено място разцъфне за нов живот. Възродена Гърция най-вероятно ще промени съдбата на цяла Европа. Гърция не се нуждае от археолози — тя се нуждае от лесовъди. Раззеленена Гърция би могла да вдъхне надежда на един свят, чието сърце е разяждано от бяла плесен.
	[* Пророчески, от Сибила — прорицателка в древногръцката и древноримската традиция. — Б.р.]
	[** Антей — в древногръцката митология великан, син на Посейдон и Гея. Той черпи силите си от допира със земята, чието олицетворение е Гея. — Б.р.]
	Разговорите ми със Сефериадис всъщност започнаха на онази веранда в Амарусион, когато, хващайки ме под ръка, той ме развеждаше напред-назад в спускащия се мрак. Всеки път ме посрещаше с открита душа, докосвайки ръката ми с нежност и топлота. Ако го посетях в кабинета му, бе същото: отваряше всички двери и прозорци, водещи към сърцето му. Обикновено си слагаше шапката и ме придружаваше до хотела; жест не толкова на учтивост, колкото на приятелство, проявление на трайна любов. Ще запомня Сефериадис и всичките си гръцки приятели с това качество, което вече тъй рядко се среща у хората. Ще запомня и сестра му Джийн, и останалите гъркини, с които се запознах, заради тяхната царственост, почти липсваща у съвременната жена. Подобно на сърдечното доброжелателство при мъжете, това качество, което всички гръцки жени притежават повече или по-малко, съответства или, бих казал, се родее с божествената светлина. Трябва да си жаба, охлюв, плужек, та да не се удивиш от сиянието, струящо от човешкото сърце, тъй както от небесата. Където и да отидеш в Гърция, хората се разтварят като цветя. Скептиците биха казали, че то е, защото Гърция е малка страна, защото се стреми да привлече посетители и прочее. Аз не го вярвам. Бил съм в няколко малки страни, които оставиха у мен точно противоположното впечатление. А и както вече споменах, Гърция не е малка — тя е поразително огромна. Нито една друга страна, в която съм бил, не внушава такова усещане за величие. Размерът невинаги се мери в километри. В известен, недостижим за моите сънародници смисъл Гърция е безкрайно по-голяма от Съединените щати. Би могла да погълне и Съединените щати, и Европа. Гърция прилича на Китай или Индия. Тя е един свят на илюзии. А самият грък е навсякъде, като китаеца. Колкото и да пътешества, не губи гръцката си същност. Той не оставя частици от себе си, пръснати навред, както американеца например. Когато гъркът напусне някое място, подир него остава дупка. Докато американецът оставя купчина боклук — връзки за обувки, копчета, ножчета за бръснене, туби от бензин, бурканчета от вазелин и прочее. Китайските кулита, както бях отбелязал някъде, на практика се прехранват с онова, което американците запращат зад борда, щом корабът хвърли котва на пристанището. Бедният грък ходи с дрипите, подаяние от богатите туристи от всички краища на света; той е истински интернационалист, не презира нищо, създадено от човешка ръка, даже и пробитите туби, изхвърлени от Британския търговски флот. Да се опиташ да му внушиш чувство на национална гордост, да го накараш да бъде шовинист спрямо националната индустрия, риболова и тъй нататък, звучи абсурдно. Какво значение има за човек със сърце, изпълнено със светлина, чии дрехи носи и дали те са последна мода, или модел отпреди войната? Виждал съм гърци, облечени по най-нелепия и противен начин, който можеш да си представиш: сламена шапка от 1900 година, парцалива жилетка за билярд с перлени копчета, изхвърлен британски ълстър*, протрити дочени панталони, съдран чадър, власеница, с боси крака и сплъстена, чорлава коса — външност, каквато дори туземец би сметнал за неподобаваща, и все пак, заявявам го откровено и съзнателно, хиляди пъти бих предпочел да бъда беден грък, отколкото американски милионер. Спомням си стария надзирател в крепостта в Нафплио. Той бе лежал в същия този затвор двайсет години за убийство. Беше едно от най-аристократичните същества, които някога съм срещал. Лицето му определено сияеше. Оскъдната надница, с която се мъчеше да преживява, не би стигнала и за куче, дрехите му бяха дрипави, перспективите — нулеви. Показа ни едно късче земя близо до крепостната стена, което бе разчистил и на което се надяваше следващата година да засее малко царевица. Ако правителството му отпуснеше още три цента на ден, все щеше да избута. Помоли ни, в случай че сме имали някакво влияние, да говорим с някой от чиновниците за него. Не беше нито озлобен, нито потиснат, нито мрачен. В гнева си бе убил човек; пак щял да го направи, тъй рече, ако попаднел в същата ситуация. Не се разкайваше, не се чувстваше виновен. Беше невероятен старец, здрав като камък, весел, сърдечен, безгрижен. Само три цента повече на ден и всичко щеше да е прекрасно. И това бе единственото, за което мислеше. Завиждам му. Ако можех да избирам дали да бъда президент на компания за автомобилни гуми в Америка, или надзирател в затвора в старата крепост в Нафплио, щях да избера второто, даже и без допълнителните три цента. Бих приел дори и двайсетте години затвор като част от сделката. Бих предпочел да съм убиец с чиста съвест, облечен в дрипи, очакващ реколтата от царевица идната година, отколкото президент на най-преуспяващата промишлена корпорация в Америка. Никой магнат не е имал толкова благо и сияйно изражение като този окаян грък. Разбира се, не трябва да забравяме и следното: гъркът е убил един-единствен човек, и то в изблик на справедлив гняв, а преуспяващият американски бизнесмен всеки ден от живота си убива хиляди невинни мъже, жени и деца, докато спи. Тук никой не може да има чиста съвест: всички сме част от огромната световна машина за убиване. А там един убиец може да изглежда благороден и праведен, макар да живее като куче.
	[* Дълго широко палто (често с колан). — Б.пр.]
	Нафплио… Нафплио е морско пристанище, разположено на юг от Коринт, на полуостров, където се намират Тиринт и Епидавър. Можеш да погледнеш оттатък морето и да видиш Аргос на отсрещния бряг. По-нагоре от Аргос, на север, по пътя за Коринт, е Микена. Ако свържеш тези места в окръжност, ще очертаеш една от най-древните и легендарни области в Гърция. Бях се докосвал до Пелопонес и преди, в Патра, но това е другата, магическата му страна. Как се озовах в Нафплио, е дълга история. Ще трябва да се върна малко назад…


	В Атина съм. Зимата наближава. Отвсякъде ме питат — бил ли си в Делфи, бил ли си на Санторини, на Лесбос или на Самос, на Порос? В действителност не съм ходил никъде, само до Корфу и обратно. Един ден стигнах чак до Мандра, това е след Елевзин, по пътя за Мегара. За щастие, пътят беше затворен и трябваше да се откажем. Казвам за щастие, защото, ако него ден бяхме изминали още няколко километра, щях съвсем да откача. По един по-различен начин аз пътувах доста; в кафенетата при мен идваха различни хора и ме заливаха със странстванията си; капитанът всеки път се връщаше от някой нов маршрут; Сефериадис постоянно пишеше нови стихове, които ме потапяха далеч назад в миналото или до седмо коляно напред в бъдещето; в монолозите си Кацимбалис ме отвеждаше до връх Атон, до Пелион и Оса, до Леонидио и Монемвасия; Даръл ме смайваше с историите на питагорейците; един дребничък уелсец, току-що пристигнал от Персия, ме пренасяше над високите плата и ме оставяше в Самарканд, където срещах конника без глава, наречен Смърт. Всички англичани, на които се натъквах, неизменно се връщаха отнякъде, някой остров, манастир, древни руини, загадъчно място. Бях толкова объркан от неизброимите възможности, които се откриваха пред мен, че се бях парализирал.
	И тогава един ден Сеферис и Кацимбалис ме запознаха с художника Гика. Съзрях една нова Гърция, чиста квинтесенция на Гърция, която той бе извлякъл от мътилката на натрупванията на време, място, история. Видях като през бифокални очила този свят, който ме зашеметяваше с имена, дати и легенди. Гика се е поставил в центъра на времето, в онази Гърция, сама дарила си безсмъртие, която няма граници, няма предели, няма възраст. Платната му са чисти и свежи, тъй истински и неподправени, както морето и светлината, които мият сияйните острови. Гика търси светлината и истината: живописта му надхвърля гръцкия свят. Тъкмо неговите картини ме извадиха от объркването и вцепенението. След около седмица всички ние се качихме на борда на корабчето в Пирея, за да отидем до Хидра, родното гнездо на Гика. Сефериадис и Кацимбалис ликуваха: не бяха почивали цяла вечност. Беше късна есен, което означава, че времето бе приятно меко. По обяд остров Порос вече се виждаше. Току-що бяхме хапнали на палубата — едно от онези импровизирани угощения, които Кацимбалис обожаваше по всяко време на деня и нощта, когато беше в настроение. Може би никога повече не ще почувствам топлата обич, която ме обграждаше сутринта в началото на пътешествието ни. Говорехме един през друг, виното се лееше, храна имаше предостатъчно, слънцето, допреди малко забулено, грейна силно, корабчето леко се полюшваше, войната продължаваше, ала я бяхме забравили, край нас бе морето, но и брегът беше близо, козите се катереха по склоновете, виждахме лимоновите дръвчета, а лудостта, стаена в уханието им, вече ни бе завладяла и сближила плътно в безумието да се оставиш на течението.
	Не знам какво ме бе трогнало повече — лимоновите дръвчета срещу нас или видът на самия Порос, когато внезапно осъзнах, че плаваме по улиците. Ако трябва да си избера един от всички сънища, които харесвам, ще избера този, в който плавам по сушата. Влизането в Порос ти създава илюзията за вълшебен сън. Изведнъж сушата те сграбчва и корабчето се вмъква в тесен пролив, от който сякаш няма измъкване. Мъжете и жените на Порос са се надвесили от прозорчетата точно над главата ти. Спираш под приветливите им ноздри, все едно за да се избръснеш и подстрижеш en route*. Безделниците по кея се движат със скоростта на корабчето; стига да поискат, биха могли да го задминат. Островът се завърта, откривайки кубистични гледки — ту само стени и прозорци, ту скали и кози, ту застинали в полет дървета и храсти и тъй нататък. Отвъд, където брегът се извива като камшик, се намират дивите лимонови дръвчета и през пролетта млади и стари полудяват от аромата на сок и цъфнал цвят. Влизаш в пристанището на Порос, докато се олюляваш и въртиш, ти си един благодушен идиот, озовал се сред мачти и рибарски мрежи, в свят, познат единствено на художника, който той е съживил, защото, също като теб, когато за пръв път го е съзрял, е бил пиян и щастлив, и безгрижен. Плавайки бавно по улиците на Порос, сякаш изпитваш отново радостта от преминаването през шийката на утробата. Тази радост е стаена твърде дълбоко в теб, за да я помниш. Тя е сродна с вцепенения идиотски възторг, от който изникват легенди, като тази как от един потъващ кораб се родил остров. Корабът, тесният пролив, въртящите се стени, мекият вълнообразен трус под корабния търбух, заслепяващата те светлина, зелената змиевидна извивка на брега, брадите на жителите, провиснали над главата ти — всичко това и туптящият дъх на приятелството, отзивчивостта, готовността да те водят и напътват те обгръща и омайва, докато не се пръснеш подобно на звезда, а разтопените отломки от сърцето ти не се разлетят надлъж и шир. Пиша това в същия час, само че няколко месеца по-късно. Поне според календара и часовника. Истината е, че е минала цяла вечност, откакто плавах през онзи тесен пролив. И не ще се повтори никога. Обикновено тази мисъл ме натъжава, но не и сега. Налице са всички основания да съм тъжен: всичките ми предчувствия от последните десет години се сбъдват. Това е един от моментите на най-голямо падение в човешката история. Няма и следа от надежда на хоризонта. Целият свят се е впуснал в клане и кръвопролития. Повтарям — аз не съм тъжен. Нека светът се къпе в кръв — аз ще остана на Порос. Може би ще минат милиони години и аз ще се връщам отново и отново на тая или на друга планета като човек, дявол, архангел (не ми пука как, като какъв, къде и кога), ала нозете ми никога не ще напуснат корабчето, очите ми никога не ще се уморят да съзерцават тази гледка, приятелите ми никога не ще изчезнат. Това бе миг, който трае вечно, преживява световни войни, надживява дори и живота на планетата Земя. Ако някога се извися до онази пълнота, за която говорят будистите, ако бъда изправен пред избора да постигна нирвана или да остана да бдя и водя онези, дето ще дойдат, още сега бих казал: предпочитам да остана, предпочитам да се рея като кротък дух над покривите на Порос и да поглеждам към пътешественика със спокойна и насърчителна усмивка. Мога да видя целия човешки род, напъващ се да излезе през гърлото на бутилката, дирейки излаз към света на светлина и красота. Нека дойдат, нека хвърлят котва, нека поостанат и се отморят. И нека някой щастлив ден отплават, нека се промъкнат през тесния пролив, още по-натам, още няколко мили — към Епидавър, царството на безметежността, световния център на изцелителското изкуство.
	[* En route (фр.) — пътьом, в движение. — Б.р.]
	Изминаха няколко дни, преди със собствените си очи да зърна тихото, целебно величие на Епидавър. През този промеждутък едва не изгубих живота си, но това е нещо, за което ще разкажа по-нататък. Бяхме се запътили към Хидра, където ни очакваха Гика и жена му. Остров Хидра е почти само голи скали и населението му, съставено главно от мореплаватели бързо намалява. Градчето, което се е скупчило във формата на амфитеатър около пристанището, е изрядно. Има два цвята, синьо и бяло, и бялото се варосва всеки ден, чак до камъните на калдъръма. Къщите са разположени по-кубистично даже и от тези на Порос. Естетически е перфектно, въплъщение на онази безупречна анархия, която замества всички формални фигури на въображението, тъй като ги включва в себе си и дори ги надхвърля. Тази чистота, това диво и голо съвършенство на Хидра се дължи до голяма степен на духа на хората, които в миналото са господствали на острова. Векове наред те са били смели и авантюристични души: островът е раждал единствено герои и освободители. Най-незабележимият от тях бил адмирал по сърце, ако не в действителност. За да изброиш подвизите на мъжете от Хидра, би трябвало да напишеш книга за народ от безумци; би означавало да изпишеш с огнени букви върху небесната твърд думата ДЪРЗОСТ.
	Хидра е скала, издигаща се от морето подобно на огромен самун вкаменен хляб. Хлябът, превърнат в камък, е възнаграждението, което творецът получава за усилията си, когато за пръв път зърне обетованата земя. След просветлението от утробата идва изпитанието на скалата, от което трябва да се роди искрата, предопределена да възпламени света. Използвам обширни, мимолетни образи, защото да пътуваш от едно място към друго в Гърция, означава да станеш съпричастен на прочувствената, съдбовна драма на народа, обикалящ от рай към рай. Всяко спиране е етап по пътека, начертана от боговете. Това са места, където спираш за отдих, молитва, медитация, дела, жертвоприношение, метаморфоза. Нийде по пътя няма надпис КРАЙ. Самите скали са символи на вечния живот, а никъде другаде по света Бог не е бил толкова щедър на скали, колкото в Гърция. Тук скалите красноречиво говорят: хората може да измрат, но скалите никога. На място като Хидра например човек знае, че след като умре, се превръща в частица от родната скала. Ала тази скала е жива, божествена вълна от енергия, увесена във времето и пространството подобно на дълга или кратка пауза в безкрайната мелодия. Хидра е била вписана като пауза в партитурата на Сътворението от изкусен калиграф. Тя е една от онези божествени паузи, които позволяват на музиканта, когато отново засвири, да продължи в съвсем ново направление. Тук спокойно можеш да захвърлиш компаса. Нима ти е нужен компас, за да вървиш по пътя към Сътворението? Докосвайки се до тази скала, аз изгубих всякаква представа за земните посоки. Това, което се случи с мен оттук насетне, е от порядъка на движението, не на посоката. Цел вече не съществуваше — аз станах едно цяло с пътя. Оттогава насам всяко спиране бележеше придвижване в нови, духовни ширини и дължини. Микена не бе по-голяма от Тиринт, нито Епидавър по-красив от Микена: всяко място беше различно в степен, за която бях изгубил сравнителната таблица. Мога да направя една-единствена аналогия, за да обясня естеството на това просветляващо пътуване, което започна на Порос и завърши в Триполи близо два месеца по-късно. Би трябвало да препратя читателя към възнасянето на Серафита, тъй както е било видяно от верните й последователи.* То бе пътуване в светлината. Земята беше озарена от собствената си вътрешна светлина. В Микена стъпвах върху пламтящите мъртъвци; в Епидавър ме обгърна тишина, толкова плътна, че за част от секундата долових как тупти огромното сърце на света и разбрах значението на болката и скръбта; в Тиринт стоях в сянката на човека циклоп и почувствах горещия блясък на онова вътрешно око, което се бе превърнало в болна жлеза; в Аргос равнината бе покрита с огнена мъгла, в която съзрях духовете на нашите индианци и мълчаливо ги поздравих. Бродех по един самотен път, а нозете ми бяха окъпани в пламъка на земята. Ето ме в Коринт, розова светлина, Слънцето се е възправило срещу Луната, Земята бавно се върти с пищните си руини, движи се в струите светлина подобно на водно колело, отразяващо се в застиналия океан. Ето ме в Арахова, орелът излита от гнездото си и увисва неподвижен над врящия земен котел, изумен от искрящото многоцветие, в което е обляна надигащата се бездна. Ето ме в Леонидио по залез и отвъд тежкия покров от блатни изпарения тъмнеят мрачните двери на ада, където сенките на прилепи, змии и гущери намират покой, а може би се и молят. На всяко следващо място аз откривам нова жила на познанието, като рудокопач, дълбаещ все по-надълбоко в земята, доближавайки се до сърцето на все още неугасналата звезда. Светлината вече не е слънчева или лунна; това е звездната светлина на планетата, която човекът е дарил с живот. Земята е жива до най-съкровените си дълбини; в центъра тя е слънце с формата на разпнат човек. В тези скрити глъбини слънцето кърви върху кръста си. Слънцето е човек, борещ се да се устреми към друга светлина. От светлина към светлина, от Голгота към Голгота. Песента на земята…
	[* Препратка към романа „Серафита“ на Оноре дьо Балзак. — Б.р.]
	На Хидра останах няколко дни, в които търчах нагоре-надолу по хиляди стъпала, посетих домовете на неколцина адмирали, поклоних се на светците, покровители на острова, помолих се за мъртвите, хромите и слепите в малкия параклис до къщата на Гика, играх пинг-понг, пих шампанско, коняк, узо и рецина в антикварния магазин, пред бутилка уиски разказвах на Гика за тибетските монаси, започнах книгата за непорочното зачатие за Сефериадис, която завърших в Делфи — и слушах Кацимбалис, Деветата симфония на терзанията и прегрешенията му. Госпожа Хаджикириакос, жената на Гика, сложи прекрасна трапеза; когато станахме от масата, бяхме като бъчви с вино, не си чувствахме краката. От терасата, която бе типично ориенталска, можехме да гледаме морето в пиянско вцепенение. Къщата имаше четирийсет стаи, някои от които бяха дълбоко под земята. Големите приличаха на салони в презокеански лайнер; малките наподобяваха студени тъмници, обзаведени от ексцентрични пирати. Домашните помощнички бяха божествени създания и една от тях, поне една, произхождаше директно от Ерехтей*, макар да носеше името на свещено житно растение.
	[* Атински герой, чийто мит е свързан със създаването на Атина. Според една легенда по време на глад, който морял Атика, той отишъл в Египет, внесъл оттам житото и въвел отглеждането му в страната. Благодарните жители го направили цар. — Б.р.]
	Една вечер, докато се катерехме по широките стъпала, водещи към върха на острова, Кацимбалис взе да говори за лудостта. Откъм морето се бе надигнала мъгла и аз успявах да различа единствено огромната му глава, която се поклащаше пред мен подобно на самото златно яйце. Отвори дума за градовете, за манията си по „османизацията“* на големите градове по света. Грабваше, да речем, картата на Лондон или на Константинопол и след най-щателно проучване начертаваше нов план на града, в съответствие със своите виждания. Някои градове биваха така основно пренареждани, че след това му бе трудно да се ориентира в тях — имам предвид в измислените планове. Естествено, много от паметниците се налагаше да бъдат съборени и на тяхно място биваха издигани нови, на личности, за които никой не бе чувал. Докато се занимаваше с Константинопол например, го обземаше желанието да преобрази Шанхай. Денем прекрояваше Константинопол, а в съня си преправяше Шанхай. Беше объркващо, меко казано. Свършил с реконструирането на един град, се захващаше с втори, после с трети. Нямаше край. Стените му бяха облепени с плановете на тези нови градове. Знаейки повечето от тях наизуст, често ги посещаваше насън; и тъй като ги бе променил коренно, до такива подробности като имената на улиците, прекарваше безсънни нощи, опитвайки се да се измъкне оттам, а събуждайки се, имаше проблеми с намирането на собственито си „аз“. Това бе някакъв вид мегаломания, така смяташе той, сякаш бе прихванал нещо от прехваления конструктивизъм, патологичен остатък от пелопонеското му наследство. Продължихме тази тема и в Тиринт, разглеждайки циклопските стени, и в Микена, и най-сетне в Нафплио, след като бяхме изкачили деветстотин деветдесет и деветте стъпала към върха на крепостта. Стигнах до извода, че пелопонесците са били народ от строители, чието духовно развитие е било спряно на същностен етап от формирането им и те са продължили да строят автоматически, подобно на непохватни, тромави сомнамбули. Никой не знае какво са се опитвали да съградят в съня си; известно е единствено, че са предпочитали да използват най-трудните за обработка материали. Нито един поет не е родило това каменоделско племе. От него са излезли забележителни „убийци“, законотворци и пълководци. След като завесата се спуснала, залата се оказала не само тъмна, но и празна. Земята била дотолкова напоена с кръв, че даже и днес тучните равнини и долини дават обилен урожай.
	[* По името на Жорж Йожен Осман, известен като барон Осман (1809–1891) — префект на Париж (1853–1870), преустроил коренно града чрез мащабна градоустройствена дейност: широки булеварди, гари, паркове, модерна инфраструктура. Неговите урбанистични идеи придават съвременния облик на Париж. — Б.р.]
	Когато се качихме на корабчето за Спецес, Кацимбалис все още говореше. Бяхме продължили само двамата. Спецес бе на няколко часа път. И така, той не млъкваше. Като наближихме, започна да пръска. Скрихме се вътре на сушина и щом спряхме на брега, Кацимбалис отбеляза, че мястото изглеждало странно и че вероятно се намираме в противоположната част на острова. Слязохме и тръгнахме по кея. Внезапно се озовахме пред някакъв паметник на герои от войната и той взе да се смее. „Какъв съм глупак — рече, — това не е Спецес, а Ермиони, ние сме на континента.“ Един полицай се приближи и ни заговори. Посъветва ни да наемем лодка до Спецес. Един раздрънкан форд, използван като автобус, ни очакваше. Вътре вече имаше шестима пътници, но все пак успяхме да се натъпчем. Когато потеглихме, заваля. Профучахме през град Кранидион с мълниеносна скорост — левите колела на тротоара, десните в канавката; направихме остър завой и се спуснахме по планинския склон с изгасен двигател. Колата се разпадаше, а прасенцето, върху което си бяхме сложили краката, квичеше като луд, нападнат от бълхи. Докато се доберем до малкото пристанище в Порто Хели, вече валеше порой. Трябваше да газим до глезените в кал, за да стигнем до таверната край брега. Бушуваше типична средиземноморска буря. Когато се поинтересувахме дали бихме могли да наемем лодка, мъжете, които играеха на карти, ни изгледаха така, сякаш бяхме ненормални. Добавихме: „След като бурята премине“. Те поклатиха глави: „Ще продължи през целия ден, а може би и през нощта“. Наблюдавахме стихията час и нещо с нарастваща досада пред перспективата да останем тук цяла нощ. Няма ли някой, подхвърлихме, който би се наел, като поутихне малко? Дадохме да се разбере, че ще платим двойно или тройно колкото е обичайната тарифа. „Между другото — попитах Кацимбалис, — каква е обичайната тарифа?“ Той се обърна към бармана. „Сто драхми“, рече онзи, ако сме готови да платим триста, щяло да бъде чудесно. Триста драхми са около два долара. „Искаш да кажеш, че ще се намери такъв глупак, който да рискува живота си за два долара?“, недоумявах аз. „Ами ние не рискуваме ли?“, отвърна той и тогава изведнъж осъзнах колко безразсъдно би било от наша страна да изкушим някой да излезе в такова море. Седнахме и го обсъдихме. „Сигурен ли си, че си готов да рискуваш?“, попита Кацимбалис. „А ти?“, парирах го аз. „Може и да не успеем — рече той, — това си е хазарт. Но при всички случаи ще бъде една романтична смърт — за теб.“ И взе да разказва за всички английски поети, дето се били издавили в Средиземно море. „По дяволите — махнах с ръка, — ако ти дойдеш, ще рискувам. Къде е тоя, дето ще ни откара?“ Попитахме мъжете в таверната. „Отиде да подремне — отговориха ни, — цяла нощ не е спал.“ Пробвахме да намерим друг, ала нямаше глупци, които да чуят молбите ни. „Можеш ли да плуваш?“, обърна се към мен Кацимбалис. Мисълта да се опитам да плувам в това врящо и кипящо море леко ме поохлади. „По-разумно е да изчакаме — добави той. — Няма смисъл веднага да отидем на дъното.“ Един стар моряк се приближи и се помъчи да ни разубеди. „Много коварно време. Може и да поутихне, но само за кратко. Не ще успеете да стигнете до Спецес. По-добре пренощувайте тук. Никой няма да се наеме в такова море.“ Кацимбалис ме погледна така, сякаш казваше: „Чу ли? Тия приятелчета знаят какво говорят“.
	Няколко минути по-късно слънцето се показа и с него се появи и лодкарят, който бе отишъл да подремне. Изтичахме, но той ни спря с едно махване на ръката. Стояхме на прага и го гледахме как изгребва водата от лодката и стъкмява платната. Отне му сякаш цяла вечност; междувременно облаците отново се сгъстиха, блесна светкавица и запръска. Нашият човек се скри под палубата. Постояхме така, вперили очи в небето. Пак заваля като из ведро. Когато вече бяхме загубили надежда, той неочаквано цъфна на борда и ни повика. Дъждът бе понамалял и облаците взеха да се разсейват. „Е, ще пробваме ли?“, попитахме не особено уверено. Мъжът присви рамене. „Какво иска да каже с това?“, не разбрах аз. Кацимбалис също сви рамене и отвърна със зловеща усмивка: „Това ще рече, че ако ние сме достатъчно луди да рискуваме, и той е готов“. Качихме се и застанахме прави, държейки се за мачтата. „Защо не слезеш долу?“, попитах аз. Кацимбалис не желаеше, щяло да му прилошее. „Е, така или иначе, ще ти прилошее — рекох, — вече няма отърване.“ Бяхме потеглили и плавахме покрай брега. Щом излязохме в открито море, върху ни се стовари силен порив на вятъра. Гъркът заряза румпела и се втурна да сваля платната. „Само гледай — викна Кацимбалис, — тия приятелчета са откачени.“ Минавахме опасно близо до скалите, когато нашият водач вече бе нагънал платната. Морето бушуваше — пред нас кипеше бяла пяна. Започнах да осъзнавам колко шантаво бе цялото начинание, като съзрях огромните бездни, в които пропадахме с главозамайваща скорост.
	Инстинктивно погледнахме към кормчията, за да зърнем лъч надежда в изражението му, ала той бе невъзмутим. „Тоя сигурно е луд“, изрева Кацимбалис и в този миг върху нас налетя вълна, която ни измокри до кости. Банята ни поободри. Още повече се развеселихме, когато забелязахме яхта, съвсем малко по-голяма от нашата лодка, която се движеше с почти същата скорост. Една до друга, като две морски кончета, те се подмятаха и гмуркаха. Никога не бих повярвал, че една крехка лодчица би могла да устои в такова море. В момента, в който се плъзнехме към дъното, поредната вълна надвисваше над нас като белозъбо чудовище, дебнещо мига, в който да стовари търбуха си върху ни. Небето наподобяваше опаката страна на огледало, с мътно разлято петно там, където слънцето напразно се мъчеше да пробие. Мълнии прорязваха хоризонта. Вълните вече ни връхлитаха отвсякъде. Трябваше да съберем всичките си сили, за да се държим с две ръце за мачтата. Различавахме ясно Спецес, сградите бяха мъртвешки бледи, сякаш си бяха изповръщали вътрешностите. Странно обаче, никой от нас не бе уплашен. Едва по-късно разбрах, че Кацимбалис имал страх от морето, тъй като беше планинец, а не островитянин. Лицето му сияеше. От време на време изкрещяваше: „Омировска фурия, а?“. Добрият стар Кацимбалис! Откачен като всички гърци. Макар до смърт да се боеше от морето, така и не обели думичка за това. „Здравата ще пируваме — провикна се, — ако оцелеем.“ Тъкмо бе изрекъл тези думи, и една свистяща струя тъй ни цапардоса, та реших, че с нас е свършено. Но лодката ни беше като коркова тапа. Нищо не можеше да я прекатури или потопи. Спогледахме се многозначително, сякаш си казвахме: „Е, щом и на това издържа, ще издържи на всичко“. Ликувахме и крещяхме лудешки, окуражавайки лодката, като че яздехме коне. „Ти там добре ли си?“, викна Кацимбалис през рамо, не смеейки да погледне назад, да не се окаже, че кормчията е зад борда. Malista, дойде отговорът. Каква красива дума за потвърждение, помислих си. Тогава си спомних първата гръцка фраза, която бях научил: Ligo nero, se parakalo… Малко вода, моля. Вода, вода… тя бликаше от очите и ушите ми, стичаше се по врата, в пъпа, между пръстите на краката. „Лошо е за ревматизма“, рече Кацимбалис. „Затова пък — отвърнах аз — е добре за апетита ти.“
	Когато акостирахме, на кея се бе събрала малка тълпа. Полицаят ни изгледа подозрително. Какво ни водело на Спецес в такова време… Защо не сме дошли с големия кораб? Какво сме търсели тук? Фактът, че Кацимбалис беше грък, а бе слязъл от кораба не на точното място, само засили подозрителността му. И какво прави тоя побъркан американец тук — през зимата туристи на Спецес не идват. Както и да е, след като помърмори малко, той се разкара. Отидохме в някакъв хотел наблизо и записахме имената си в голямата книга. Собственикът, който бе глуповат, но пък отзивчив, погледна имената и се обърна към Кацимбалис: „В кой полк си служил през войната? Не си ли моят капитан?“. И каза името си и името на полка. Като се преоблякохме, собственикът Джон ни очакваше долу; до него бе малкото му момче, а в ръцете си държеше бебе. „Това са децата ми, капитане“, рече той гордо. Мистър Джон ни поведе към една таверна, където можели да ни сервират превъзходна пържена риба и рецина. По пътя на английски ни разказа за магазинчето си за плодове в един от входовете на метрото в горната част на Ню Йорк. Този вход ми беше много добре познат, тъй като там в една зимна утрин, в три часа след полунощ, бях продал палто с кожена подплата, дадено ми от един индус, на някакъв шофьор на такси за десет цента, точно пред магазинчето на мистър Джон. А мистър Джон, който, както отбелязах, не бе особено умен, не можеше да повярва, че стопроцентов американец е способен да направи подобно нещо. Докато си бъбрехме на английски, един дебел чичко, слушал ни внимателно от съседната маса, изведнъж се обърна към мен с несъмнено северняшки акцент: „Откъде си, страннико? Аз съм от Бъфало“. После дойде и се присъедини към нас. Казваше се Ник. „Как са добрите стари Щати? — подхвана, поръчвайки си още една пинта рецина. — Исусе, какво ли не бих дал да съм там сега!“ Хвърлих един поглед на дрехите му, очевидно американски, очевидно скъпички. „С какво се занимавахте там?“, попитах. „Бях букмейкър — отвърна. — Харесва ли ти тоя костюм? Имам още седем такива. Ъхъ, донесъл съм си всичко необходимо. Нищо свястно не можеш да намериш тук — виждаш каква е дупка. Исусе, добре си живеех в Бъфало… Кога се връщаш?“ Като му казах, че нямам намерение да се връщам, той ме дари със странна усмивка. „Интересно — рече, — на теб ти харесва тук, а на мен там. Де да можехме да си трампим паспортите. Какво не бих дал да имам сега един американски паспорт!“
	Когато на следващата сутрин се събудих, Кацимбалис вече бе излязъл от хотела. Мистър Джон ме увери, че съм щял да го намеря надолу към колежа на Анаргирос. Изгълтах мазната си закуска и поех по пътя покрай брега. Колежът, както почти всичко значително на Спецес, бе дарение от цигарения бос. Спрях пред входа, възхищавайки се на постройката, и като се обърнах да си ходя, видях Кацимбалис да наближава, размахвайки бастунчето си. Влачеше със себе си някакъв свой приятел — ще го нарека кириос Ипсилон, за повече дискретност. Кириос Ипсилон, както разбрах, беше политически изгнаник; бил прехвърлен на Спецес от друг остров заради проблеми със здравето. Той ми допадна веднага, още от момента, в който си стиснахме ръцете. Тъй като не знаеше английски, говореше на френски, но с немски акцент. Беше грък до мозъка на костите си, както само един грък го може, ала беше учил в Германия. Харесаха ми енергичният му жизнерадостен характер, прямотата, любовта му към цветята и метафизиката. Заведе ни в стаята си в голяма, безлюдна къща, в която е била застреляна знаменитата Бубулина. Докато си бъбрехме, измъкна една тенекиена вана и я напълни с топла вода, за да се изкъпе. На полица до леглото му бяха наредени книги. Хвърлих един поглед на заглавията на пет или шест езика. „Божествена комедия“, „Фауст“, „Том Джоунс“*, няколко тома на Аристотел, „Пернатата змия“**, „Диалози“ на Платон, два или три тома на Шекспир и прочее. Превъзходна храна за продължително изгнание. „Значи, знаете малко английски“, рекох аз. О, да, бил го учил в Германия, но не го говорел много добре. „Иска ми се един ден да прочета Уолт Уитман — добави бързо. Беше седнал във ваната и се сапунисваше и търкаше енергично. — За укрепване на духа — поясни, въпреки че никой от нас не бе споменал нищо за банята. — Трябва да имаш редовни навици — продължи, — иначе рухваш. Ходя доста, за да мога да спя нощем. А нощите са дълги, да знаете, когато не си свободен.“
	[* Става дума за „Историята на Том Джоунс, подхвърлено дете“ на Хенри Филдинг. — Б.р.]
	[** Става дума за „Пернатата змия“ на Д. Х. Лорънс. — Б.р.]
	— Той е голяма работа — рече Кацимбалис, докато се връщахме към хотела. — Жените са луди по него. Има интересна теория за любовта… Накарай го да ти я изложи някой път.
	Като заговорихме за любов, се сетих за Бубулина.
	— Защо не чуваме по-често за Бубулина? — подхвърлих. — Тя ми прилича на Жана д’Арк.
	— Хм — изпуфтя той, спирайки рязко. — Какво знаеш ти за Жана д’Арк? Знаеш ли нещо за любовния й живот?
	Пренебрегна въпроса ми за Бубулина и ми разказа една невероятна история, и аз не се съмнявам, че по-голямата част от нея бе истина.
	— Защо не я напишеш тази история? — попитах го направо.
	Отвърна ми, че не бил писател, че работата му била да открива хората и да ги показва на света.
	— Но аз не съм срещал човек, който да умее да разказва като теб — настоявах. — Защо не се опиташ да разказваш историите си и някой да ги записва? Това поне можеш да го направиш, нали?
	— За да разкажеш добре една история — рече той, — ти е нужен и добър слушател. Не мога да разказвам на автомат, дето ще я стенографира. Освен това най-хубавите истории са онези, които не искаш да бъдат съхранени. Имаш ли някаква arriere-pensee*, историята ти е съсипана. Тя трябва да е подарък… да я хвърлиш на кучетата… Аз не съм писател — добави, — аз съм импровизатор. Обичам да се слушам, докато говоря. Говоря прекалено много — това е порок. — И замислено додаде: — Каква ти е ползата да си писател, писател в Гърция? Никой не чете гръцките автори. Тук, ако имаш хиляда читатели, си щастливец. Образованите гърци не четат собствените си писатели; те предпочитат немски, английски, френски книги. Един писател няма никакъв шанс в Гърция.
	[* Arriere-pensee (фр.) — задна мисъл. — Б.пр.]
	— Ала произведенията ти може да бъдат преведени на други езици — не преставах да го убеждавам аз.
	— Няма език, който да може да предаде аромата и красотата на съвременния гръцки — отвърна той. — Френският е дървен, скован, разсъдъчен, твърде педантичен; английският е прекалено плосък, прекалено прозаичен, прекалено бизнесменски… объркваш се в глаголните форми. — Продължи в същия дух, размахвайки ядосано бастуна си. Взе да рецитира едно от стихотворенията на Сефериадис на гръцки. — Чуваш ли това? Самото му звучене е прекрасно, не е ли така? Какво ще ми предложиш на английски, което да е равностойно дори само на чистата красота на звученето? — Изведнъж започна да реди напевно стих от Библията. — Е, това е друго — каза, — но този език вече не го използвате, сега той е мъртъв език. Днешният английски няма душа. Всички вие сте кастрати, превърнали сте се в бизнесмени, инженери, техници. Звучи като дървени монети, пуснати в кенефа. Ние имаме език… той е жив, развиваме го. Език за поети, не за магазинери. Слушай само… — И подхвана друго стихотворение на гръцки. — От Сикелианос* е. Сигурно никога не си чувал това име. Не си чувал и за Янопулос**, нали? Янопулос е по-велик от вашия Уолт Уитман и всичките американски поети накуп. Той е бил луд, точно така, луд като всички велики гърци. Влюбен в собствената си страна — странно нещо, а? Да, тъй се е опиянил от гръцкия език, гръцката философия, гръцкото небе, гръцките планини, гръцкото море, гръцките острови, даже и гръцките зеленчуци, че се самоубил. Ще ти разкажа как се е самоубил някой друг път — това е друга история. Вие имате ли писатели, дето биха посегнали на живота си, защото са преизпълнени с любов? Съществуват ли френски, германски или английски писатели, които да чувстват по подобен начин родината си, земята си, народа си? Кои са те? Ще ти прочета нещо от Янопулос, като се върнем в Атина. Ще ти прочета какво казва за скалите — само за скалите, нищо друго. Не би могъл да разбереш какво представлява скалата, преди да си чул онова, което Янопулос е написал. Посвещава цели страници на скалите; измисля си скали, ей богу, когато не открие такава, която да възпее възторжено. Разправят, че бил откачен. Не е бил откачен — бил е луд. Има разлика. Гласът му е бил твърде мощен за тялото: той го е унищожил. Бил е като Икар — слънцето му разтопило крилата. Бил се е устремил твърде нависоко. Бил е орел. Ония зайци, тъй наречените критици, те не могат да проумеят човек като Янопулос. Той е бил извън всякакви пропорции. Не възпявал онова, дето трябвало, според тях. Нямал le sens de mesure***, както казват французите. Ей ти на — мярка. Що за жалка думичка! Гледат Партенона и намират пропорциите му за толкова хармонични. Пълни глупости! Гъркът е възвеличавал не човешките, а свръхчовешките пропорции. Това не са били френски пропорции. Били са божествени, защото истинският грък е бог, не благоразумно, педантично, пресметливо същество с душа на инженер…
	[* Ангелос Сикелианос (1884–1951) — гръцки поет, драматург, есеист. Произведенията му са вдъхновени от Античността и делата на великите личности. — Б.р.]
	[** Периклис Янопулос (1869–1910) — гръцки поет. — Б.р.]
	[*** Le sens de mesure (фр.) — чувството за мярка. — Б. пр.]
	Престоят ни на Спецес се удължи, тъй като корабчето за Нафплио не дойде. Започнах да се страхувам, че ще останем откъснати от света за неопределено време. Все пак в един хубав ден към четири следобед то най-накрая се появи. Беше някакъв допотопен английски ферибот, накланящ се и при най-малките вълнички. Седяхме на палубата и наблюдавахме потъващото слънце. Бе един от онези библейски залези, при които човекът отсъства. Природата просто разтваря кървавата си ненаситна паст и поглъща всичко наоколо. Закон, ред, морал, справедливост, мъдрост, всяка абстракция е като лош номер, скроен на един безпомощен свят от идиоти. За мен залезът в морето е всяващ страх спектакъл: противен, смъртоносен, бездушен. Земята може да е зла, но морето е безпощадно. Не съществува кътче, където да намериш убежище; съществуват единствено елементите, а те са коварни.
	Наложи се да спрем в Леонидио, преди да стигнем в Нафплио. Надявах се, че ще е достатъчно светло, за да мога да поразгледам мястото, защото то беше част от онзи неприветлив край на Пелопонес, от който произхождаше родът на Кацимбалис. За нещастие, слънцето бързо залязваше точно зад стената от скали, в чието подножие се е сгушил Леонидио. Когато хвърлихме котва, вече беше нощ. Успявах да различа само едно малко заливче, осветено от четири или пет мъждукащи електрически крушки. Откъм отвесната черна стена над нас се носеше влажен и хладен полъх, допълващ потискащата атмосфера на безлюдното градче. Напрягах очите си, за да проникна отвъд суровия, обвит в мъгли мрак, и ми се струваше, че съзирам пролом в стръмнината, който във въображението ми бе населен с примитивни, варварски настроени туземци, прокрадващи се наоколо в търсене на храна. Въобще нямаше да се изненадам, ако бях дочул ритъма на там-тамите или пък смразяващи кръвта бойни викове. Обстановката беше смущаващо злокобна — още един смъртоносен капан. Представях си какво е било тук преди векове, когато утринното слънце е разкъсвало заредената с напрежение мъгла, осветявайки голите тела на убитите, техните яки и снажни снаги, осакатени от копия, брадви и колела. Макар и страховита, не можех да не си помисля колко по-невинна е тази гледка в сравнение с един поразен от шрапнели окоп с късчета човешка плът, разпръснати навред като храна за пилета. За нищо на света не мога да си спомня как, в резултат на какъв свръхестествен преход се озовахме на улица „Фобур Монмартр“, но корабчето едва бе потеглило, а ние се бяхме настанили на една маса в салона пред две чашки узо и Кацимбалис ме развеждаше под ръка от кафене на кафене по оживената улица, врязала се в паметта ми, както никоя друга в Париж. Случвало ми се е поне пет или шест пъти досега, когато напускам някой чужд град или се сбогувам с добър приятел, тази улица, която със сигурност не е най-необикновената на света, да се окаже въплъщение на раздялата. Несъмнено на „Фобур Монмартр“ има нещо зловещо, някакво хипнотично зло. Първия път, като минах по нея една вечер, буквално се вцепених от страх. Долавяше се нещо във въздуха, което те кара да бъдеш нащрек. В никакъв случай не е най-неприятната улица в Париж, ала се усеща нещо зловредно, нечисто, застрашително, събрало се там подобно на отровни пари, които разяждат даже и най-невинното лице, докато то не заприлича на покритата с язви физиономия на обречения и победения. Това е улица, на която се връщаш отново и отново. Опознаваш я бавно, крачка по крачка, като траншея, превземана толкова много пъти, та вече недоумяваш дали иде реч за лош сън, или за мономания.
	След няколко часа щяхме да бъдем в Нафплио, на един хвърлей от такива смайващи места като Аргос, Тиринт, Микена и Епидавър, а ние седяхме и разговаряхме за мрачни дупки, пепеляви странични улички, раздърпани курви, джуджета, жигола, clochards* на „Фобур Монмартр“. Опитвах се да си представя моя приятел Кацимбалис в едно бистро срещу театъра в полунощ. Последния път, като бях там, приятелят ми Едгар се мъчеше да ме запали по Рудолф Щайнер**, ала доста неуспешно, държа да отбележа, защото тъкмо когато преминаваше към груповите души и естеството на различието между крава и минерал от окултна гледна точка, една хористка от театъра насреща, която в момента бе свободна и се шляеше наоколо, се настани помежду ни и отклони вниманието ни към по-разбираеми неща. Седяхме в ъгъла, близо до вратата, и към нас се присъедини едно джудже, собственик на верига публични домове, което сякаш изпитваше сатанинска наслада, употребявайки където трябва и не трябва наречието malment***. Историята, която Кацимбалис разгръщаше, бе от онези, дето започваха с нещо незначително и завършваха като недописан роман — недописан поради недостиг на въздух или на място, или на време, или понеже, както стана тогава, му се доспа и реши да си подремне. Тази, подобно на всички негови истории, които не бих могъл да преразкажа, тъй като нямам търпението и финеса на един Томас Ман, ме преследваше дни наред. Не защото беше твърде необикновена, а просто, съзерцавайки ширналото се пред нас море, той се почувства свободен да прави най-невероятните отклонения и да се спира с удивителна прецизност и усърдие и върху най-тривиалните детайли. Винаги съм мислел, че изкуството да разказваш се състои в умението така да възбудиш въображението на слушателя, та той да потъне в собствените си фантазии далеч преди края на историята. Най-добрите разкази, които съм чувал, са били безсмислени, най-добрите книги — онези, чийто сюжет въобще не си спомням, най-добрите личности — онези, с които не мога да стигна доникъде. И въпреки че неведнъж ми се е случвало, не съм в състояние да се начудя как става така, че с определени личности, които познавам, само няколко минути след като сме се поздравили, се впускаме в безкрайно пътешествие, сравнимо по усещане и траектория единствено с онзи дълбок краткотраен блян, в който опитният мечтател се вмъква като кост във вдлъбнатината на става. Често след някой от тези свръхсетивни сеанси, мъчейки се да възстановя прекъснатата нишка, аз се връщам обратно към някакъв незначителен детайл — но между бляскавата точка на възстановяването и брега винаги е имало една безчувствена празнота, своего рода ничия земя, която вълшебството на твореца е осеяло с дупки от снаряди, тресавища и бодлива тел.
	[* Clochards (фр.) — клошари. — Б.пр.]
	[** Рудолф Щайнер (1861–1925) — австрийски философ и езотерик, основател на религиозно-мистичното учение антропософия. — Б.р.]
	[*** Malment (фр.) — лошо, зле, тежко. — Б.р.]
	Кацимбалис притежаваше онова качество, което аз като писател смятам, че е от първостепенна важност за разказваческото изкуство — пълното незачитане на елемента време. Никога не започваше професионално; най-напред се луташе, боричкайки се, така да се каже, в търсене на някакво начало. Историята обикновено започваше, когато той достигнеше до някоя дупка, когато, за да може наистина да се изстреля, правеше огромна крачка назад, образно казано, за сигурност, подхвърляйки, докато пощипваше носа си: „Виж сега, забелязвал ли си някога как…“, или „Та, викам, случвало ли ти се е някога да…“, и недочакал отговор, с очи, изцъклени от притока на вътрешна светлина, направо се пльосваше в дълбокия кладенец, от който извираха всичките му истории, и вкопчвайки се в хлъзгавите стени на повествованието си с ръце и нозе, бавно се изкатерваше до повърхността, пухтейки, задъхвайки се, отръсквайки се като куче, за да се освободи и от последните останали по него треви, тиня и звезден прах. Понякога, гмурвайки се обратно, така здраво се бухваше на дъното, че изгубваше дар слово: можеше да погледнеш в зеницата на окото му и да го видиш там, проснат безпомощно като морска звезда, огромна разпльосната камара плът, лежаща с лице към небето и брояща звездите, брояща ги и даваща им имена в пълно, невъзмутимо вцепенение, сякаш за да нахвърля една колосална и невъобразима канава, върху която да изтъче разказа си, разказ, който щеше да му дойде на езика тогава, когато успее да си поеме дъх.
	Грамадната морска звезда, както казах, бе потънала в дълбок сън още преди да сме стигнали Нафплио. Той се бе изтегнал на пейката, оставяйки ме да кръжа около парка „Монсо“, където ме бе качил в едно такси. Бях замаян. Излязох на палубата и закрачих напред-назад, мърморейки си, изсмивайки се гръмко от време на време, ръкомахайки, докато имитирах жестовете му, нетърпелив да предам най-сочните фрагменти от разказа му на Даръл или на Сефериадис, когато пристигнех в Атина. На няколко пъти се връщах в салона, за да го видя, да се втренча в тази негова малка уста, която сега беше отворена в едно дълго нямо издихание, като устата на риба, бореща се за глътка въздух. В един миг се доближих, наведох се и вперих фотографско око в тая смълчана кухина. Що за удивително нещо е гласът! Какво ли чудо кара врящата магма на земните недра да се превърне в това, което наричаме реч? Щом от глина може да се извае такъв абстрактен посредник като думите, кое е онова, дето ни възпира да напуснем телата си, когато пожелаем, и да се извисим до нашия дом на други планети или в пространството между тях? Какво ни пречи да пренаредим живота на всички нива: атомно, молекулярно, телесно, звездно, божествено? Защо трябва да се спираме пред думите или пред планетите, или пред божествеността? Кой и какво обладава достатъчно мощ, за да унищожи онзи чудодеен фермент, който носим вътре в себе си подобно на семенце и който, след като в умовете си сме прегърнали цялата Вселена, не е нищо повече от семенце — щом да изречеш Вселена, е също толкова лесно, като да кажеш семенце, а имаме да изричаме и по-велики неща, дето са отвъд словото, неща безгранични и немислими, неща, които езикът с никакви трикове не е в състояние да обхване? Ти си лежиш там, помислих си, а къде е онзи глас? В какви ли мрачни цепнатини пълзиш с ганглийните си окончания? Кой си ти, какво си сега, в това наркотично безмълвие? Риба ли си? Влажен гъбест корен ли си? Ти ти ли си? Ако сега ти разбия черепа, ще бъде ли всичко изгубено — музиката, наркотичните изпарения, глисандото, грапавите интермедии, приапичното* пръхтене, законът за непропорционалното увеличение на производителността, Демостеновите камъчета**, жалузите, които спускаш над откровените злодеяния? Ако сега те пробода с шило ето тук, в слепоочието, ще избликне ли заедно с кръвта една-единствена осезаема диря?
	[* Сластно, по името на древногръцкия бог Приап, символ на плодовитостта, изобразяван с огромен фалос. — Б.р.]
	[** Древногръцкият оратор Демостен, който заеквал, за да се избави от недъга си, слагал под езика си камъчета. — Б.р.]
	След няколко минути ще бъдем в Нафплио. След няколко минути той ще се събуди, сепвайки се, и ще възкликне: „Ох, сигурно съм задрямал“. Винаги се събужда настръхнал, сякаш са го спипали на местопрестъплението. Срам го е да заспива. Започва да се чувства напълно буден едва в полунощ. Тогава тръгва да броди из странни кътчета в търсене на някой, на когото да говори. Хората са капнали от умора: той им вдъхва сили, превръщайки ги във внимателни слушатели. Когато свърши, дръпва щепсела и си заминава, скривайки гласовия си апарат на сигурно място в диафрагмата. Ще седне в тъмното на някоя маса и ще се тъпче с хляб и маслини, твърдо сварени яйца, херинга и разни видове сирена, и поливайки ги със самотата си, ще говори на себе си, ще си разкаже някоя история, ще се потупа по гърдите, ще си напомни да запомни да я запомни следващия път; даже ще си изпее песничка в мрака или ако се въодушеви, ще стане и ще направи няколко мечешки крачки, или ще се изпикае, без да разкопчава панталоните си, защо не, той е сам, той е щастлив, той е тъжен, той е всичко, което може да е, за себе си поне, а кой друг е там и тъй нататък — можеш ли да го видиш? Аз го виждам ясно. Сега в Атина е топло и си е изкарал страхотна вечер с най-близките другари. Последният, на когото е пожелал лека нощ, си е вече вкъщи и записва всичко в дневника си, съществувайки единствено под формата на тази слухова добавка, този придатък към живот в търбуха на кита. Китът се обляга назад на стената под една увита в лози решетка, близо до нишата, в която Сократ е прекарал сетните си часове. Китът отново дири храна и пиене, опитвайки се да ги измъкне от човек със сламена шапка от 1905-а, която благополучно е донесъл от Америка заедно с фино спално бельо, люлеещи се столове, плювалници и грамофон с фуния. Грамофонът стои на стол насред пътя и подир миг един консервиран глас ще запищи отровна песен от времето на турското робство…
	След няколко минути ще бъдем в Нафплио. Китът сега е като наелектризиран и паметта му, вероятно освежена от краткото подремване, работи с дяволска прецизност върху късчетата на някой детайл, който преди е бил твърде ленив, за да доизпипа. Пътниците започват да напират и ние сме подхванати и повлечени като коркови тапи към предната палуба. Близо до парапета, първите, които ще слязат, са двама затворници, ескортирани от полицаи с карабини. Оковани са един за друг с белезници. Минава ми през ума, че Кацимбалис и моя милост също сме оковани един за друг, той е разказвачът, аз — слушателят, и така ще крачим до края на света, ала не като затворници, а като роби по своя воля.
	Нощем Нафплио е неприветлив и пуст. Той е изгубил позициите си, също както Арл и Авиньон. В действителност в много отношения наподобява френско провинциално градче, най-вече нощем. Има си военен гарнизон, крепост, дворец, катедрала и няколко безумни паметника. Също така и джамия, която е превърната в кино. Денем всичко е бюрокрация, адвокати и съдии навсякъде, с цялото отчаяние и безсмислие, което влачат подир себе си тези кръвосмучещи паразити. Крепостта и затворът доминират над градчето. Воин, тъмничар, свещеник — вечната троица, символизираща страха ни от живота. Не харесвам Нафплио. Не харесвам провинциални градчета. Не харесвам затвори, църкви, крепости, дворци, библиотеки, музеи, нито пък статуи на мъртъвци.
	Хотелът беше една малка лудница. Във фоайето висяха гравюри на прочути гръцки руини и на индианци от Амазонка и Ориноко. Стените на трапезарията бяха облепени с писма от американски и английски туристи, възхваляващи удобствата на хотела с прекален възторг и екстравагантни слова. Най-тъпите писма бяха подписани от професори в най-реномираните ни университети. В стаята на Кацимбалис имаше две легла, в моята — три. Отопление нямаше, тъй като бяхме единствените гости на хотела.
	Събудихме се рано сутринта и наехме кола, която да ни откара до Епидавър. Денят започна във величествен мир. За пръв път истински видях Пелопонес. То дори не беше виждане, а по-скоро цялостно разкриване на един смълчан и спокоен свят, такъв, в какъвто човек ще живее някой ден, когато спре да се отдава на убийства и кражби. Чудя се как нито един художник досега не е успял да пресъздаде магията на този идиличен пейзаж. Може би е твърде лишен от драматизъм, твърде идиличен? Толкова ли е безплътна светлината, та да не бъде уловена от четката? Едно мога със сигурност да кажа и навярно то ще обезкуражи свръхентусиазирания художник — тук няма и следа от грозота, било то в контура, цвета, формата, характера, чувството. Това е абсолютно съвършенство, също като музиката на Моцарт. Да, осмелявам се да твърдя, че тук има много повече от Моцарт, отколкото където и да е другаде по света. Пътят към Епидавър прилича на пътя към Сътворението. Човек престава да търси. Той замира, онемял пред тишината на тайнствени начала. Ако съумее да проговори, ще прозвучи като напев. Тук няма нищо, което да бъде завладявано, скътано или изтъргувано — има само едно срутване на стените, зазидали духа. Пейзажът не се размива, той се вмъква в свободните пространства на сърцето, нахълтва, натрупва се, обладава изцяло. И вече не се придвижваш през нещо — да го наречем Природа, ако щете, — а ставаш част от един погром, погром над войнството на алчността, злобата, завистта, себелюбието, яда, нетърпимостта, горделивостта, арогантността, лукавството, двуличието и прочее.
	Това е утрото на първия ден от абсолютния мир, мира на сърцето, който настъпва тогава, когато се предадеш. Не съм знаел какво означава мир, преди да дойда в Епидавър. Както всеки друг, аз бях използвал тази дума през целия си живот, без поне веднъж да осъзная, че съм използвал един фалшификат.
	Мир е противоположното на война точно толкова, колкото и смърт — на живот. Бедността на езика, което ще рече бедността на човешката фантазия, бедността на вътрешния ни свят, е създала тази лъжлива опозиция. Става дума, естествено, за онзи мир, дето излиза извън обичайните представи. Друг мир не съществува. Този мир, който мнозинството от нас познават, не е нищо повече от прекратяване на военни действия, примирие, пауза, затишие, отдих — сиреч отрицаващ. Мирът на сърцето е утвърждаващ, непобедим, той не поставя условия, не се нуждае от опазване. Той просто е. Ако е победа, е особен вид победа, защото се основава единствено на предаването на оръжията, доброволното предаване, разбира се. За мен не е загадка естеството на лековете, създадени в този величествен целебен център на древния свят. Тук самият лечител е бил изцерен — това е първата и най-важната стъпка в развитието на изкуството, имаща отношение не към медицината, а към религията. Втората — болният е бил излекуван още преди да е взел лекарството. Великите лечители винаги са твърдели, че Природата е истинският лекар. Това е вярно донякъде. Сама по себе си Природата не е в състояние да направи нищо. Тя може да лекува само когато човекът осъзнае мястото си в този свят, което не е в Природата, както на животните, а в човешкото царство, свързващо звено между природното и божественото.
	За подчовешките екземпляри от тая затънала в невежество ера на науката ритуалите и преклонението пред божественото, които са част от лечителското изкуство, както е било практикувано в Епидавър, изглеждат пълни глупости. В този наш свят слепецът води слепци, болният дири лек от болни. Ние прогресираме непрекъснато, но това е прогрес, който ни отвежда на операционната маса, в приюта за бедни, в лудницата, в окопите. Ние нямаме лечители — имаме единствено касапи, чиито познания по анатомия са ги снабдили с диплома, която пък им дава правото да изрежат или ампутират нашите болести, та осакатени да изкретаме, докато не дойде моментът, когато ще сме годни за кланицата. Обявяваме гръмко, че сме открили едно или друго лекарство, ала не споменаваме новите болести, дето сме създали междувременно. Медицината, въздигната в култ, функционира по същия начин като военното министерство — победите, за които постоянно тръбят, са прах в очите, който прикрива смъртта и бедствията. Докторите, подобно на военните, са безпомощни — битката, която водят, е загубена още от самото начало. Това, от което се нуждае човек, за да може да живее, е мир. Поражението, нанесено на съседа, ни носи мир точно толкова, колкото лекарството против рак ни дарява здраве. Човек не живее благодарение на триумфа над врага си, нито пък оздравява, поглъщайки безброй лекарства. Радостта от живота се дължи на мира, който не е статичен, а динамичен. Никой не би могъл да каже, че знае какво е радостта, преди да е познал мира. А без радост няма живот, дори и да имаш дузина коли, куп прислужници, замък, собствен параклис, бомбоубежище. Болестите ни са нашите пристрастености — били те навици, идеологии, идеали, принципи, притежания, фобии, богове, култове, религии, каквото щете. Голямата заплата може да бъде болест, както и малката. Безделието е също толкова тежка болест, колкото и работата. Към каквото и да сме се привързали, даже надежда или вяра, то би могло да е страданието, което да ни отнесе. Трябва да се предадеш изцяло — останеш ли пристрастен дори и към най-незначителната дреболия, изхранваш микроба, който рано или късно ще те погълне. Колкото до уповаването ни на Бог, той отдавна ни е изоставил, за да можем да познаем радостта от постигане на божественото със собствени усилия. Цялото това неспирно хленчене в мрака, настоятелната, сърцераздирателна жалба за мир, която звучи все по-оглушително с нарастването на болката и страданието, защо го правим? Мир — нима людете си мислят, че той е нещо, дето може да се купи, сякаш е царевица или жито? Нещо, на което да се нахвърлим и да го разкъсаме, подобно на вълци, налетели на леш? Чувам как хората говорят за мир, а лицата им са помрачени от ярост, омраза или насмешка и презрение, горделивост и арогантност. Намират се даже и такива, които искат да се бият, за да възцарят мира — те са най-заблудените души. Не ще имаме мир, докато не изкореним убийството от сърцата и умовете си. Убийството е върхът на огромната пирамида, в чиято основа е Азът. Всичко построено ще трябва да бъде сринато. Всичко, за което човекът се е сражавал, ще трябва да бъде забравено, за да може да заживее като човек. Досега е бил един болен звяр и дори и божествеността му смърди. Той е господар на много светове, но в своя собствен е роб. Не мозъкът, сърцето трябва да управлява света. Във всяко царство, което завоюваме, сеем само смърт. Обърнали сме гръб на царството, където е свободата. В Епидавър, в тишината, във великия мир, който ме обгърна, аз долових туптенето на сърцето на света. И знам какъв е лекът — да вдигнем ръце, да отстъпим, да се предадем, така че мъничките ни сърчица да затуптят ведно с огромното сърце на света.
	Смятам, че безчислените орди, извървели дългия път до Епидавър от всички краища на древния свят, са били изцерени още преди да дойдат тук. Седейки в странно притихналия амфитеатър, аз си мислех за дългия лъкатушещ път, който най-накрая ме бе довел до изцеляващия център на вътрешния мир. Няма човек, който да е избрал да поеме на по-заобиколно пътешествие от моето. Повече от трийсет години се бях лутал сякаш в лабиринт. Бях вкусил и радост, и отчаяние, ала не бях прозрял значението на мира. Пътьом бях надвил един подир друг всичките си врагове, но най-върлия даже не бях разпознал — самия себе си. Когато влязох в смълчания бокал, окъпан в мраморна светлина, аз застанах в самия му център, където и най-тихият шепот се издига високо, като че е птица, окрилена от радост, и се изгубва отвъд ниските хълмове, тъй както светлината на ясния ден отстъпва пред кадифената тъма на нощта. Балбоа, стоейки на върха в Дариен*, едва ли е изпитал такъв чуден възторг като мен в този миг. Нямаше нищо повече за покоряване — пред мен се бе ширнал океан от мир. Да бъдеш свободен, както тогава се почувствах, означава да осъзнаеш безсмислието на всяко завоевание, дори и това на собственото „аз“, което пък е най-висшата проява на егоизъм. Да се изпълниш с радост, означава да отведеш егото си до крайния му предел и триумфално да го спасиш. Усещането за мир е всеобемащо — то е моментът след това, когато вече окончателно си се предал, когато изчезва даже и споменът, че си се предал. Мирът е средоточието на всичко и щом го постигнеш, гласът се възнася във възхвала и благословение. После се разстила надлъж и шир, достигайки до най-далечните краища на Вселената. Тогава той изцелява, защото носи светлина и топлотата на състраданието.
	[* Silent, upon а peak in Darien — стих от сонет на английския поет Джон Кийтс, препращащ към въображаемия миг, в който испанските конкистадори за пръв път зърват Тихия океан от планински връх в провинция Дариен в Панама. — Б.р.]
	Епидавър е просто място символ — истинският Епидавър е в сърцето, в сърцето на всеки човек, стига само да спре и да го потърси. Всяко откритие озадачава с това, че разбулва нещо, което е било тъй неочаквано непосредствено, тъй близко и толкова отдавна и добре познато. Мъдрецът не се нуждае от пътешествия; глупакът е този, който дири гърнето със злато там, гдето дъгата докосва земята. Но вечната орис и на двамината е да се срещнат и да се слеят ведно. Те се срещат в сърцето на света, което е началото и краят на пътя. Срещат се в себепостигането и се сливат в трансцендентността на ролите си.
	Светът е едновременно млад и стар: също като отделния индивид, той се възражда в смъртта и старее посредством безбройни раждания. Постигането на пълнота и завършеност е възможно на всеки етап. Мирът може да бъде открит във всяка точка от правата. Той е континуум, при това точно толкова недоказуем чрез прокарване на граница, колкото и правата — чрез съединяване на точки. За да получиш права, се нуждаеш от единство на съществуване, воля и въображение. По повод на това от какво е съставена една права, което е упражнение по метафизика, можеш да размишляваш цяла вечност. Но дори и кръгъл идиот би могъл да начертае права и така става равен на професора, за когото естеството на една права е неразгадаема мистерия.
	Изкуството да вършиш велики неща се овладява посредством правенето на дреболии; за боязливата душа малкото пътешествие е също тъй трудно, както голямото — за необятната душа. Пътешествията се извършват навътре, към себе си, а най-опасните, нужно ли е да го казвам, се осъществяват, без даже да се помръднеш от мястото си. Ала смисълът от пътуването би могъл да изчезне безвъзвратно. Има търсачи на приключения, които достигат и до най-отдалечените кътчета на земята, завличайки до една безплодна цел един жив труп. Земята гъмжи от авантюристични души, населяващи я със смърт — това са душите, които, впуснали се в завоевания, насищат пространството със съперничество и препирни. Онова, което придава призрачен оттенък на живота, е злочестият театър на сенките, разиграван от вампири и призраци. Паниката и объркването, които сграбчват душата на скиталеца, са екотът на ада, създаден от изгубилите се и прокълнатите.
	Докато се припичах на слънце на стълбите на амфитеатъра, през главата ми мина съвсем естествената мисъл да пратя по някоя приветствена дума на приятелите си. Сетих се по-специално за приятелите си психоаналитици. Написах три картички — една за Франция, една за Англия и една за Америка. Съвсем ненатрапчиво подканих тия изнурени работохолици, които се наричаха лечители, да зарежат всичко и да дойдат в Епидавър, за да се изцерят. И тримата ужасно се нуждаеха от лечителското изкуство — спасители, безсилни да спасят самите себе си. Единият от тях се самоубил, преди ободряващите ми слова да стигнат до него; другият умрял от разбито сърце скоро след като получил картичката ми; третият ми отговори лаконично, че ми завиждал и му се искало да събере кураж да захвърли работата си.
	Психоаналитикът навсякъде води обречена битка. На всеки един индивид, когото върне в реката на живота, „адаптиран“, както му викат, прииждат дузина излезли от строя. Никога не ще има достатъчно психоаналитици, колкото и бързо да ги подготвяме. Една кратка война стига, за да срине правеното с векове. Естествено, хирургията ще се развива, макар да е трудно да се съзре ползата от това. Целият ни начин на живот трябва да се промени. Не щем по-добри хирургически инструменти, искаме по-добър живот. Ако можеше всички хирурзи, всички психоаналитици, всички доктори да бъдат откъснати от заниманията им и събрани за кратко в големия бокал на Епидавър, ако можеха в мир и спокойствие да обсъдят от какво най-вече и неотложно се нуждае човечеството като цяло, отговорът щеше да е незабавен и единодушен: РЕВОЛЮЦИЯ. Световна революция от горе до долу, във всяка страна, всяка обществена прослойка, всяка сфера на съзнанието. Борбата няма да е с болестта: болестта е вторичен продукт. Врагът на човека не са микробите, а самият човек, горделивостта, предразсъдъците, глупостта, арогантността му. Никоя прослойка не е имунизирана, нито една система не се явява панацея. Всеки сам следва да въстане срещу начин на живот, който му е чужд. Въстанието, за да бъде ефективно, трябва да е продължително и безмилостно. Не е достатъчно да изметеш правителства, господари и тирани: трябва да изметеш собствените си предубеждения за правилно и неправилно, добро и лошо, справедливо и несправедливо. Необходимо е да изоставим трудно извоюваните окопи, в които сме се заровили, и да излезем на открито, да предадем оръжията си, да се откажем от притежанията си, от правата си на индивиди, класа, нация, народ. Един милиард души, дирещи мир, не може да бъдат поробени. Ние сами сме се поробили чрез нашите дребнави, ограничени възгледи за живота. Похвално е да жертваш себе си за някаква кауза, ала мъртъвците не постигат нищо. Животът иска от нас да принесем нещо повече — дух, душа, интелект, добра воля. Природата е винаги готова да запълни празнините, причинени от смъртта, но тя не е в състояние да подсигури интелекта, волята, въображението да надвием силите на смъртта. Природата възстановява и запълва, това е всичко. Задача на човека е да изкорени инстинкта да убива, който е безграничен в разклоненията и проявленията си. Безполезно е да призоваваш Бог, както е безсмислено да отвръщаш на силата със сила. Всяка битка е брак, сключен в кръв и страдания, всяка война е поражение на човешкия дух. Войната е само едно огромно проявление в драматична форма на престорените, плитки, мними конфликти, които избухват ежедневно и навсякъде, дори и в тъй наречените мирни времена. Всеки дава своята дан, за да поддържа клането, дори и онези, дето сякаш стоят настрана. Всички сме въвлечени, всички участваме, волю-неволю. Земята е наше творение и ние трябва да приемем плодовете на творението си. Докато отказваме да мислим с категориите световно добро и световни блага, световен ред, световен мир, ще се избиваме и предаваме взаимно. Това може да продължи и до Страшния съд, ако пожелаем. Нищо, освен собственото ни желание не би могло да създаде един нов и по-добър свят. Човекът убива от страх, а страхът има много лица. Започнем ли веднъж да убиваме, край няма. Цяла вечност не би стигнала да надмогнем демоните, които ни измъчват. Откъде са се взели тези демони? Това е въпрос, който всеки сам трябва да си зададе. Нека всеки надникне в сърцето си. Нито Бог, нито Дяволът са отговорни, а със сигурност не и такива недорасли чудовища като Хитлер, Мусолини, Сталин и други подобни. Без съмнение не и такива страшилища като католицизъм, капитализъм, комунизъм. Кой е вселил демоните в сърцата ни, за да ни терзаят? Добър въпрос и ако единственият начин да си отговорим, е да отидем в Епидавър, тогава ви призовавам до един да зарежете всичко и да се устремите натам — веднага.
	В Гърция човек остава с убеждението, че норма е гениалността, не посредствеността. Никоя страна не е родила толкова много гении, пропорционално на броя на населението, колкото Гърция. Само за един век тази малка нация е дала на света почти петстотин гениални личности. Изкуството й, възникнало преди петдесет столетия, е вечно и несравнимо. Пейзажът е все така най-приятният, най-дивният, който планетата ни може да предложи. Обитателите на този мъничък свят са живели в хармония с естествената околна среда, населявайки я с богове, които са били реални и са участвали непосредствено в тяхното битие. Гръцкият космос е най-красноречивият пример за единството на мисъл и дело. Той се е съхранил и до днес, въпреки че елементите му отдавна са се разпръснали. Образът на Гърция, макар и избледнял, продължава да съществува като архетип на чудото, сътворено от човешкия дух. Цял един народ, както свидетелстват останките от неговите постижения, се е въздигнал до висини, които никога преди и никога след това не са били достигани. Било е чудо. И все още е. Задачата на гения, а човекът е във висша степен гениален, е да поддържа чудото живо, да живее неизменно в чудото, да прави чудото все по-чудесно, да не си създава зависимости, а да живее, творейки чудеса, да мисли чудотворно, да умре чудотворно. Няма особено значение мащабът на разрушеното, стига само семето на чудото да бъде съхранено и отгледано. В Епидавър се изпълваш с неуловимите остатъци от чудодейния устрем на човешкия дух. Той те залива подобно на пръските на могъща вълна, която най-накрая се е разбила на отсрещния бряг. Днес вниманието ни е концентрирано върху физическата неизчерпаемост на Вселената; трябва да съсредоточим мислите си върху този твърд факт, защото никога преди човека не е грабил и опустошавал в такава голяма степен. Ето затова сме склонни да забравим, че царството на духа също е неизчерпаемо и че в него нито едно постижение не се губи. Когато се озовеш в Епидавър, прозираш, че това е факт. Светът може да не издържи и да се разпадне под напора на озлоблението и враждебността, но тук, без значение какъв неистов ураган могат да завихрят пагубните ни страсти, съществува обител на мир и спокойствие, чистото рафинирано наследство от едно минало, което все още не е изчезнало.
	Ако Епидавър дарява мир, Микена, която външно е мирна и тиха, събужда съвършено различни мисли и чувства. Предния ден в Тиринт се бях срещнал с циклопския свят. Влязохме в руините на непристъпната някога цитадела през отвор, подобен на утроба, дело ако не на свръххора, то със сигурност на гиганти. Стените на утробата бяха гладки като алабастър; били са полирани от гъсто овче руно, тъй като тук през дългата епоха на мрак в този край овчарите са подслонявали стадата си. По своята същност Тиринт е праисторически. Малко е останало от огромното най-ранно поселище, с изключение на част от гигантските крепостни валове. Не знам защо, но ми се струва, че те предшестват, поне по дух, пещерните убежища в областта Дордон. Човек усеща, че местността коренно се е променила. Тиринт вероятно е бил основан от издънка на критски род през минойския период; ако е така, то духът е претърпял дълбоки изменения, също както и самата земя. Тиринт не прилича повече на Кносос, отколкото например Ню Йорк — на Рим или Париж. Тиринт е своего рода повторение, възпроизвеждане, точно както Америка възпроизвежда Европа в нейните най-дегенеративни черти. Крит през минойската епоха развива култура, основана на мира. От Тиринт лъхат жестокост, варварство, подозрителност, изолация. Той е като мизансцен на Хърбърт Уелс за праисторическа драма, пресъздаваща хилядагодишна война между еднооки великани и тромави динозаври.
	Микена, която във времевата скала е след Тиринт, представлява съвсем различна гледка. Неподвижността й днес наподобява изнемогата на жестоко и умно чудовище, обезкървено до смърт. Микена — и отново излагам единствено собствените си впечатления и усещания — като че е преживяла дълъг цикъл на развитие и упадък. Тя сякаш е извън времето, във всеки един исторически аспект. По някакъв мистериозен начин същото това егейско племе, пренесло семето на културата от Крит в Тиринт, тук е достигнало до едно богоподобно величие, родило е набързо котило от герои, титани и полубогове и после, сякаш изтощено и замаяно от невиждания и божествен разцвет, се е отдало пак на мрачен и кървав вътрешен конфликт, продължил векове, ала приключил толкова отдавна, че изглежда митологичен за следовниците. В Микена боговете са ходели по земята, това не може да бъде поставяно под съмнение. И в Микена потомците на същите тези богове са създали онзи тип човек, който е бил творец до мозъка на костите си и едновременно раздиран от чудовищни страсти. Архитектурата била циклопска, орнаментите — по елегантност и изящество ненадминати в нито един период от развитието на изкуството. Златото било в изобилие и се използвало щедро. Всичко тук е противоречиво. Това е едно от средищата на човешката духовност, място на привързаност към миналото и същевременно на пълен разрив с него. Ликът му е непроницаем: суров и прекрасен, съблазнителен и отблъскващ. Онова, което се е случило тук, е отвъд всякакви предположения. Историците и археолозите са изтъкали едно тънко и като цяло незадоволително покривало, за да скрият мистерията. Те събират отделни фрагменти, които съединяват по обичайния начин, в съответствие с повърхностната си логика. Все още никой не е разгадал тайната на тези древни селения. Тя не се поддава на немощните процеси на интелектуалната мисъл. Трябва да изчакаме завръщането на боговете и възраждането на дарбите, които сега дремят неизползвани.


	Една неделна утрин двамата с Кацимбалис тръгнахме от Нафплио за Микена. Беше едва осем часа, когато пристигнахме на малката гара с това легендарно име. Минавайки през Аргос, магията на този свят изведнъж се просмука във вътрешностите ми. Неща, отдавна забравени, се върнаха с плашеща яснота. Не бях сигурен дали си спомням нещо, което бях чел като дете, или се докосвам до вселенската памет на този народ. Фактът, че тези места все още съществуват, все още носят древните си имена, изглеждаше неправдоподобен. Беше като възкресение и денят, който бяхме избрали за пътуването, по-скоро приличаше на Великден, отколкото на Деня на благодарността. От руините ни деляха няколко километра пеша. Също както и в Епидавър, навсякъде цареше величествено спокойствие. Вървяхме бавно към близките хълмове, извисяващи се над окъпаната в светлина Аргоска равнина. Птички кръжаха над главите ни в чистата безоблачна синева. Внезапно се натъкнахме на момченце, което плачеше, та се късаше. То стоеше на полето току до пътя. Плачът му въобще не се връзваше с тишината и безметежността наоколо; като че дух от отвъдното го бе спуснал на това зелено поле. За какво ли би могло да плаче едно малко момче в такъв час в такъв чуден свят? Кацимбалис се приближи и го заговори. Плачеше, защото неговата сестричка му била откраднала парите. Колко? Три драхми. Пари, пари… Дори и тук съществуваше такова нещо като парите. Никога преди думата „пари“ не ми бе звучала толкова нелепо. Как би могъл човек да мисли за подобно нещо в този свят на ужас, красота и вълшебство? Да бе изгубило магаре или папагал, щях да го разбера. Но три драхми — просто не бях способен да си представя значението на такава нищожна сума. Не можех да повярвам, че плаче. Това беше халюцинация. Да си стои там и да си плаче — духът ще дойде и ще го вземе отново; то не беше от този свят, бе някаква аномалия.
	След като минеш през малкия хан, който Агамемнон и жена му държат и който гледа към поле с цвят ирландскозелено, незабавно осъзнаваш, че земята е засята с телата на легендарни създания. Още преди Кацимбалис да си отвори устата, аз знаех, че те лежат навсякъде около нас — земята ти го казва. Пътят към това място е невероятно привлекателен. Гладки зелени възвишения, хълмчета, могилки, надгробни могили навред, а под тях, не много дълбоко, почиват вовеки воините, героите, митичните новатори, които без машини и сложни съоръжения са издигнали най-мощните укрепления. Сънят на мъртвите е толкова дълбок, че земята и всички, стъпващи по нея, сякаш сънуват; дори и огромните лешояди, кръжащи в небето, изглеждат упоени и хипнотизирани. Докато се изкачваш полека по полегатия склон, кръвта се сгъстява, пулсът се забавя, а мисълта бива обсебена от страховитата картина на един безкраен низ от убийства. Тук съжителстват два различни свята — героичният свят на сияйната светлина и мрачният свят на кинжала и отровата. Микена, също като Епидавър, се къпе в светлина. Но Епидавър е широко отворен, открит, отдаден изцяло на духа. Микена е свита и сбръчкана, подобно на току-що завързан пъп, заровила славата си дълбоко в земните недра, където прилепите и гущерите се хранят от нея, злорадствайки. Епидавър е бокал, от който можеш да пиеш чист дух: в него са небесната синева, звездите и хвъркатите създания, които летят между тях, сипейки щедро песен и благозвучие. Микена, след като свърнеш зад последния завой, изведнъж се снишава, сякаш готвейки се за застрашителен скок, свиреп, дързък, непредвидим. Микена се е затворила, свила се е на кълбо, тръпне от мускулни спазми като борец. Дори и светлината, която пада върху нея с безпощадна яркост, бива засмукана, разпръсната, разкъсана, посивява. Никога не са съществували два свята, така близо един до друг и все пак толкова антагонистични. Тук е Гринуич по отношение на всичко, което има връзка с човешката душа. Стига да се помръднеш дори и само на косъм, и вече си в съвършено различен свят. Това е онзи огромен, бляскав цирей, криещ в себе си ужас, онзи висок склон, от който човекът, веднъж достигнал до зенита си, се е подхлъзнал и е пропаднал в бездънната пропаст.
	Все още беше ранно утро, когато минахме през Лъвската порта. Наоколо — ни следа от пазачи. Няма жива душа. Слънцето се издига и всичко става ясно различимо. И все пак се движим боязливо, внимателно, без да знаем от какво точно се страхуваме. Тук-таме зеят ями, изглеждащи злокобно гладки и хлъзгави. Вървим между грамадните каменни плочи, които образуват кръгло заграждение. Научните ми познания са равни на нула. Бих могъл да гледам тази камара от каменни отломъци единствено с очите на дивак. Удивен съм от размерите на залите в двореца, които те карат да се чувстваш нищожен, от размерите на покоите над тях. Какви исполински стени, за да предпазят една шепа хора! Нима всички обитатели са били гиганти? Какъв ли страховит мрак е налетял върху им в дните на зли беди, та да ги застави да се заровят дълбоко в земята, да скрият съкровищата си от светлината, да се избиват един друг в земните недра? Ние от Новия свят, с милионите пустеещи акри и милионите гладни, мръсни, бездомни, ние, които дълбаем земята, които работим, ядем, спим, обичаме, ходим, яздим, караме се, купуваме, продаваме и убиваме там под земята, по същия ли път сме поели? Аз съм родом от Ню Йорк, най-внушителния и най-празния град на света; сега стоя в Микена и се опитвам да разбера какво се е случвало тук в продължение на столетия. Чувствам се като хлебарка, лазеща сред едно мъртво великолепие. Трудно ми е да повярвам, че някъде далеч назад във времето, между клоните и листата на огромното родословно дърво на живота, моите предци са познавали това място, задавали са същите въпроси, изчезнали са безчувствени в пустотата, били са погълнати и не са оставили и следа от мисъл, с изключение на тези руини, пръснатите из музеите находки: меч, ос на колело, шлем, смъртна маска от ковано злато, надгробна могила, хералдически лъв, издълбан в камък, изящна амфора за вино. Стоя в най-високата точка на оградената със стени цитадела в тази ранна утрин и усещам хладния полъх, който се носи откъм обраслата с гъста растителност сива планина, извисяваща се над нас. В ниското от необятната Аргоска равнина се надига мъгла. Би могло да е и Пуебло, щата Колорадо, дотолкова онова, което ме заобикаля, е откъснато от време и граници. Долу, в тази димяща равнина, където мотрисата пълзи като гъсеница, нима преди там е нямало вигвами? Как да бъда сигурен, че никога не е имало индианци? Всичко, свързано с Аргос, проблясващ в далечината, също като на романтичните илюстрации в учебниците, напомня за индианците. Трябва да съм луд да си го мисля, ала поне съм достатъчно откровен да си призная. Аргос блести сияен, точица светлина, пръскаща златни стрели към синевата. Аргос принадлежи на митовете и на преданията: героите му никога не са имали плът. Но Микена, както и Тиринт, е населена с призраците на праисторически хора и циклопи чудовища, отмити от потъналите планински хребети на Атлантида. В началото Микена е била тромава, бавна, ленива, мудна, мисълта — заключена в туловище на динозавър, войните — породени от канибалска наслада, влечугоподобна, невъзмутима, зашеметяваща и зашеметена. Микена е описала пълен кръг, от забрава до забрава. Чудовищата са се погълнали едно друго като крокодили. Хората носорози са намушкали с роговете си хората хипопотами. Стените са се сгромолясали върху тях, смазали са ги, сплескали са ги в първобитното тресавище. Кратка нощ. Блясва огнена мълния, между свирепите силуети на хълмовете избоботва гръм. Орлите литват, равнината е прочистена, тревата пониква. (Това са приказки на един момък от Бруклин. Няма и капка истина в тях, никой не може да каже какво всъщност е станало, докато боговете не представят доказателства.) Орли, ястреби, плешиви лешояди, посивели от лакомия, също като изсъхналите и голи планински склонове. Въздухът гъмжи от пернати мършояди. Тишина — век подир век, през които земята надява мека зелена премяна. Мистериозно племе, дошло незнайно откъде, се спуска към Арголида. Мистериозно само защото хората са забравили как изглеждат боговете. Боговете се завръщат с пищни доспехи, човекоподобни, яздещи коне, използващи щитове и копия, шлифоващи скъпоценни камъни, топящи руда, вдълбаващи живи картини на война и любов по лъскавите остриета на кинжалите. Боговете крачат през огрените от слънцето поляни, снажни, безстрашни, взорът им — плашещо прям и открит. Ражда се един свят на светлина. Човекът гледа на човека с нови очи. Той благоговее, поразен от собствения си лъчист образ, отразяващ се навред. И колелото се върти, век подир век, погълнати като капки за кашлица, една поема, хералдическа поема, както би се изразил моят приятел Даръл. Докато малките хора са опиянени от магията, посветените, пелопонеските друиди, готвят гробниците на боговете, скриват ги в нежния скут на хълмчетата и възвишенията. Един ден боговете ще си отидат също тъй мистериозно, както са се появили, оставяйки след себе си човекоподобната си черупка, която въвежда в заблуждение невярващите, бедните духом, боязливите души, превърнали земята в топилня, във фабрика.
	Тъкмо сме се изкачили по хлъзгавите стъпала, Кацимбалис и аз. И само сме надзърнали надолу със запалена клечка кибрит. Огромният покрив се е огънал под тежестта на времето. Достатъчно е да си поемеш по-дълбоко дъх, та светът да се срине върху теб. Кацимбалис настояваше да лазим на четири крака, даже по корем, ако се наложи. Случвало му се е да се вре из доста тесни места; бил е къртица на Балканския фронт, пълзял е като червей през кал и кръв, мятал се е в див танц, обезумял от страх, убивал е всичко около себе си, дори и своите, бил е вдигнат във въздуха и запратен на едно дърво, имал е сътресение на мозъка, задникът му напълнен с олово, ръцете му разкъсани като парцали, лицето почерняло от барута, костите и сухожилията разместени и изкълчени. Разказва ми го отново, докато стоим по средата на пътя между небето и земята, парапетът се огъва все повече и повече, клечките кибрит гаснат. „Не бива да изпускаме това“, настоява той. Но аз отказвам да се върна долу, в онзи слузест кладенец на ужасите. Дори там да ме очакваше гърне със злато, пак нямаше да сляза. Искам да видя небето, големите птици, младата трева, вълните заслепяваща светлина, блатната мъгла, издигаща се над равнината.
	Появяваме се на срещуположния склон, пред нас се открива гледка със сияйна яснота. Овчар със стадото си се поклаща по далечен планински рид. Той е с исполински ръст, овцете му имат златно руно. Той мърда лениво в амплитудата на забравеното време. Движи се сред неподвижните тела на мъртвите, чиито пръсти са вкопчени в ниската трева. Спира, за да поговори с тях, да погали брадите им. Така се е движил и в омировските времена, когато легендата била избродирана с алено-медни нишки. Прибавил е по някоя измислица тук и там, показал е грешната посока, променил е маршрута си. За овчаря поетът е твърде повърхностен, прекалено лесно се пресища. Поетът би казал имаше… те бяха… Но овчарят казва той живее, той е, той прави… Поетът винаги е закъснял с хиляда години — и е сляп при това. Овчарят е вечен, дух, неотделим от земята, себеотрекъл се. По тези склонове овчарят със стадото си ще пребъде: ще преживее всичко, в това число и всяка традиция.
	Сега минаваме по малкия мост над пропукания свод на вечните покои на Клитемнестра. Земята пламти буйно, като че е невидим компас, който ние следваме, и единствено стрелката потрепва с мек блясък, улавяйки лъч от слънчевото сияние. Насочваме се към гробницата на Агамемнон, по чийто свод е останала само тънка ивица пръст, подобно на пухена завивка. Голотата на това божествено скривалище е великолепна. Спри, преди сърцето да е избухнало в пламъци. Наведи се да откъснеш цвете. Чирепи и овчи тор навсякъде. Часовникът е спрял. Земята замира за част от секундата в очакване да продължи вечния си ритъм.
	Все още не съм прекрачил прага. Стоя отвън, между циклопските каменни отломъци, ограждащи входа на гробницата. Все още съм онзи, който съм можел да стана, поглъщайки всяко благо на цивилизацията, подхвърлено ми с царско благоволение. Събирам всичкия възможен цивилизационен боклук в един стегнат, малък възел от разбиране. Раздут съм докрай, приличам на огромен балон разтопено стъкло, увиснал от тръбата на стъклодухач. Дай ми каквато си щеш фантастична форма, използвай цялото си умение, цялата сила на дробовете си — въпреки всичко аз ще бъда нещо изфабрикувано, в най-добрия случай една красива култивирана душа. Знам това и го ненавиждам. Стоя отвън, едно завършено творение, най-красивата, най-образованата, най-прекрасно изработената душа на света. Ще стъпя на прага — сега. Правя го. Не чувам нищо. Мен просто ме няма, за да чуя как се разбивам на милиард парченца. Тук е само Агамемнон. Плътта се е разпаднала, щом маската е била махната от лицето му. Но той е тук, изпълва притихналата гробница: разлива се навън, залива полетата, издига небето малко по-високо. Овчарят крачи и разговаря с него денем и нощем. Овчарите са луди. Аз също. Приключих с цивилизацията и с нейното потомство от култивирани души. Отказах се, когато влязох в гробницата. Отсега нататък съм номад, духовен никой. Вземете си изфабрикувания свят и го приберете в музеите, не ви го ща, не ми е нужен, не мога да го използвам. Не вярвам, че което и да е цивилизовано същество знае или някога е знаело какво се е случило на това свещено място. Цивилизованият човек не би могъл да знае или прозре, защото е от другата страна на този склон, чийто връх е бил достигнат много преди той или предците му да се появят. Те го наричат гробницата на Агамемнон. Да, може би някой, наречен Агамемнон, е бил положен тук за вечен покой. И какво от това? Трябва ли да спра зяпнал, все едно съм идиот? Не. Отказвам да повярвам на този твърде, твърде солиден факт. Аз литвам не като поет, не като повествовател, съчинител на легенди, митотворец, а като чист дух. Твърдя, че целият свят, разлетял се оттук във всички посоки, някога е живял по начин, за който никой човек не е и мечтал. Твърдя, че е имало богове, които са бродели навред, хора като нас по вид и същност, ала свободни, изумително свободни. Тръгвайки си от тази планета, те са отнесли тайната, която ние никога не ще изтръгнем от тях, докато не се освободим отново. Един ден непременно ще узнаем какво е да живееш вечно — когато спрем да убиваме. Тук, на това място, сега посветено на паметта на Агамемнон, едно зловещо и потайно престъпление е попарило човешките надежди. Два свята лежат един до друг — онзи преди и онзи след престъплението. Престъплението съдържа в себе си загадката, толкова дълбока и сложна, колкото и самото спасение. Кирките и лопатите не ще разкрият нищо значимо. Копачите са слепи, дирят пипнешком пътя към нещо, което не ще съзрат никога. Всичко, на което махнем маската, се превръща в прах при докосване. В това число и световете, по същия начин. Може да дълбаем вечно, като къртици, но страхът нивга не ще ни напусне, впил ноктите си в нас, изнасилвайки ни отзад.
	Сега ми се струва малко вероятно, че това, което разказвам, е следствие от вълшебното въздействие на едно кратко утро. По обяд вече се спускахме надолу, към малкия хан. Пътьом срещнахме пазача, който, въпреки че бе пристигнал твърде късно, настояваше да ме засипе с факти и дати, нямащи никакъв смисъл. Изпървом заговори на гръцки, а после, разбирайки, че съм американец, мина на английски. Като приключи със заучената си тирада, започна да разправя за Кони Айланд. Там разтоварвал меласа по крайбрежието. Можеше да ми каже и че е бил оса, залепнала за тавана на някой изоставен замък, при интереса, който проявих към него. Защо се е върнал? Истината е, че не се е върнал. Никой не се връща, направи ли веднъж презокеанското пътешествие на запад. Той все още разтоварва меласа по крайбрежието. Върнал се е, за да се въплъти в папагал, да бръщолеви на този безсмислен папагалски език на останалите папагали, дето плащат да го слушат. Това е езикът, на който е казано, че древният грък е вярвал в богове, без сега думата „бог“ да има каквото и да било значение, ала все пак бива използвана, подхвърляна като фалшива монета. Люде, невярващи в нищо, пишат дебели научни трудове за богове, които никога не са съществували. Това е само част от целия културен брътвеж. Ако си много вещ в тази материя, най-накрая ставаш член на академията, където постепенно се превръщаш в завършено шимпанзе.
	Ето ги Агамемнон и съпругата му. Какво ще обичаме — нещо a la carte* или пълно меню, угощение, царско плюскане, тъй да се каже? Листът с вината? Едно добре охладено вино, докато чакаме, би било подходящо. Кацимбалис премлясква с устни; гърлото му е пресъхнало. Пльосваме се на моравата и Агамемнон ни носи de luxe** издание на книгата на някакъв английски археолог. Това явно е ордьовърът за тъпия английски турист. Томът вони на ученост: в него пише за горна и долна страта, за нагръдници, пилешки кости и погребални реликви. Захвърлям го, щом Агамемнон се обръща. Той е свестен, този Агамемнон, и е почти дипломат по силата на навика. Жена му има вид на добър готвач. Кацимбалис дреме под едно голямо дърво. Някакви втасали зелки от Германия, дегизирани като човешки същества, седят на маса под друго дърво. Изглеждат ужасно учени и отблъскващи; подули са се като крастави жаби.
	[* A la carte (фр.) — ала карт, по избор. — Б.пр.]
	[** De luxe (фр.) — луксозно. — Б.р.]
	Зяпам безучастно полето с цвят ирландскозелено. То е поле тип Лорънс Даръл, хералдическо във всеки смисъл на думата. Гледам го безучастно и внезапно осъзнавам какво Даръл се е опитвал да ми каже с дългите си несвързани поеми, които наричаше писма. Когато тези хералдически послания пристигаха на „Вила Сьора“* в Париж в някой прохладен летен ден, аз си мислех, че е смръкнал малко кокаин, преди да посегне към писалката. Един път от плика се изсипа голям грозен сноп листа, приличащ на проза — беше наречен „Нула“ и бе посветен на мен, от същия този Лорънс Даръл, който разправяше, че живеел на Корфу. Бях слушал за гадаене по пилешки кости и черен дроб и веднъж почти успях да схвана идеята за абсолютната нула, макар все още да не е изобретен термометър, който да я измери, но едва като се озовах тук, зяпайки ирландскозеленото поле пред ханчето на Агамемнон, аз проумях идеята за нулата в хералдическия смисъл. Никога не е съществувало поле, по-полскозелено от това. Видиш ли нещо истинско и чисто, ти си на нулата. Нулата е гръцкото съответствие на чисто виждане. Означава това, което Лорънс Даръл казва, когато пише „йонийски“. Означава… ето сега например бих могъл да ви го обясня още по-точно, защото онова, което се мъча да опиша, се случва пред очите ми. Двама мъже и една жена са застанали насред полето. Единият мъж държи в ръката си рулетка. Той ще измерва парцела, който е получил като сватбен подарък. Невестата му е там, за да се увери, че не е сбъркал даже и с милиметър. Лазят на четири крака. Спорят за едно мъничко парченце в югозападния край. Вероятно някоя клонка е отклонила рулетката с частица от милиметъра. Човек не може винаги да е достатъчно внимателен. На харизан кон зъбите не се гледат! Те измерват нещо, което за мен до този момент е било просто дума — земя. Мъртвите герои, златните бокали, кръглите щитове, скъпоценностите, гравираните кинжали — тези неща нямат нищо общо със сегашното им занимание. Това, което е жизненоважно тук, е земя, просто земя. Търкалям думата в устата си — земя, земя, земя. Ами да, земя, това е — почти бях забравил, че означава нещо тъй просто, тъй вечно. Човек се гърчи, изправя се, окуцява, вика, както му е втълпено, „Земята на свободните“** и прочее. Земята е нещо, на което да добиваш реколта, да си построиш дом, да завъдиш крави и овце. Земята е земя, каква величава, обикновена дума! Да, Лорънс Даръл, нулата е това, което ти поискаш да бъде: вземаш парче мокра земя, стискаш я между пръстите си и получаваш двама мъже и една жена, стоящи насред ирландскозеленото поле, които мерят земята. Ето го виното. Вдигам чаша. Привет, Лари, драги ми приятелю, и дръж знамето на нулата! След няколко страници ще посетим заедно Микена и Нанси ще ни поведе надолу по осраните от прилепите стълби към бездънния кладенец.
	[* Улица в Париж, носеща името на френския художник поантилист Жорж Сьора (1859–1891), замислена като средище на артисти, на която в периода 1924–1926 г. са били построени ателиета на художници и скулптори, образци на модерната архитектура. Повечето от тях днес са паметници на културата. — Б.р.]
	[** Цитат от националния химн на Съединените американски щати. — Б.р.]


>	Част втора

	Образователното ни пътешествие из Пелопонес беше прекъснато в Микена. Кацимбалис бе повикан спешно в Атина, тъй като неочаквано бил открит парцел, който адвокатите му били пропуснали. Новината като че ли не го зарадва. Напротив, беше потиснат: по-голямата собственост означаваше по-високи данъци, повече задължения и… повече главоболия. Можех и сам да продължа изследванията си, но предпочетох да се върна с него в Атина и да помисля над онова, което бях видял и почувствал. Качихме се на мотрисата в Микена — пътуването беше директно, около пет-шест часа, ако правилно си спомням, на абсурдната цена на няколко коктейла в „Риц“.
	В промеждутъка от завръщането ми до заминаването за Крит имах три или четири дребни преживявания, за които ми се иска да разкажа накратко. Първото беше „Хуарес“* — американският филм, който от няколко седмици вървеше в едно от реномираните кина. Въпреки че Гърция се намираше под военна диктатура, филмът, макар и леко поорязан след първите прожекции, се въртеше денем и нощем в препълнени зали. Атмосферата бе напрегната, аплодисментите — явно републикански. Филмът имаше голямо значение за гръцкия народ по ред причини. Чувстваше се, че духът на Венизелос** е все още жив. Чувстваше се, че слушайки острата и великолепна реч, която Хуарес произнася пред събралите се чуждестранни посланици, хората правят странни и вълнуващи аналогии между трагичното положение в Мексико при Максимилиан*** и сегашната опасна ситуация в Гърция. Единственият истински приятел на Гърция в момента, единственият относително незаинтересован е Америка. Имам какво още да кажа по този въпрос, ала ще го сторя, когато отида на Крит, родното място на Венизелос, както и на Ел Греко. Но да присъстваш на прожекцията на филм, в който всички форми на диктатура са рязко изобличени, да си сред публика, чиито ръце са развързани само за да ръкопляскат, е действително впечатляващо изживяване. Това бе един от онези редки мигове, в които усетих как в една страна с почти напълно запушена уста, спъната и окована, да си американец, е едва ли не лукс.
	[* Филм от 1939 г. на американския режисьор Уилям Дитерле за националния герой на Мексико Бенито Пабло Хуарес (1806–1872), заемал постовете министър-председател и президент, оглавил борбата против интервентите по време на Мексиканската експедиция (1861–1867). — Б.р.]
	[** Елефтериос Венизелос (1864–1936) — гръцки политик. Неколкократно министър-председател на Гърция в периода 1910–1933 г. Основател на Либералната партия. — Б.р.]
	[*** Максимилиан (1832–1867) — австрийски ерцхерцог. Обявен за император на Мексико (1864) от френските интервенти по време на Мексиканската експедиция. Свален от революционерите и разстрелян. — Б.р.]
	Второто събитие беше посещението на астрономическата обсерватория в Атина, уредено за Даръл и мен от Теодор Стефанидис, който като астроном любител бе направил някои несъмнено важни открития. Служителите ни посрещнаха доста сърдечно заради щедрата помощ, която бяха получили от американските си колеги. Дотогава не бях поглеждал през телескопа на bonafide*1 обсерватория. Нито пък, предполагам, Даръл. Беше страхотно преживяване, макар реакцията ни да не отговаряше на очакванията на нашите домакини. Те, изглежда, се смутиха от коментарите ни, детински и възторжени. Със сигурност не реагирахме по обичайния начин на чудесата, които се разкриваха пред нас. Никога няма да забравя изумлението им, когато Даръл, вторачил се в Плеядите, изведнъж възкликна: Розенкройцерско! Какво има предвид, поискаха да разберат те. Качих се на стълбата и погледнах сам. Не мисля, че бих могъл да опиша ефекта от първия, секващ дъха поглед към един раздробен на късчета звезден свят. Образът, който ще съхраня в себе си завинаги, е този на Шартр*2 — сияен розетен прозорец, разтрошен от ръчна граната. И в това влагам двоен или троен смисъл — величествена, неунищожима красота, поругаване на Космоса, разрушен свят, висящ в небесата като предзнаменование за гибел, и още безсмъртието на красотата, макар и взривена и осквернена. „Каквото горе, такова и долу“, гласи знаменитата фраза на Хермес Трисмегист*3. Съзерцавайки Плеядите през мощен телескоп, усещаш великата и страховита истинност на тези думи. Посредством най-възвишените полети на духа — предимно в музиката и архитектурата, тъй като те са единосъщни — човекът създава илюзията за съперничество с небесния ред, величие и великолепие; злото и опустошението, които той сее чрез разрушителните си деяния, изглеждат несравними, докато не се замислим над гигантските звездни катастрофи, плод на умопомрачението на неведом магьосник. Нашите домакини обаче оставаха глухи за подобни разсъждения; говореха ерудирано за маси, разстояния, вещества и прочее. Те бяха откъснати от нормалните човешки дейности по начин, доста по-различен от нашия. За тях красотата беше нещо несъществено, за нас тя бе всичко. За тях физико-математическият свят, осезаем, обозначен, претеглен и видян през техните инструменти, беше самата реалност, а звездите и планетите — просто доказателство за отличната им и необорима логика. За нас двамата с Даръл реалността бе изцяло извън обсега на нищожните им инструменти, които сами по себе си не бяха нищо повече от грубо отражение на ограниченото им въображение, заключено навеки в затвора на хипотетичната логика. Цифрите и астрономическите изчисления, които трябваше да ни смаят и да ни внушат благоговеен трепет, само ни накараха да се подсмихваме снизходително или пък най-неучтиво да им се изсмеем в лицето. Аз никога не съм се впечатлявал от факти и цифри. За мен една светлинна година не е по-удивителна от една секунда или част от нея. Това е игричка за малоумни, която би могла да продължава така, напред-назад, ad nauseam*4, без да ни отведе доникъде. За мен една звезда не става истинска, след като я видя през телескоп. Тя може да е по-ярка, по-красива, да е хиляда или милион пъти по-голяма, отколкото съзерцавана с невъоръжено око, ала това не я прави по-истинска. Да твърдиш, че ето така едно нещо изглежда в действителност само защото си го видял по-голямо и по-внушително, ми се струва доста нелепо. За мен то си е точно толкова истинско, дори и въобще да не го видя, а просто да си представя, че е там. И накрая, даже за моето око и за окото на астронома да притежава една и съща големина и яркост, със сигурност не ни изглежда еднакво — и възклицанието на Даръл е красноречиво доказателство.
	[*1 Bonafide (лат.) — истинска. — Б.пр.]
	[*2 Милър има предвид катедралата „Нотр Дам дьо Шартр“ в град Шартр, Франция. — Б.пр.]
	[*3 Образът на Хермес Трисмегист (Трижди Велики) възниква в късната античност и се свързва с херметизма, религиозно-философско учение с езотеричен характер, и с окултните доктрини. — Б.р.]
	[*4 Ad nauseam (лат.) — до втръсване. — Б.пр.]
	Но нека минем нататък — към Сатурн. Сатурн, както и нашата Луна, видени през увеличително стъкло, са впечатляващи за лаика по начин, който ученият инстинктивно би пренебрегнал и осъдил. Никакви цифри и факти относно Сатурн не биха могли да обяснят онова неоправдано тревожно чувство, което видът на тази планета поражда у наблюдаващия. Сатурн е живо олицетворение на меланхолията, болката, нещастието, обречеността. Млечнобелият му оттенък неминуемо напомня за бълвоч, мъртва посивяла плът, уязвими органи, скрити от погледа, гнусни болести, епруветки, лабораторни проби, катар, хрема, ектоплазма, печални нотки, зловещи явления, война на инкуби и сукуби, безплодие, анемия, нерешителност, пораженство, запек, антитоксини, блудкави романи, херния, менингит, мъртви закони, канцеларщина, живота на пролетариата, мръсни фабрики със зле платени работници, YMCA*1, сектантски сбирки, спиритични сеанси, поети като Т. С. Елиът, фанатици като Александър Дауи*2, лечители като Мери Бейкър Еди*3, държавници като Чембърлейн, нелепи нещастни случаи от рода да се подхлъзнеш на бананова кора и да си разбиеш черепа, да си мечтаеш за по-светли дни, а да бъдеш заклещен между два камиона, да се удавиш в собствената си вана, да убиеш най-добрия си приятел, без да искаш, да умреш от хълцане вместо на бойното поле и тъй нататък ad infinitum*4. Сатурн праща злини по силата на инерцията. Пръстенът му, който според учените е с дебелината на лист хартия, е венчалната халка, символизираща безсмислената смърт и нещастия. Сатурн, каквото и да е за астронома, е знак за глупавата участ на обикновения човек. Той го носи в сърцето си, защото целият му живот, и без това лишен от смисъл, е обгърнат от този сетен символ, на който, ако нищо друго не успее да го убие, ще може да разчита да го довърши. Сатурн е живот в напрежение и несигурност, не мъртъв, а по-скоро безсмъртен, тоест неспособен да умре. Сатурн е като израстък в ухото — двоен мастоид за душата. Сатурн е като залепен обратно тапет, намазан откъм лицевата страна с онази слузеста каша, която тапетаджиите смятат за незаменима в занаята. Сатурн е огромна зловеща храчка, която човек изхвърля на сутринта, след като предния ден е изпушил няколко кутии тънки, добре изсушени, недразнещи, ободряващи цигари. Сатурн е отсрочка, явяваща се постижение сама по себе си. Сатурн е съмнение, объркване, скептицизъм, факти заради самите факти, без никакво шарлатанство, никаква мистика, ясно? Сатурн е кървавата пот, избила от ученето заради самото учене, онази скована, мъглява озадаченост на мономана, впуснал се в безспирно търчане подир това, което се намира под носа му. Сатурн е страшно меланхоличен, понеже не знае и не разпознава друго освен меланхолията; той живее от собствените си тлъстини. Сатурн е символ на всички поличби и суеверия, фалшиво доказателство за божествената ентропия, фалшиво, защото, ако беше вярно, че Вселената загива, то тогава Сатурн отдавна щеше да се е изпарил безследно. Сатурн е също толкова вечен, колкото и страхът и нерешителността, той става все по-блед и по-мъгляв с всеки компромис, с всяка капитулация. Боязливите души плачат за Сатурн така, както се предполага, че децата плачат за „Кастория“*5. Сатурн ни дава единствено това, което искаме, нито грам повече. Сатурн е бялата надежда на бялата раса, която безспирно дрънка за чудесата на природата и прекарва времето си в изтребване на най-голямото чудо от всички — ЧОВЕКА. Сатурн е звездният самозванец, смятащ се за великия космократор на Съдбата, Мосю дьо Пари, автоматичният касапски нож за един свят, поразен от атараксия. Нека небесата възпеят славата му — това лимфатично кълбо на скуката и съмнението никога не ще престане да разпръсква млечнобелите си лъчи на смъртно униние.
	[*1 Young Men’s Christian Association (англ.) — Младежка християнска асоциация. — Б.пр.]
	[*2 Джон Александър Дауи (1847–1907) — шотландски евангелист, проповядвал в Австралия и Съединените американски щати, основател на Християнска католическа църква. — Б.р.]
	[*3 Мери Бейкър Еди (1821–1910) — основателка на движението „Крисчън Сайънс“ в Съединените американски щати през втората половина на XIX в., разработила лечебен метод на религиозна, метафизична основа. — Б.р.]
	[*4 Ad infinitum (лат.) — до безкрайност. — Б.пр.]
	[*5 Children cry for Fletcher’s Castoria е една от първите добили огромна популярност реклами в САЩ (през 20-те години на XX в.). „Кастория“ е сироп против запек за деца. — Б.пр.]
	Това е емоционалният портрет на една планета, чието ненормално влияние продължава да тежи върху почти угасналото съзнание на човека. Сатурн е най-безрадостната гледка в небесата. Той съответства на всяко малодушие, заченато в човешкото сърце; той е едничкото хранилище на всичкото отчаяние и провали, на които от незапомнени времена човешкият род се е поддал. Сатурн ще стане невидим само когато човекът го изчисти от съзнанието си.
	Третото събитие беше от съвършено различно естество — джаз вечер в необзаведения ергенски дом на Сефериадис на „Кидатенайон“, една от улиците, от които инстинктивно бях привлечен по време на първите си разходки из Атина. Сефериадис, кръстоска между бик и пантера по характер, е абсолютната Дева от астрологична гледна точка. Искам да кажа, че е страстен колекционер, също като Гьоте, една от най-ярките Деви, познати на света. Първият шок, който изпитах, щом влязох в дома му, беше запознанството ми с неговата грациозна и чаровна сестра Джийн. Тя веднага ми направи впечатление на човек, който произхожда от царски род, може би по египетска линия — но със сигурност транспонтийска. Докато я съзерцавах възторжено, бях сепнат от павианския глас на Каб Калоуей. Сефериадис ме дари с онази топла азиатска усмивка, която неизменно се разливаше по лицето му подобно на нектар и амброзия. „Познато ли ти е това парче? — попита той, грейнал от щастие. — Имам и други, ако пожелаеш да ги чуеш. — И посочи към рафт с плочи, дълъг около метър. — Ами Луис Армстронг харесва ли ти? — продължи. — Ето ти плоча на Фетс Уолър. Чакай малко, някога слушал ли си Каунт Бейси или пък Пий Уий Ръсел?“ Знаеше всеки един виртуоз; беше абониран за Le Jazz Hot, както скоро разбрах. Само след секунди вече си говорехме за „Кафе Будон“ на Монмартр, където големите чернокожи изпълнители от нощните клубове си отпочиваха преди и след работа. Той искаше да чуе за американските негри, за живота им извън сцената. Какво е влиянието на чернокожите върху живота в Америка, какво мислят американците за негърската литература? Вярно ли е, че имало негърска аристокрация, която превъзхождала културната аристокрация на белите американци? Може ли човек като Дюк Елингтън да отседне в хотел „Савой Плаза“, без да предизвика смут? Ами Колдуел и Фокнър — правдива ли е картината на Юга, която те рисуват? И тъй нататък. Както и преди съм отбелязвал, Сефериадис беше неуморим в разпитването. За него нито един детайл не бе достатъчно тривиален, та да бъде пренебрегнат. Любопитството му беше безкрайно, познанията — обширни и разностранни. След като ме позабавлява с подборка от най-модерните джаз парчета, поиска да разбере дали бих желал да чуя малко екзотична музика, от която имал интересни неща. Докато ровеше за тази или онази плоча, той ме засипваше с въпроси за някой неизвестен английски поет, за обстоятелствата около изчезването на Амброуз Биърс* или пък за ръкописите на Грийнбърг, които Харт Крейн** бил използвал. Или, вече открил плочата, изведнъж подхващаше анекдотична история от живота си в Албания, в която по непонятен начин се долавяше ехо от стих на Т. С. Елиът или Сен Джон Перс.
	[* Амброуз Биърс (1842–1914) — американски писател, критик, публицист, ключова фигура в историята на литературата на ужаса. Животът му приключва при загадъчни обстоятелства. Заминава за Мексико, където изчезва безследно по време на Мексиканската революция (1910–1917). — Б.р.]
	[** Самюъл Бърнард Грийнбърг (1893–1917) — австро-американски поет, чието творчество било забравено, добил популярност години след смъртта си благодарение на американския поет Харт Крейн (1899–1932), плагиатствал някои от стихотворенията му. — Б.р.]
	Споменавам за тези негови отстъпления, защото те бяха освежаващата противоотрова срещу онзи тип натрапчиви, праволинейни и невъобразимо скучни разговори, характерни за английските литератори в Атина. След всяка вечер, прекарана с тия ласкаещи те копелета, аз винаги бях настроен самоубийствено. Гъркът е жив до мозъка на костите си; излъчва жизненост, прелива от живот, той е вездесъщ по дух. Англичанинът е флегматичен, роден за креслото край камината, за задимената таверна, за каторгата на нравоучението. Даръл изпитваше извратено удоволствие, наблюдавайки смущението ми в присъствието на негови сънародници. До един бяха като оживели карикатури от неговата „Черна книга“, тази ужасяваща хроника на английската смърт. В присъствието на англичанин Кацимбалис със сигурност би замлъкнал. Никой не ги мразеше истински — те бяха просто непоносими.
	По-късно същата вечер имах честта да се запозная с няколко гъркини, приятелки на сестрата на Сефериадис. Отново бях впечатлен от отсъствието на онези очевидни недостатъци, които карат дори и най-хубавите американки или англичанки да изглеждат определено грозни. Гъркинята, даже когато е образована, е най-вече жена. Тя излъчва някакво ясно доловимо ухание; сгрява те и те изпълва с трепет. Благодарение на претопяването на гърците от Мала Азия новата атинянка е станала по-красива и по-енергична. Обикновената гръцка девойка, дето можеш да видиш на улицата, превъзхожда във всяко едно отношение американското си съответствие; преди всичко тя се откроява с характер и сой — комбинация, която сътворява безсмъртна красота и за вечни времена отличава потомците на древните народи от нещастните издънки на Новия свят. Нима бих могъл да забравя малкото момиче, което един ден срещнахме в подножието на Акропола? Може би беше на десет, може би на четиринайсет години; косите й бяха златисточервени, а чертите й — тъй благородни, внушителни и строги, като тези на кариатидите на Ерехтейона. Тя си играеше с приятелки на една площадка пред полусъборени бараки, които някак си бяха избегнали повсеместното разрушение. Този, който е чел „Смърт във Венеция“*, би оценил моята искреност, когато казвам, че нито една жена, дори и най-прекрасната, която някога съм виждал, не е или не е била способна да породи у мен подобно чувство на благоговение, каквото това момиче събуди. Ако Съдбата я проводи отново на пътя ми, не знам каква глупост бих извършил. Тя бе дете, девственица, ангел, прелъстителка, жрица, блудница и пророчица ведно. Не беше нито древна гъркиня, нито съвременна; не принадлежеше към никой народ, никоя епоха или съсловие, тя беше уникална, удивително уникална. В бавната сдържана усмивка, с която ни дари, като спряхме за миг, зяпнали я, бе стаена онази загадъчност, която Да Винчи е увековечил, която човек открива навсякъде в будисткото изкуство, из огромните пещери в Индия и по фасадите на храмовете й, у танцьорките от Ява и от Бали и сред примитивните народи най-вече в Африка; и която всъщност увенчава духовните достижения на човешкия род, ала напълно липсва в изражението на западната жена. Позволете ми да прибавя и една странна мисъл — най-близкото до тази загадъчност, което съм виждал, се излъчваше от усмивката на селянка от Корфу, жена с шест пръста на краката, определено грозна и смятана от всички едва ли не за чудовище. Тя идваше на кладенеца, както бе обичаят сред селянките, за да напълни стомната си, да изпере и да поклюкарства. Кладенецът се намираше в подножието на стръмен склон, около който се виеше козя пътека. Навред имаше гъсти маслинови горички, тук-таме прорязани от проломи — коритата на планински потоци, които пресъхваха през лятото. За мен кладенецът притежаваше някакъв необясним чар; той бе място, предназначено за женското товарно животно: за силната, здрава девица с налята снага, която с лекота и грация носеше стомната с вода, привързана за гърба й, за старата беззъба вещица, чийто превит гръб все още издържаше на огромния наръч дърва за огрев, за вдовицата, подир която се точеше орляк дечурлига, за слугините с техния волен смях, за съпругите, които вършеха работата на мързеливите си мъже, накратко, за всеки тип жена, с изключение на величайшата господарка или ленивата англичанка. Когато за пръв път съзрях жените да се олюляват по стръмните склонове също както в библейските времена, аз почувствах болка. Самият начин, по който тежката стомна бе привързана за гърба, беше унизителен. Още повече че мъжете, които биха могли да свършат тая черна работа, със сигурност седяха в прохладна таверна или се бяха опънали под някое маслиново дръвче. Първата ми мисъл беше да отменя младата прислужница в нашата къща в тази неженска работа; искаше ми се да усетя стомната на собствения си гръб, да разбера с изтръпналите си мишци какво значи постоянно да ходиш до кладенеца и обратно. Като споделих желанието си с Даръл, той вдигна ръце ужасен. Не било прието, рече, присмивайки се на невежеството ми. Отвърнах му, че изобщо не ме интересува дали е прието, или не, че ме лишава от радост, която никога не бях вкусвал. Той ме помоли да не го правя заради него — каза, че щял да падне в очите на всички, че гърците щели да ни се подиграват. С една дума, направи от това такъв проблем, че аз трябваше да зарежа идеята. Ала бродейки по хълмовете, обикновено се спирах при кладенеца, за да утоля жаждата си. Там един ден зърнах шестопръстото чудовище. Тя беше боса, нагазила в калта до глезените, и переше вързоп дрехи. Че беше грозна, не мога да отрека, но има различни видове грозота и нейната беше от онзи, който вместо да те отблъсква, те привлича. Преди всичко бе силна, жилава и енергична — животно, надарено с човешка душа и несъмнена сексуалност. Когато се приведе, за да изцеди чифт панталони, стегнатите й бедра изпъкнаха и се откроиха под раздърпаната и изкаляна пола, прилепнала по мургавата й плът. Очите й блестяха като въглени, като очите на бедуинка. Устните й бяха кървавочервени, а здравите й, равни зъби — бели като тебешир. Гъстата черна коса се стелеше по раменете й на дебели лъщящи кичури, сякаш напоени със зехтин. Реноар би казал, че е красива; той не би забелязал шестте пръста, нито пък грубите й черти. Би се поинтересувал от напращялата плът, закръглените гърди, отпуснатата полюляваща се снага, мощта на ръцете, нозете, тялото; би бил запленен от правилния, щедър процеп на устата, от тъмния пламтящ поглед, от масивните очертания на главата и искрящите черни вълни, спускащи се подобно на водопад по якия като колона врат. Той би усетил животинската страст, неутолимата жар, огъня в утробата й, устремеността на тигрицата, глада, ненаситността, всепоглъщащото желание на самката, която не е била пожелана, защото има един пръст в повече.
	[* Става дума за „Смърт във Венеция“ на Томас Ман. — Б.р.]
	Както и да е, да оставим Реноар настрана, долавяше се нещо в усмивката на тази жена, което видът на малкото момиче в подножието на Акропола ми припомни. Споменах, че бе най-близкото подобие на загадъчността в изражението на момичето със златисточервената коса. С това, колкото и парадоксално да звучи, искам да кажа, че беше пълната й противоположност. Чудовището би могло да е дало живот на онази удивителна красота; би могло, защото в изпепеляващия копнеж за любов прегръдката й се бе разпростряла до безкрайност, отвъд въображението дори и на най-нещастно влюбената жена. Цялата й сила да прелъстява, е била погребана в ковчега на плътската любов, където в мрака на слабините й страстта и желанието са изгорели, превръщайки се в гъст дим. Забравяйки всяка надежда да съблазни мъж, тя е насочила страстта си към забраненото — добитък, неодушевени предмети, идоли, митични божества. В усмивката й имаше нещо от упоението на изсъхнала земя, най-сетне дарена с внезапен и яростен порой; това бе усмивката на ненаситника, за когото хиляда горещи целувки са само подтик да поднови настъплението. По някакъв странен и необясним начин тя е останала в съзнанието ми като символ на онзи глад за необуздана любов, който аз открих, макар и не толкова явен, у всички гъркини. Това е едва ли не символът на самата Гърция, тази неутолима жажда за красота, страст, любов.
	В продължение на двайсет години мечтаех да посетя Кносос. Не бях и подозирал колко е лесно да осъществя пътешествието. В Гърция трябва само да кажеш на някого, че желаеш да отидеш тук или там, и — хоп! — след секунди возилото те очаква пред вратата. Този път се оказа, че е самолет. Сефериадис беше решил, че трябва да пътувам в разкош. Един поетичен жест, който аз приех като поет.
	Дотогава не се бях качвал на самолет и надали някога отново ще го сторя. Чувствах се глупаво, седнал в небето със скръстени ръце; мъжът до мен четеше вестник, очевидно нехаещ за облаците, които бръскаха илюминаторите. Навярно сме се движили със сто мили в час, но тъй като около нас се рееха единствено облаци, имах впечатлението, че стоим на място. Накратко, беше еднообразно, тъпо и безсмислено. Съжалявах, че не си бях взел билет за търговския кораб „Акропол“, който скоро щеше да акостира в Крит. Човекът е създаден да ходи по земята и да плава по моретата; покоряването на въздуха е запазено за един по-късен етап от еволюцията му, когато ще му пораснат истински криле и той ще приеме формата на ангел, какъвто и е по своята същност. Механичните приспособления нямат нищо общо с автентичната човешка природа — те са просто капани, които Смъртта е заложила.
	Приземихме се на пристанището в Ираклион, един от най-важните градове на Крит. Главната улица е сякаш копие на декор за третокласен уестърн. Бързо си взех стая в един от двата хотела и тръгнах да търся ресторант. Полицай, когото заговорих, ме улови под ръка и любезно ме отведе на някакво непретенциозно местенце край градския фонтан. Ястието беше безвкусно, но вече бях близо до Кносос и твърде развълнуван, та да се разстройвам от подобна дреболия. След като се наобядвах, отидох в едно кафене на отсрещната страна на улицата и си поръчах турско кафе. Двама германци, пристигнали със същия самолет, обсъждаха лекция за Вагнер, която щяха да изнесат вечерта; изглеждаха нелепо, явно не осъзнавайки, че са дошли с музикалната си отрова в родното място на Венизелос. Поех на кратка разходка из града. Малко по-нататък, в бивша джамия, превърната в кино, афиши известяваха за предстояща прожекция на филм с Лаурел и Харди. Децата, насъбрали се наоколо, очевидно бяха не по-малко ентусиазирани от тези клоуни, отколкото връстниците им в Дъбюк или Кеноша. Мисля, че киното се казваше „Миноецът“. Зачудих се дали и в Кносос няма да има кино, което да тръби за филм с братя Маркс.
	Ираклион е западнало градче, носещо клеймото на турското робство. Улиците са изпълнени с работилнички, където всичко, от което човек се нуждае, се прави на ръка, също както в Средновековието. От селата идват критяни със спретнати черни одежди и елегантни високи ботуши от червена или бяла кожа. След индусите и берберите това са най-красивите, благородни и излъчващи достойнство мъже, които някога съм виждал. Те са много по-впечатляващи от жените: като че принадлежат към отделно племе.
	Стигнах до края на града, където, както навсякъде на Балканите, всичко свършва изведнъж, сякаш владетелят, проектирал това странно творение, внезапно е полудял и е оставил огромната градска порта да виси окачена само на една панта. Тук автобусите се събираха подобно на смачкани гъсеници, чакащи прахолякът от равнините да ги обгърне в забрава. Обърнах се и се гмурнах в лабиринта от тесни криволичещи улички в жилищната част, която, макар и типично гръцка, носеше атмосферата на английски аванпост в Западните Индии. Отдавна се опитвах да си представя първия си досег с Крит. В невежеството си бях предполагал, че островът ще е съвсем рядко населен, без питейна вода, с изключение на тази, дето карат от континента; мислех си, че ще видя пустинен бряг, тук-таме няколко белеещи се руини, представляващи Кносос, а отвъд Кносос — пустош като обширните територии в Австралия, където птицата додо, отбягвана от останалите пернати видове, населяващи храсталаците, отчаяно заравя глава в пясъка. Сетих се как един мой приятел, френски писател, хванал дизентерия тук и бил пренесен върху гърба на магаре до малка лодка, после по някакво чудо го прехвърлили на преминаващ товарен кораб и така бил върнат на континента в състояние на делириум. Бродех наоколо като в сън, спирайки да послушам някоя пукаща плоча, пусната на грамофон с фуния, поставен на стол насред улицата. Месарите бяха препасали кървавочервени престилки; те стояха пред примитивни дъски за кълцане в малки дюкяни, каквито имаше и в Помпей. От време на време улиците излизаха на площади, оградени от безумни здания, отдадени на закона, администрацията, Църквата, образованието, болестта и лудостта; архитектурата бе сякаш от онази стряскаща те реалност, типична за творбите на известни примитивисти като Бомбоа, Пероне, Кейн, Съливан и Вивен. Под заслепяващата слънчева светлина един детайл, например решетеста порта или беззащитен бастион, се откроява с изправяща косата яснота, каквато може да се открие единствено в картините на най-великите или лудите художници. Всеки сантиметър от Ираклион би могло да бъде нарисуван; това е един объркан, кошмарен град, перфектна аномалия, перфектна нееднородност, място сън, захвърлено в необятността между Европа и Африка, миришещо силно на сурови кожи, семена от кимион, катран и субтропични плодове. Той е обезобразен от турците и заразен с безобидните изпарения на сладникава сантименталност от последните страници на Дикенсов роман. Няма нищо общо с Кносос или Фестос; той е толкова минойски, колкото и творенията на Уолт Дисни са американски; той е цирей върху лицето на времето, възпалено място, което човек чеше като кон, заспал прав.
	В джоба си имах препоръчителна бележка до главния критски литератор, приятел на Кацимбалис. По здрач го открих в кафенето, където германците бяха умували над вагнеровските си шашмалогии. Ще го нарека господин Цуцу, понеже, за съжаление, му забравих името. Господин Цуцу говореше френски, английски, немски, испански, италиански, руски, португалски, турски, арабски, народен гръцки, книжовен гръцки и старогръцки. Беше композитор, поет, учен и ценител на храната и напитките. Започна да ме разпитва за Джеймс Джойс, Т. С. Елиът, Уолт Уитман, Андре Жид, Брьотон, Рембо, Лотреамон, Луис Карол, Мънк Луис*, Хайнрих Георг и Райнер Мария Рилке. Сякаш се интересуваше за роднини или за наши общи приятели. Говореше за тях, все едно всички бяха живи, каквито и са, слава богу. Почесах се по главата. Мина на Арагон — чел ли съм Le Paysan de Paris**? Помня ли пасажа „Жуфроа“ в Париж? Какво мисля за Сен Джон Перс? А за „Надя“ от Брьотон? Бил ли съм вече в Кносос? Трябвало да остана поне няколко седмици — щял да ме разведе от единия до другия край на острова. Той беше здравеняк и сърдечен човек и щом разбра, че обичам да си хапвам и пийвам, грейна одобрително. Искрено съжаляваше, че вечерта не бил свободен, но се надявал да ме види на следващия ден; искаше да ме представи на малкия писателски кръг в Ираклион. Развълнува се от факта, че съм американец, и ме помоли да му разкажа нещо за Ню Йорк, което бе почти невъзможно, тъй като отдавна бях престанал да се отъждествявам с този противен град.
	[* Матю Грегъри Луис (1775–1818) — английски прозаик и драматург, получил прозвището Мънк (Монах) поради огромния успех на неговия готически роман „Монахът“ (1796). — Б.р.]
	[** Le Paysan de Paris (фр.) — „Парижкият селянин“, основното произведение на Луи Арагон от сюрреалистичния му период, създадено в годините 1924–1925. — Б.р.]


	Върнах се в хотела, за да подремна. В стаята имаше три легла, всичките много удобни. Внимателно прочетох табелата, предупреждаваща клиентите да се въздържат да дават бакшиш на обслужващия персонал. Стаята ми струваше около седемнайсет цента на вечер и ща — не ща, се впуснах в безплодни размишления колко драхми бакшиш трябва да дадеш, ако бе разрешено. В хотела имаше само трима или четирима посетители. Докато вървях по широкия коридор, търсейки тоалетната, срещнах камериерката, ангеловидна стара мома със сламена коса и воднистосини очи, която живо ми напомни по сведенборгски* неземната уредничка на къщата на Балзак в Паси. Тя ми носеше чаша вода на табла от олово, цинк и калай. Съблякох се и пускайки жалузите, забелязах двама мъже и една стенографка, втренчили се в мен от прозореца на някаква чужда търговска къща, намираща се на срещуположната страна на улицата. Изглеждаше нереално тази абстрактна търговска сделка на място като Ираклион. Пишещата машина бе сякаш сюрреалистична, а мъжете с навити ръкави, както навсякъде в търговските кантори, удивително наподобяваха онези чешити от западния свят, които прехвърляха зърно, царевица или пшеница, цели вагони, от едно място на друго по телефона или телеграфа. Представете си да откриете двама бизнесмени и една стенографка на Великденския остров! Представете си как би звучала една пишеща машина насред океанската тишина! Проснах се на леглото и заспах дълбоко, като да бях упоен. Забранено е да се дава бакшиш — това бе последната мисъл, тъй приятна за капналия от умора пътешественик.
	[* Емануел Сведенборг (1688–1772) — шведски учен, философ и мистик, изследвал връзката между земно и небесно, между човек и Всемир. Създател на оригинална теософска система, съчетала естествознание и метафизика, емпиризъм и мистицизъм в забележителен синтез. Наричан някога Аристотел на Севера. — Б.р.]
	Когато се събудих, вече бе тъмно. Вдигнах жалузите и погледнах надолу към жалката главна улица, която сега беше пуста. Дочух тракането на телеграф. Нахлузих си дрехите и забързах към ресторанта край фонтана. Келнерът сякаш ме очакваше и бе готов да ми превежда на онзи ирокезки английски, който странстващият грък научава по време на пътешествията си. Поръчах си студена риба и бутилка тъмночервено критско вино. Докато чаках да бъда обслужен, забелязах някакъв мъж да наднича през големия прозорец от полирано стъкло; отдалечи се и се върна пак няколко минути по-късно. Най-накрая се реши да влезе. Дойде направо на моята маса и ме заговори на английски. Не съм ли аз господин Милър, дето бил пристигнал преди няколко часа със самолета? Да, аз съм. Помоли за разрешение да ми се представи. Господин Еди-кой си, британският вицеконсул в Ираклион. Разбрал, че съм американец, писател. Винаги бил щастлив да се запознае с американец. Спря за миг, сякаш притеснен, после добави, че единствената причина да ми се представи била, за да ме увери, че докато се намирам на Крит, съм можел да разчитам изцяло на скромните му услуги. Бил родом от Смирна, а всеки грък оттам бил вечно признателен на американския народ. Каза, че нямало услуга, която да не мога да поискам от него.
	Естествено бе в отговор да го поканя да седне и да сподели вечерята с мен, което и сторих. Той обаче обясни, че нямал възможност да приеме тази чест, тъй като трябвало да вечеря в тесен семеен кръг, но щях ли да му окажа честта да изпия едно кафе с него и жена му в дома им след вечеря? Като представител на великата американска нация (без въобще да съм сигурен каква героична роля сме изиграли при трагедията в Смирна), аз най-учтиво приех, изправих се, поклоних се, стиснах му ръката и го съпроводих до вратата, където още веднъж си разменихме любезни благодарности и взаимни благопожелания. Върнах се обратно на масата, махнах кожата на студената риба и продължих да утолявам жаждата си. Яденето беше още по-отвратително и от обедното, ала обслужването бе великолепно. Целият ресторант беше научил, че е пристигнал някакъв изтъкнат гост и споделя с тях скромната им храна. Господин Цуцу и жена му се появиха за малко, за да видят как я карам, изказаха се смело за чудесния апетитен вид на одраната риба и изчезнаха с поклони и теманета, от което постоянните посетители на най-реномирания ресторант в Ираклион направо изтръпнаха. Вече ми се струваше, че предстои да се случи нещо много важно. Поръчах на келнера да изпрати chasseur* за кафе и коняк. Никога вицеконсул или какъвто и да било държавен служител, с изключение на полицай или жандарм, не ме беше издирвал на публично място. Самолетът бе виновен. Той беше като акредитив.
	[* Chasseur (фр.) — момче за поръчки, пиколо. — Б.р.]
	Домът на вицеконсула бе твърде внушителен за Ираклион. В действителност повече приличаше на музей, отколкото на място за живеене. Чувствах се някак напрегнат, объркан. Вицеконсулът беше добър, сърдечен човек, но бе надут като пуяк. Барабанеше нервно по облегалката на креслото си, чакайки с нетърпение жена му да престане да дърдори за Париж, Берлин, Прага, Будапеща и прочее, та да може най-сетне да обяви, че е автор на книга за Крит. Повтаряше й, че съм журналист, обида, която обикновено трудно преглъщам, ала в случая ми беше лесно да пренебрегна, тъй като вицеконсулът смяташе всички писатели за журналисти. Натисна някакъв звънец и с тържествен тон нареди на прислужницата да отиде до библиотеката и да донесе съчинението му за Крит. Призна, че никога преди не бил писал книга, но поради невежеството и неяснотата около Крит, царящи в ума на обикновения турист, счел за свой дълг да изложи на хартия всичко, което знаел за втората си родина. Съгласи се, че сър Артър Еванс* вече го бил сторил безупречно, ала имало неща, дреболии, естествено, които произведение от подобна величина не би могло да обхване. По този помпозен, натруфен и доста тъп начин той продължи да венцехвали своя шедьовър. Рече, че журналист като мен е сред малцината, които истински биха оценили онова, което бил направил за доброто на Крит. Подаде ми книгата, за да й хвърля един поглед. Подаде ми я така, сякаш беше Библията на Гутенберг. Погледнах я и веднага ми стана ясно, че си имам работа с един от „популярните майстори на реализма“, кръвен брат на този, който беше изобразил „Рандеву с душата“. Попита ме престорено стеснително дали английският му е добър, понеже не му бил роден език. Искаше да каже, че ако беше писал на гръцки, съчинението му щеше да е извън всяка критика. Учтиво се поинтересувах къде бих могъл да се сдобия с тази несъмнено изключителна творба, при което той ми съобщи, че ако го посетя на сутринта в канцеларията му, щял да ми връчи един екземпляр като подарък, за спомен от този знаменит случай, чиято кулминация била срещата на две души, дълбоко чувстващи величието на миналото. Това бе само началото на цял водопад от цветисти конски лайна, който трябваше да преглътна, преди да се стигне до пожелаването на лека нощ. Следваше драмата в Смирна — подробен и сърцераздирателен разказ за злините, които турците били причинили на беззащитните гърци, и за милостивата намеса на американския народ, която никой грък не ще забрави до края на дните си.** Докато той описваше ужаса и зверствата, аз отчаяно се опитвах да си припомня какво съм правил в тези черни дни от историята на Гърция. Явно катастрофата се бе случила през един от онези дълги периоди, в които бях престанал да чета вестници. Нямах и най-мъгляв спомен за подобно събитие. Трябва да е станало в годината, в която си търсих работа, без да имам и най-малкото намерение да започна някъде. Сетих се, че колкото и окаяно да ми изглеждаше положението ми тогава, даже не си бях направил труда да прегледам колонките с обяви.
	[* Артър Еванс (1851–1941) — английски археолог, открил двореца на легендарния цар Минос в Кносос. Научните резултати от разкопките и намерените артефакти имат изключително значение за изследване на минойската култура на остров Крит. — Б.р.]
	[** Става дума за Гръцко-турската война (1919–1922), когато въпреки превъзходството на гръцките войски турската армия им нанася редица поражения и през 1922 г. завзема Смирна (днес Измир) и окончателно ги изгонва от Анадола. — Б.р.]
	На следващата сутрин взех автобуса за Кносос. Трябваше да извървя близо два километра, преди да стигна руините. Бях толкова въодушевен, та ми се струваше, че стъпвам по облаците. Ето че мечтата ми най-сетне щеше да се сбъдне. Беше облачно и дори леко ръмеше, докато аз вървях с енергична крачка. Отново, също както и в Микена, усетих, че нещо ме тегли към мястото. Най-накрая, след една извивка на пътя, спрях като закован; имах чувството, че съм пристигнал. Огледах се за следи от развалините, но не се виждаше нищо. Постоях няколко минути, втренчен в очертанията на заоблените хълмове, които едва докосваха електриковосиньото небе. Тук трябва да е, нямаше грешка. Върнах се обратно по стъпките си и прекосих полето, озовавайки се на дъното на някакво дере. Изведнъж от лявата си страна съзрях гола постройка с колони, оцветени в студени ярки тонове — двореца на цар Минос. Намирах се при задния вход на руините, насред постройки, сякаш опустошени от пожар. Заобиколих и пред главния вход се присъединих към малка групичка гърци, които вървяха подир водач, говорещ на своего рода бустрофедон*, който на мен ми звучеше като чист пеласгийски**.
	[* Бустрофедон (старогрц.) — букв. „като волска оран“. Древен способ на писане, при който посоката се променя във всеки следващ ред. Среща се в писмените паметници на етруската, гръцката, малоазийските и други култури. — Б.р.]
	[** Език на местното предгръцко население в Древна Гърция, изчезнало към VIII в. пр.н.е. Оставя следи в старогръцкия език. — Б.р.]
	Съществуват сериозни разногласия относно естетиката и автентичността на възстановителните работи на сър Артър Еванс. Установих, че съм неспособен да стигна до конкретно заключение; приемах видяното като даденост. Както и да е изглеждал Кносос в миналото, както и да изглежда в бъдеще, този Кносос, който Еванс е възсъздал, е единственият, дето аз някога ще познавам. Благодарен съм му за това, което е извършил, благодарен съм му, че имам възможността да сляза по огромното стълбище, да седна на прекрасния трон, чието копие в Хагския трибунал е почти също такава реликва, както и оригиналът.
	Кносос с целия си облик внушава мисълта за величието, здравия разум и богатството на един могъщ и миролюбив народ. Той е бляскав — бляскав, здрав, чист и пречистващ. Очевидно е, че обикновените люде са играли съществена роля. Смята се, че в дългата му история е била изпробвана всяка форма на управление, известна на човека; в много отношения Кносос е по-близък по дух до модерните времена, до XX век, бих казал, отколкото други, по-късни епохи от развитието на елинската цивилизация. Тук можеш да усетиш влиянието на Египет, уютната човешка непосредственост на етруския свят, мъдрия колективен дух на инките. Не претендирам, че знам, но почувствах, както рядко ми се е случвало преди, стоейки пред развалини от миналото, че на това място в продължение на столетия е царял мир. Има нещо твърде земно в Кносос, нещо от онази атмосфера, която изплува, когато се заговори за Китай или Франция. Религиозната нотка е благосклонно приглушена; жените са играли важна, равностойна роля в делата на този народ; игровият дух е осезаем. Накратко, преобладава нотката на радост. Чувстваш, че човекът е живял, за да живее, че не е бил преследван от мисли за отвъден живот, че не е бил задушаван и ограничаван от прекомерна почит към паметта на предците, че е бил религиозен така, както единствено подобава на човека, използвайки пълноценно онова, което има, и извличайки максималното от всяка изтичаща минута живот. Кносос е бил земен, светски, в най-добрия смисъл на думата. Цивилизацията, която е олицетворявал, е загинала петнайсет века преди идването на Спасителя, завещавайки на западния свят най-голямото достижение, познато досега на човека — азбуката. В друга част на острова, в Гортина, това откритие е увековечено върху грамадни каменни блокове, пресичащи полето подобно на миниатюрна Китайска стена. Днес азбуката е загубила своята магия; превърнала се е в мъртва обвивка на мъртви мисли.
	По пътя обратно към автобуса се отбих в едно малко селце да си взема нещо за пиене. Контрастът между минало и настояще бе огромен, сякаш тайната на живота е била изгубена. Хората, които ме наобиколиха, имаха вид на диваци. Те бяха приятелски настроени и гостоприемни, много даже, но в сравнение с минойците приличаха на подивели, изоставени без човешка грижа домашни животни. Не говоря за удобствата, от които са лишени, защото в това отношение според мен няма голяма разлика между гръцките селяни, китайските кулита и емигриралите в Америка момчета за всичко. Говоря за липсата на онези същностни елементи на живота, които правят възможна една истинска общност от човешки същества. Липсва нещо фундаментално и това е видимо навсякъде в нашия цивилизован свят — напълно отсъства каквото и да е, наподобяващо общностно съществуване. Ние сме се превърнали в духовни номади; всичко присъщо на душата е захвърлено, ветровете го подмятат, все едно е непотребен боклук. Село Агиа Триада*, погледнато от която и да е точка във времето, се откроява като бисер на постоянството, целостта, значимостта. Когато едно мизерно гръцко селце като това, за което говоря, и хилядите му двойници в Америка украсят безсмисления си оскъден живот с телефон, радио, автомобил, трактор и прочее, смисълът на думата „общностен“ така удивително се изкривява, че започваш да се чудиш какво се има предвид под словосъчетанието „човешко общество“. Няма нищо човешко в тези случайни струпвания на човешки същества; те са под всяко равнище на живот, което планетата ни познава. Тия люде са по-нисши във всяко отношение и от пигмеите, истинските номади, живеещи в някаква порочна свобода и възхитителна сигурност.
	[* Агиа Триада (грц.) — Света Троица. Една от резиденциите на критските царе, където са открити предмети с култово значение. — Б.р.]
	Докато отпивах от водата, имаща странен привкус, слушах една от тези маймуни, които обкръжението им величаеше, да разказва за славните дни, прекарани в Хъркимър, щата Ню Йорк. Там държал малка сладкарница и беше благодарен на Америка, че му е дала възможността да спести няколко хиляди долара, та да се върне в родината си към унизителния бачкаторски живот, на който бе свикнал. Той изтича до дома си, за да донесе някаква американска книга, която пазел като сувенир от благословените времена на правене на пари. Това беше фермерски алманах, със следи от пръсти, опърпан и осран от мухите. Тук, в самата люлка на цивилизацията, една мръсна маймуна ми подаваше безценно уродливо отроче на писмеността — алманаха.
	Двамата със собственика му седяхме на маса досами шосето сред група видимо впечатлени простаци. Поръчах коняк за всички и примирено капитулирах пред събеседника. Някакъв мъж се надвеси над нас и сложи дебелия си космат пръст върху снимката на земеделско сечиво. Събеседникът поясни: „Добра машина, той харесва него“. Друг взе книгата и я разлисти с наплюнчен палец, сумтейки доволно от време на време. Събеседникът рече: „Много интересна книга. Той харесва американски книги“. Изведнъж съзря свой приятел и викна: „Ела тук“. Представи ми го. „Ник! Работи на Мичиган. Голяма ферма. Харесва Америка също.“ Здрависах се с Ник. Той каза: „Ти Ню Йорк? Аз отива в Ню Йорк преди“. С движение на ръцете очерта небостъргачите. Заговори оживено на останалите. Изведнъж настъпи тишина и събеседникът се обърна към мен: „Те искат разберат дали ти харесва Гърция“. „Прекрасна е“, отвърнах аз. Той се засмя. „Гърция много бедна страна, да? Няма пари. Америка богата. Всички има пари, да?“ Казах да, за да го удовлетворя. Той обясни на компанията, че се бях съгласил — Америка е много богата страна, всеки е богат, купища пари. „Колко дълго оставаш в Гърция?“, попита. „Може би година, може би две“, отговорих. Засмя се отново, като че ли бях някакъв идиот. „Какъв твоя работа?“ Казах му, че не работя. „Ти милионер?“ Казах му, че съм много беден. Разсмя се пак, по-силно отпреди. Другите слушаха внимателно. Рече им нещо набързо. „Какво искаш пиеш? — попита. — Критяни харесват американци. Критски народ добър народ. Ти харесваш коняк, да?“ Кимнах.
	Точно тогава пристигна автобусът. Понечих да стана. „Не бърза — спря ме събеседникът. — Той не тръгва още. Той прави вода тук.“ Останалите се усмихваха. Какво ли си мислеха? Че съм куку да дойда на място като Крит? Попитаха ме още веднъж с какво се занимавам. Престорих се, че пиша с перодръжка. „А! — възкликна събеседникът. — Вестник!“ Плесна с ръце и заговори въодушевено на ханджията. Донесоха гръцки вестник и той го тикна в ръцете ми. „Ти четеш това?“ Поклатих глава. Грабна вестника. Прочете на глас заглавието на гръцки, другите слушаха замислено. Докато четеше нататък, мярнах датата — беше отпреди месец. Събеседникът ми преведе. „Той казва президент Рузвелт не иска война. Хитлер лош човек.“ После стана, взе един бастун от стоящите наоколо, опря го о рамото си и се престори, че стреля в упор. Бам-бам!, боботеше, като се въртеше и се прицелваше във всички поред. Бам-бам! Селяните се разсмяха от сърце. „Аз — рече, сочейки с палец към гърдите си, — аз добър войник. Убива турци… много турци. Аз убива, убива, убива… — И доби свирепа, кръвожадна физиономия. — Критски народ добри войници. Италианци не.“ Приближи се до един от мъжете и го хвана за яката. Направи движение, сякаш му прерязва гърлото. „Италианци, пфу! — Изплю се на земята. — Аз убива Мусолини… като нищо! Мусолини лош човек. Гърци не харесва Мусолини. Ние убива всички италианци. — Седна, като се зъбеше и подхилваше. — Президент Рузвелт помага гърци, да?“ Кимнах. „Грък добър войник. Убива всички. Той не страхува на никого. Виж. Аз един човек… — Посочи към останалите. — Аз един грък. — Грабна пак бастуна и го размаха като тояга. — Аз убива всички — германци, италианци, руснаци, турци, французи. Грък не страхува.“ Компанията закима одобрително. Беше убедително, меко казано.
	Автобусът бе готов да потегли. Като че ли цялото село се бе събрало, за да ме изпрати. Качих се и им помахах за довиждане. Едно момиченце пристъпи към мен и ми подаде китка цветя. Събеседникът се провикна: „Ура!“. Някакъв недодялан момък изкрещя All right! и всички се засмяха.
	След вечеря се разходих до покрайнините на града. Все едно се намирах в земята на Ур*. Бях се запътил към ярко осветено кафене в далечината. На около километър от мен, поне така ми се стори, високоговорител бълваше новини за войната — първо на гръцки, после на френски, след това на английски. Като че ли ги изстрелваше в пустиня. Говори Европа. Европа изглеждаше тъй далечна, сякаш на друг континент. Звукът беше оглушителен. Изведнъж откъм противоположната посока се разнесе друг. Извърнах се към малкия парк срещу едно кино, където афиш рекламираше някакъв уестърн. Минах покрай нещо, което наподобяваше огромна крепост, заобиколена от пресъхнал ров. Небето се бе снишило, осеяно с разкъсани облаци, сред които луната несигурно плаваше. Почувствах се извън този свят, откъснат, странник във всеки един смисъл на думата. Усилвателите нагнетяваха това усещане за изолация: бяха надути докрай, сякаш за да бъдат чути далече отвъд мен — в Абисиния, Арабия, Персия, Белуджистан, Китай, Тибет. Звуковите вълни се носеха над главата ми — те не бяха предназначени за Крит, бяха уловени случайно. Гмурнах се в тесните криволичещи улички, които ме отведоха до един площад. Озовах се сред тълпа около шатра, в която показваха уроди. Мъж, приклекнал отвън, свиреше странна мелодия на флейта. Беше я вдигнал към луната, която междувременно бе станала по-едра и по-ярка. От шатрата излезе кючекчийка, теглеща някакво кретенче за ръката. Тълпата се закикоти. В миг извърнах глава и за свое учудване видях жена с делва на рамо, слизаща боса по малък баир. Притежаваше осанката и грацията на фигура от древен фриз. Подир нея ситнеше магаре, натоварено с грънци. Звукът от флейтата ставаше все по-странен, по-натрапчив. Мъже с тюрбани, високи бели ботуши и черни наметала се блъскаха пред отворената шатра. Човекът до мен държеше за краката две крякащи пилета; бе застинал на място като хипнотизиран. Вдясно очевидно имаше казарми, пред караулната будка войник с бяла пола маршируваше напред-назад.
	[* Ур Халдейски — древен шумерски град на река Ефрат, упоменат в Библията като родното място на Авраам. — Б.р.]
	Нямаше нищо друго особено в тази картина, но за мен това бе очарованието на свят, който едва започвах да прозирам. Още преди да дойда на Крит, аз си бях мислил за Персия, Арабия и други, по-далечни земи. Крит е накрай света. В миналото едно спокойно, пълно с живот плодоносно средище, пъпът на света, сега той изглеждаше като кратер на угаснал вулкан. Самолетът идва, вдига те високо и те изплюва в Багдад, Самарканд, Белуджистан, Фес, Тимбукту, докъдето ти стигнат парите. Всички тези чудесни някога места, дори самите имена на които те омагьосват, днес представляват островчета, захвърлени насред бурното море на цивилизацията. Най-обикновена стока като каучук, калай, пипер, кафе, карборунд и тъй нататък. Местните жители са парии, експлоатирани от октопода, протегнал пипала от Лондон, Париж, Берлин, Токио, Ню Йорк, Чикаго чак до заледените върхове на Исландия и дивата шир на Патагония. Свидетелствата за тази тъй наречена цивилизация са пръснати и разхвърляни безразборно навсякъде, където дългите лепкави пипала са достигнали. Никой не се е цивилизовал, нищо не се е променило истински. Някои, които преди са яли с пръсти, вече се хранят с нож и вилица; някои са сложили в колибите си електрически крушки вместо керосинови лампи или свещи; при някои на полицата, където по-рано е лежала пушка или карабина, сега стоят каталози на „Сиърс Роубък“* и Светото писание; някои притежават лъскави автоматични пистолети вместо тояги; някои използват пари вместо мидички и раковини; някои са се сдобили със сламени шапки, дето въобще не са им нужни; някои имат Исус Христос и не знаят какво да правят с него. Ала всички те, от горе до долу, са нервни, неудовлетворени, завистливи, с болни души. Душите им са разядени от рак и проказа. Най-невежите и изпадналите ще бъдат заставени да нарамят оръжието и да се сражават за една цивилизация, която не им е донесла нищо друго освен мизерия и деградация. Високоговорителят разтръбява гибелни новини за победа и разгром на език, който те не разбират. Светът е луд и стига само леко да се отдръпнеш и да го погледнеш от разстояние, изглежда още по-луд от обикновено. Самолетът носи смърт; радиото носи смърт; картечницата носи смърт; консервите носят смърт; тракторът носи смърт; свещеникът носи смърт; училищата носят смърт; законите носят смърт; електричеството носи смърт; водопроводът носи смърт; грамофонът носи смърт; ножовете и вилиците носят смърт; книгите носят смърт; дъхът ни носи смърт; езикът ни, мисленето, парите, любовта, милосърдието, здравеопазването, радостта. Без значение дали сме приятели, или врагове, без значение дали се наричаме японци, турци, руснаци, французи, англичани, германци или американци, където и да идем, където и да се простре сянката ни, където и да живеем, ние тровим и унищожаваме. Ура!, викна гъркът. Аз също викам ура! Ура за цивилизацията! Ура! Всички ви ще избием, до един, навред! Ура за Смъртта! Ура! Ура!
	[* Крупна американска мултинационална компания, осъществяваща търговска дейност чрез мрежа от собствени магазини и доставка по пощата. Създадена в края на XIX в., когато излиза и първият й каталог. — Б.р.]
	На следващата сутрин посетих музея, където за свое учудване се натъкнах на господин Цуцу в компанията на нибелунгските мошеници*. Беше доста смутен, че го виждам с тях, но както после ми обясни, Гърция все още била неутрална държава, а те дошли с препоръчителни писма от хора, които в миналото смятал за свои приятели. Престорих се, че най-внимателно разглеждам една минойска шахматна дъска. Той настоя да се срещнем в кафенето по-късно през деня. Докато излизах от музея, ме пипна рядкото щастие, и то толкова силно, че оцапах гащите. Веднага се сетих за моя приятел французина. Слава богу, в тефтерчето си имах записан лек против подобна напаст; беше ми даден от английски пътешественик, с когото се бях запознал една вечер в бар в Ница. Добрах се до хотела, преоблякох се, свих на вързоп изцапаните дрехи, за да ги хвърля в някое дере, и въоръжен с рецептата на англичанина, се отправих към аптеката.
	[* Рихард Вагнер е бил любим композитор на Хитлер. — Б.р.]
	Трябваше да повървя доста, преди да успея незабелязано да се отърва от вързопа. Междувременно стомахът ми се обади отново. Запътих се към дъното на дерето и клекнах до един умрял кон, бъкащ от зелени мухи.
	Аптекарят говореше единствено гръцки. „Диария“ е една от онези думички, които никога не се сещаш да включиш в набързо съставен речник, а нормалните рецепти са на латински, който всеки фармацевт би трябвало да знае, ала явно понякога е непознат на гръцките аптекари. За щастие, влезе човек, дето говореше малко френски. Веднага ме попита дали съм англичанин и когато отвърнах утвърдително, се втурна навън и подир няколко минути дотича с приветлив грък, който се оказа собственик на кафене наблизо. Обясних му набързо положението и след кратък разговор с аптекаря той ми съобщи, че рецептата ми не може да бъде изпълнена, ама пък щели да ми предложат по-добър цяр. Трябваше да не ям и да не пия, да карам на диета от оризова отвара с малко лимонов сок. Аптекарят смяташе, че ми нямало нищо — за няколко дни щяло да ми мине, — на всекиго се случвало в началото.
	Отидох в кафенето с новия си приятел — каза, че името му е Джим — и изслушах една дълга история за живота му в Монреал, където бил натрупал състояние като ресторантьор, но после изгубил всичко на борсата. Радваше се, че може отново да поговори на английски. „Не вкусвай тукашната вода — рече ми. — Моята идва от един извор на трийсет километра оттук. Ето защо имам толкова много клиенти.“
	Седяхме и разговаряхме за прекрасните зими в Монреал. Джим бе приготвил някаква специална напитка, която, както каза, щяла да ми се отрази добре. Чудех се откъде мога да си набавя купичка гъста оризова отвара. Един мъж до мен си пафкаше наргиле; изглеждаше изпаднал в дълбок транс. Изведнъж се озовах в Париж, слушайки Урбански, моя приятел окултист, който една зимна нощ влязъл в бордей в Монреал и когато се появил отново, вече било пролет. Бил съм в Монреал, ала някак си картината, която се е загнездила в паметта ми, не е моята, а тази на Урбански. Виждам се на неговото място, чакам трамвая нейде в предградията. Задава се елегантна жена, загърната в кожи. Тя също чака трамвая. Откъде пък изникна името на Кришнамурти? После дамата разказва за Топика, щата Канзас, а на мен ми се струва, че съм прекарал там целия си живот. Горещият пунш се появява съвсем естествено. Стоим на прага на голяма къща, която прилича на изоставен замък. Цветнокожа жена отваря вратата. Това е нейният дом, точно какъвто го беше описала. Топъл, уютен. От време на време входният звънец подрънква. Долавя се приглушен смях, звънят чаши, нозе в чехли пошляпват из коридора…
	Бях се заслушал в разказа толкова съсредоточено, че той бе станал част от моя живот. Можех да почувствам меките белезници, с които тя го бе привързала, приканващата постеля, сладката, сънлива леност на пашата, оттеглил се от света в сезон на сняг и лед. През пролетта бе избягал, но аз, аз бях останал и понякога, както и сега, когато се забравя, се озовавам в розариума, опитвайки се да й обясня тайната на решението на Арджуна*.
	[* Препратка към класическия индийски епос „Махабхарата“, посветен на съперничеството между две родствени фамилии, Каурави и Пандави, и към решението на Арджуна, един от петимата братя Пандави, да влезе в битка с братовчедите си. Тайната се състои в наставленията на Кришна за дълга и добродетелта, изложени в „Бхагавадгита“, най-философската и проникновена част от епоса, които заставят Арджуна да преодолее колебанията си и да следва своето предопределение. — Б.р.]
	На свечеряване се отбих в кафенето, за да се видя с господин Цуцу. Той настоя да го придружа до ателието му, искаше да ме представи на тесен кръг от литератори. Мислех си за купичката с ориз и откъде да я намеря.
	Убежището му беше скрито на тавана на порутена сграда и неволно ми напомни библейското родно място на Жан Жионо в Маноск. Беше бърлога, каквато свети Йероним* сигурно си е бил стъкмил по време на отшелничеството в чужди земи. Навън, във вулканичните недра на Ираклион, властваше Августин**; тук, сред мухлясалите книги, картините, музиката, беше светът на Йероним. Отвъд, в самата Европа, един друг свят умираше. Скоро щеше да трябва да посетиш място като Крит, за да откриеш отново свидетелства за изчезнала цивилизация. Тясната бърлога на Цуцу бе като напречен разрез на всичко, което си е отишло, за да бъде създадена културата на Европа. Тази стая ще продължи да съществува подобно на монасите в тъмните векове.
	[* Йероним Блажени (ок. 347–420) — високообразован християнски учен, чието дело е каноничният превод на латински на Библията, известен под името Вулгата. В иконографията често бива изобразяван като старец с бяла брада, наведен над книгите. — Б.р.]
	[** Християнският теолог и църковен деятел Августин Блажени (354–430). — Б.р.]
	Един по един приятелите му пристигнаха, повечето от тях поети. Общият език беше френският. Пак изплуваха имената на Елиът, Брьотон, Рембо. Говореха за Джойс като за сюрреалист. Смятаха, че Америка преживява културно възраждане. Тук мненията ни рязко се разминаваха. Не мога да понасям идеята, която се е загнездила в умовете на малките народи, че Америка е надеждата на света. Назовах имената на техните собствени писатели, съвременните поети и романисти на Гърция. Те не бяха единодушни по отношение на достойнствата на този или онзи. Не бяха уверени в качествата на собствените си творци. Не скрих своето възмущение.
	Сложена бе трапеза, отрупана с храна, вино, прекрасно грозде, и всичко това аз трябваше да отказвам.
	— Мислех, че обичате да хапвате и пийвате — рече Цуцу.
	Отвърнах му, че съм неразположен.
	— Е, хайде, можете да пробвате малко студена риба — увещаваше ме той. — А виното трябва да го опитате, поръчал съм го специално за вас.
	Учтивостта повеляваше да приема. Вдигнах тост за бъдещето на Гърция. Някой настоя да си взема от великолепните маслини и от прословутото козе сирене. Не се виждаше и зрънце ориз. Представих си как отново търча към дъното на дерето, при умрелия кон с отровните, тлъсти зелени мухи.
	— А какво смятате за Синклер Луис, той със сигурност е един от великите американски писатели?
	Когато казах „не“, всички се усъмниха сериозно в критическите ми способности. Кой тогава е велик?, запитаха. Отговорих:
	— Уолт Уитман. Той е единственият велик майстор на словото, който някога сме имали.
	— Ами Марк Твен?
	— За юноши — отсякох.
	Те се ухилиха, също като троглодитите предишната сутрин.
	— Значи, мислите, че Рембо е по-добър от всички американски поети, взети заедно? — подметна предизвикателно един младеж.
	— Да. Мисля, че е по-добър и от всички френски поети, взети заедно.
	Все едно бях хвърлил бомба. По правило най-страстните защитници на френската традиция могат да бъдат открити извън пределите на Франция. Цуцу бе на мнение, че трябва да ме изслушат докрай; смяташе, че отношението ми е типично, показателно за американския дух. Ръкопляскаше, както би ръкопляскал на дресиран тюлен, който е направил номера с топките. Чувствах се някак потиснат от тази атмосфера на безплодни спорове. Дръпнах една дълга реч на развален френски, в която си признах, че не съм критик, че винаги съм бил пристрастен и предубеден, че не почитам нищо друго освен това, дето харесвам. Заявих, че съм невежа, което те енергично се опитаха да отрекат. Добавих, че предпочитам да им разкажа някаква история. И започнах — за просяк, който се бе помъчил да изкрънка от мен десет цента една вечер, докато отивах към Бруклинския мост. Обясних им как машинално му бях отказал, а после, след като извървях няколко метра, изведнъж ми мина през ума, че човекът ме беше помолил за нещо, изтичах обратно и го заговорих. Ала вместо да му дам десет цента или четвърт долар, което спокойно можех да сторя, му казах, че съм без пукната пара и че просто съм искал да го знае, нищо повече. А той възкликна: „Сериозно ли бе, приятел? Е, щом е така, с удоволствие аз ще ти дам десет цента“. Позволих му да ми ги даде, благодарих му сърдечно и си продължих.
	Историята им се видя интересна. Значи, тъй било в Америка? Странна държава… там всичко било възможно.
	— Да — кимнах, — много странна. — И си помислих колко бе хубаво, че вече съм далеч и ако е рекъл Господ, никога няма да се върна.
	— А кое е това, дето толкова ви харесва в Гърция? — попита някой.
	Усмихнах се.
	— Светлината и бедността — отвърнах.
	— Вие сте романтик — заключи мъжът.
	— Да. Достатъчно съм луд да вярвам, че най-щастливият човек на света е онзи с най-малко потребности. И също така вярвам, че ако имаш светлина, каквато вие тук имате, всичко грозно ще бъде унищожено. Като дойдох в страната ви, аз разбрах, че тази светлина е свята: за мен Гърция е свята земя.
	— А не видяхте ли колко е беден народът, как окаяно живее?
	— Виждал съм и по-окаян живот в Америка — отговорих. — Бедността сама по себе си не прави хората окаяни.
	— Казвате го, защото разполагате с…
	— Казвам го, защото цял живот съм бил беден — рязко възразих. — И сега съм беден — добавих, — имам само колкото да се върна в Атина. Когато стигна там, ще мисля как да намеря още. Не парите ме хранят, а вярата в собствените ми сили. Духом аз съм милионер и може би това е най-хубавото в Америка — вярата, че отново ще се изправиш.
	— Да, да — възкликна Цуцу, пляскайки, — ето кое й е хубавото на Америка: вие не познавате чувството за поражение. — Напълни отново чашите и стана, за да вдигне тост. — За Америка! — изрече той. — Да пребъде!
	— За Хенри Милър! — обади се друг. — Защото той вярва в себе си.


	Добрах се до хотела точно навреме. Утре вече почвам оризовата диета. Лежах в леглото, зяпайки мъжете с навити ръкави отсреща. Гледката ми напомняше мрачните тавани близо до Бродуей Сентръл Хотел в Ню Йорк — на Грийн или Блийкър Стрийт примерно. Зоната между едрия капитал и унизителното пълзене в краката му. Хартиени плъхове… целулоидни якички… канап… мишеловки. Луната се носеше сред облаците. Африка е близо. На другия край на острова — място, наречено Фестос. Докато се унасях в дрямка, мадмоазел Сведенборг почука на вратата и ми съобщи, че шефът на полицията е звънял по телефона. „Какво иска?“, попитах. Тя не знаеше. Разтревожих се. Изпадам в паника от самата дума „полиция“. Веднага скочих да проверя в портфейла си за permis de sejour*. Огледах го, за да съм сигурен, че е en regle**. Защо ли се интересуваше от мен това копеле? Дали щеше да ме пита колко пари имам? На такива забутани местенца винаги измислят разни дреболии, та да те тормозят. Vive la France!***, промърморих разсеяно. Хрумна ми нещо друго. Наметнах си халата и обиколих етажите, за да съм сигурен, че ще мога бързо да открия тоалетната, ако ми се наложи. Бях жаден. Позвъних и попитах дали имат минерална вода. Камериерката не можа да ме разбере. „Вода, вода“, повтарях, оглеждайки се напразно да открия бутилка, та да й покажа какво ми е нужно. Тя изчезна и след малко цъфна с кана леденостудена вода. Благодарих й и изгасих лампата. Езикът ми бе пресъхнал. Станах и си навлажних устните, боейки се да не би някоя капка да попадне в пламналото ми гърло.
	[* Permis de sejour (фр.) — разрешително за престой. — Б.пр.]
	[** En regle (фр.) — наред, в изправност. — Б.пр.]
	[*** Vive la France! (Фр.) — Да живее Франция! — Б.р.]
	На следващата сутрин се сетих, че бях забравил да намина покрай канцеларията на вицеконсула за книгата, която ми беше обещал. Отидох и го изчаках да се появи. Дойде, преливащ от щастие. Вече я бил надписал; искаше непременно да му се обадя веднага щом я прочета и да му кажа какво мисля за нея. Намекнах, колкото се може по-деликатно, за проблема си с ориза, след като той се бе опитал да ме накара да посетим колонията на прокажените*, намираща се наблизо. Варен ориз? Нищо по-лесно. Жена му щяла да го приготвя всеки ден — с удоволствие. Бях трогнат от готовността му да ми помогне. Помъчих се да си представя френски чиновник да ми говори по този начин — просто невъзможно. Напротив, дори си спомних за французойката, която държеше магазинчето за цигари в квартала, в който бях живял няколко години, и как един ден, когато не ми достигаха две су, тя бе измъкнала цигарите от ръцете ми и се бе разкрещяла панически, че не можели ей така да дават на вересия, че щели да се разорят и прочее от тоя род. Сетих се и за случката в едно бистро, където също бях редовен посетител, как ми бяха отказали да ми заемат двата франка, които ми трябваха, за да си купя билет за кино. Спомних си как бях побеснял, когато жената на касата се престори, че не е собственичката, а просто касиерка, как бях изгребал дребните от джоба си, само за да й докажа, че имам пари в себе си, и захвърляйки ги на улицата, бях извикал: „На, ето, плюя на въшливите ви франкове!“. А келнерът мигом бе изтърчал навън и бе започнал да събира скапаните монети.
	[* Спиналонга, или Островът на прокажените, който се намира в залива Елунда, близо до Крит. Краят на изолацията настъпва през 1957 г. — Б.р.]
	Малко по-късно, докато обикалях из града, се отбих в едно магазинче близо до музея, в което се продаваха сувенири и пощенски картички. Разглеждах бавно картичките; тези, които най-много ми харесваха, бяха мръсни и измачкани. Мъжът, който говореше френски, ми предложи да им придаде приличен вид. Помоли ме да изчакам и изтича в къщата, за да ги почисти и изглади. Щели да станат като нови. Бях тъй слисан, че преди да успея да кажа каквото и да било, той вече беше изчезнал, оставяйки ме да наглеждам магазинчето. Подир минути дойде жена му. Изглеждаше ми странно за гъркиня. След като разменихме няколко думи, разбрах, че бе французойка, и щом научи, че идвам от Париж, се зарадва, че ще може да поприказва с мен. Погаждахме се чудесно, докато не започна да говори за Гърция. Мразела Крит, рече. Тук било твърде сухо, твърде прашно, твърде горещо, твърде голо. Липсвали й красивите дървета в Нормандия, градините с високите зидове, овощните градини и тъй нататък. Не съм ли съгласен? Отвърнах „НЕ“, категорично.
	— Мосю! — възкликна тя, възправяйки се с цялата си гордост и достолепие, сякаш й бях зашлевил шамар.
	— Не ми липсва нищо — натъртих аз. — Мисля, че тук е великолепно; не ми харесват градините ви с техните високи зидове, спретнатите ви овощни градинки и обработените ви поля. Харесвам това… — И посочих навън, към прашния път, където едно тежко натоварено магаре се тътреше едва-едва.
	— Ама тук е нецивилизовано — рече тя с писклив рязък глас, който ми напомни стиснатата продавачка на цигари на улица „Томб Исоар“.
	— Je m’en fous de la civilisation europeenne!* — изтърсих аз.
	[* Je m’en fous de la civilisation europeenne! (Фр.) — Не ми пука за европейската цивилизация! — Б.пр.]
	— Мосю! — възкликна тя отново с настръхнала перушина, а носът й посиня от яд.
	За щастие, точно тогава се появи съпругът й с картичките, които бе почистил. Благодарих му горещо и си взех още дузина, като ги избрах напосоки. Постоях така, оглеждайки се какво друго да купя, за да изразя признателността си. Жената бе забравила острите ми коментари, нетърпелива да ми продаде тая или оная джунджурия. Показваше ми ръчно изплетен шал и го галеше нежно.
	— Благодаря ви — казах аз, — не нося шалове.
	— Но би бил чудесен подарък — отвърна тя. — От Крит, в който сте толкова влюбен.
	При тези думи съпругът й наостри уши.
	— Харесва ли ви тук? — попита, поглеждайки ме одобрително.
	— Прекрасно място — отговорих, — най-красивата земя, която някога съм виждал. Де да можех да прекарам тук целия си живот…
	Жената изпусна шала от отвращение.
	— Елате пак — помоли ме той. — Ще пийнем по нещо, защо не?
	Стиснах му ръката и кимнах хладно на жена му.
	Тъпа патка, помислих си. Как би могъл един истински грък да живее с нещо подобно? Сигурно вече му пили за главоболията, дето си е навлякъл, опитвайки се да угоди на някакъв си невеж чужденец. Сякаш чувах стържещото й гласче: Les Americains, ils sont tous les memes; ils ne savent pas ce que c’est la vie. Des barbares, quoi!*
	[* Les Americains, ils sont tous les memes; ils ne savent pas ce que c’est la vie. Des barbares, quoi! (Фр.) — Всички американци са еднакви; не знаят какво е животът. Варвари, що ли! — Б.пр.]
	И крачейки по нажежения прашен път, където мухите ме хапят като полудели, от слънцето ми излизат пъпки по брадичката, а земята на Ур се люлее в самоопиянилата се пустош, аз й отговарям весело и безгрижно: Oui, tu as raison, salope que tu es. Mais moi je n’aime pas les jardins, les pots de fleurs, la petite vie adoucie. Je n’aime pas la Normandie. J’aime le soleil, la nudite, la lumiere…*
	[* Oui, tu as raison, salope que tu es. Mais moi je n’aime pas les jardins, les pots de fleurs, la petite vie adoucie. Je n’aime pas la Normandie. J’aime le soleil, la nudite, la lumiere… (Фр.) — Да, права си, мръсница такава. Но аз не обичам градините, саксиите с цветя, жалкия подсладен живот. Не обичам Нормандия. Аз обичам слънцето, голотата, светлината… — Б.пр.]
	Махайки тая тежест от гърдите си, запях от сърце, славейки Бог, че великата негърска раса, единствената, която спасява Америка от разпадане, никога не е познала порока на пестеливостта. От сърцето ми се лееше песен, отправена към Дюк Елингтън, тази блага, свръхцивилизована, гъвкава кобра със стоманени китки, и към Каунт Бейси (Пратих да те повикат вчера, днес вече дойде*), отдавна изгубения брат на Изидор Дюкас** и последен пряк потомък на великия и единствен Рембо.
	[* Sent for you yesterday, here you come today — песен на Джими Ръшинг, вокалист в оркестъра на Каунт Бейси. — Б.р.]
	[** Изидор Люсиен Дюкас (1846–1870) — истинското име на граф Дьо Лотреамон, френски поет, един от предшествениците на сюрреализма. — Б.р.]
	Мадам, понеже заговорихте за градини, нека веднъж завинаги ви обясня как действа Dipsy Doodle*. Ето ви една пасакалия, която да си избродирате довечера, когато седнете да нижете бод подир бод. Както казва Джо Дъдли от Де Мойн, барабаните даряват усещане за присъствие. Ще започна с One O’Clock Jump**, maxixe a la Huysmans***.
	[* That’s the way the Dipsy Doodle works (англ.) — цитат от The Dipsy Doodle, песен на Чък Уеб и Ела Фицджералд. — Б.пр.]
	[** One O’Clock Jump (англ.) — един от джазовите стандарти и също така емблематично парче на Каунт Бейси. — Б.пр.]
	[*** Maxixe a la Huysmans — машише ала Юисманс. — Б.пр.]
	Мадам, слушайте сега… Имало някога една земя. Там нямало зидове, нямало овощни градини, имало само един бугиуги човек на име Агамемнон. Минало време и му се родили двама сина — Епаминонд* и Луис Силната ръка**. Епаминонд бил създаден за война и цивилизация и с коварство (от което даже ангелите проплакали) показал на какво е способен, докарвайки бялата чума, която свършила в подземията на двореца на Клитемнестра, където днес се намира помийната яма. Луис бил създаден за мир и радост. Мир, прекрасен е той!, прогласявал по цял ден.
	[* Епаминонд (ок. 418 — 362 г. пр.н.е.) — древногръцки пълководец, който трансформира елинския полис Тива, извеждайки го от спартанската хегемония към лидерска позиция в Елада. Разбива спартанците при Левктра (371 г. пр.н.е.) и Мантинея (362 г. пр.н.е.), където загива. С гибелта му се слага край на мощта на Тива. — Б.р.]
	[** Луис Армстронг, Armstrong (англ.) — букв. „Силната ръка“. — Б.р.]
	Агамемнон, като видял колко е мъдър единият му син, му купил златен рог и му заръчал: „Върви и възвестявай мир и радост навред!“. Не му рекъл нищо за зидове, градини или овошки. Не му рекъл нищо за издигане на катедрали. Заръчал му: „Върви, сине мой, и свири из цялата земя!“. И Луис тръгнал по света, който вече бил обзет от печал, и не взел със себе си нищо освен златния рог.
	Скоро Луис разбрал, че светът бил разделен на черен и бял, много рязко и с много злоба. Той искал да направи всичко златно — не като монетите или иконите, а като узрелите царевични кочани, златно като златничето, злато, което всеки да може да види, да докосне и да тъне в него.
	Когато стигнал до Монемвасия, в долния край на Пелопонес, Луис се качил на бързия влак за Мемфис. Влакът бил пълен с бели хора, които брат му Епаминонд бил довел до лудост от мизерия и нищета. Луис горял от желание да слезе и да натопи изранените си нозе в река Йордан. Искало му се да засвири от горест, да надуе рога с все сила.
	Случило се тъй обаче, че влакът спрял на Тъксидо Джънкшън*, недалеч от Мънсън Стрийт. Крайно време било, защото Луис усещал, че не може повече да се сдържа. И тогава си спомнил онова, което баща му, славният Агамемнон, му бил казал веднъж — първо да се спотаи като демон и тогава да надува! Луис опрял месестите си нежни устни о златния рог и го надул. Изсвирил една огромна пронизителна нота, та за малко да се пръсне, а в очите му се появили сълзи и капки пот започнали да избиват по врата му. Той почувствал, че носи мир и радост на целия свят. Отново си поел дълбоко дъх и изсвирил една разлята нота, която полетяла толкова високо в синевата, че застинала там и увиснала в небето подобно на забодена звезда. Луис стоял и надувал рога дотогава, докато той не се превърнал в искряща топка екстаз. Потта се стичала по него като река. Бил толкова щастлив, че дори очите му се навлажнили и се появили две златни локвички радост, едната, от които нарекъл Царя на Тива в чест на Едип, най-близкия му родственик, който живял, за да срещне Сфинкса**.
	[* Tuxedo Junction (англ.) — песен на Глен Милър и неговия оркестър от 1939 г. по името на известен джаз блус клуб в гр. Енсли, щата Алабама, който се намирал до трамвайната спирка при Тъксидо Парк. — Б.пр.]
	[** Според легендата древногръцкият герой Едип единствен разгадал загадката на Сфинкса и така унищожил чудовището, което всеки ден изяждало по един тиванец. В знак на благодарност тиванците направили Едип свой цар. — Б.р.]
	И ето че дошъл Четвърти юли, денят на Dipsy Doodle в град Уола Уола*. Луис вече си бил намерил неколцина приятели, докато свирел, вървейки през новата земя. Единия го зовели Граф, другия — Херцог**. По върховете на пръстите си те имали мънички бели плъхчета и когато не можели повече да търпят тази кофа, пълна с бяла помия, наречена свят, докосвали с връхчетата на пръстите си и мястото, което докоснели, заприличвало на лаборатория, пълна с обезумели от експериментите морски свинчета. Графа бил майстор на двата пръста, нисичък и тумбест като ротонда, с тънки мустачки. Винаги начевал с бинк-бинк, бинк-отрова, бинк-палеж. Бил мълчалив и сериозен, подобно на вглъбена в себе си горила, която, когато се забатачела из дебрите на герундия, започвала да говори на френски като някой маркиз или пък да бръщолеви на полски или литовски. Никога не започвал по един и същи начин. И щом стигнел до края, за разлика от други отровители и подпалвачи, той спирал. Спирал най-неочаквано, а пианото и белите плъхчета изчезвали заедно с него. До следващия път…
	[* Walla Walla е най-големият град в щата Вашингтон на западното крайбрежие на САЩ. Името на града се е превърнало в нарицателно за много отдалечено място. — Б.пр.]
	[** Препратка към Каунт Бейси и Дюк Елингтън. — Б.пр.]
	Херцога от своя страна неизменно се спускал отгоре в сребристо наметало. Бил израснал в Небесата, където още от малък се научил да свири на бисерната арфа и другите неземни инструменти в звездното царство. Той бил винаги благ, винаги спокоен. Щом се усмихнел, около устата му се появявало венче от ектоплазма. Любимият му лад бил индиговият, онзи, който ангелите най-много обичат, когато целият свят потъне в дълбок сън.
	Имало, разбира се, и други — Джо, шоколадовото херувимче, Пилето, на когото вече му растели крила, Големия Сид и Шишко, и Ела, а понякога и Лайънъл*, златното момче, което носело всичко в шапката си. Естествено, там бил непременно и Луис, Луис, такъв, какъвто си е, с онази широка усмивка за милион долара, огромна като самата Аргоска равнина, и с гладките лъскави ноздри, които блестели като листа на магнолия.
	[* Най-големите имена на джаз блус сцената от първата половина на XX в., Jo Jones, Chick Webb, Big Sid, Fats Waller, Ella Fitzgerald, Lionel Hampton. — Б.пр.]
	В деня на Dipsy Doodle те се събрали около златния рог и устроили импровизация — мисионерска импровизация. И Пилето, който приличал на стрелкаща се мълния, все се зъбел и ръсел глупости и шмекерии, прехвръквал до джунглата и обратно като вихър. Че защо?, ще попитате вие. Ами за да домъкне някой едър тлъст мисионер и да го свари в кипящото масло, ето защо. А Джо, чиято работа била да създава онова успокояващо усещане за присъствие, се спотаявал нейде отзад, подобно на гумена задница.
	Живи да се сварят, барабар с перушината — ей така действа Dipsy Doodle. Варварско е, мадам, ама това е. Ник’ви овощни градини, ник’ви зидове. Цар Агамемнон рекъл на сина си: „Върви, момче, и я върни обратно таз земя!“. И той я върнал. Върнал я, подсвирквайки си и надувайки рога. Върнал и златничето, и жълтото лаврово дърво; върнал златните петлета и тигроворижите шпаньоли. Стига толкова мисионерско окултуряване, стига Pammy Pamondas. Може би е Ханибал, Мисури, може би е Картидж, Илинойс. Може би е ниска луна, може би е някакво погребване. Може и нищо да не е, ’щото още не съм му измислил име.
	Мадам, ще ви издухам и поваля толкоз силно, че ще затреперите и ще се заизвивате като змия. С такава мощна нота, та ще ви запратя чак до Второто пришествие. Чувате ли почукването и потропването? Чувате ли как стене пилешкото дробче? Това е буги-уги, който си поема дъх. Това е мисионер, който къкри. Чувате ли ги тия писъци и ревове? Това е Meemy the Meemer. Тя е мъничка и ниска, сякаш изникнала от земята. Импровизирай днес, импровизирай утре. Никой да не се тревожи, никой да не го е грижа. Никой повече не ще издъхва нажален. Щото прекрасната ни стара земя е пълна с музика. Духай, ветре! Напълни очите с прах! Духай сух, горещ, пустинен, изпепеляващ! Помети ги тия овощни градинки, помети ги тия зидове! Буги-уги се върна. Буги-уги подхваща бинк-бинк. Бинк-отрова, бинк-палеж. Той си няма нозе и ръце си няма. Буги-уги свисти навред по цялата земя. Буги-уги крещи. И пак крещи. Крещи и крещи, и крещи, и крещи. Няма зидове, няма дървета, нищичко няма. Тю и пфу, и пфу и тю! Плъховете мърдат. Три плъха, четири плъха, десет плъха. Едно петле, един плъх. Локомотивът прави пуф-паф. Слънцето грейва, а пътят е нажежен и прашен. Дърветата никнат, листата се разтварят. Няма колене, няма ръце, няма и пръсти. Мели си царевицата и туйто. Задава се по пътя с банджо на колене. Почуква и потропва. Почуква — таппаханна, подрънква — раппаханна. Има кръв по пръстите и кръв в косите. Оплескал се е здраво, от горе до долу, и коленете му са в кръв.
	Луис се е върнал на земята с подкова на шията. Готви се да изсвири мощна пронизителна нота, дето ще помете тъгата и сивотата и ще ги усуче като един бесен Торквемада. Защо ли ще го прави? Да покаже, че е доволен. Всичките му там войни и цивилизации никому нищичко хубаво не са донесли. Само кръв навсякъде и хора, молещи се за мир.
	В гробницата, където жив са го погребали, лежи баща му, Агамемнон. Агамемнон бил велик богоподобен човек, истински бог. Родили му се двама сина, чиито пътища рязко се разминали. Единият посял страдание, а другият — радост.
	Мадам, мисля за вас сега, за сладникавата и зловонна смрад на миналото, която се носи от вас. Вие сте мадам Носталгия, гниеща в гробището на извратени мечти. Вие сте черният сатенен призрак на всичко, което отказва да умре от естествена смърт. Вие сте евтиното бледо хартиено цвете на немощната и непотребна женственост. Отричам вас, страната ви, зидовете ви, овощните ви градини, умерения ви, препран на ръка климат. Призовавам злите духове на джунглата да ви убият в съня ви. Насочвам златния рог към вас, за да ви тормозя в предсмъртната ви агония. Вие сте белтъкът на развалено яйце. Вие воните.
	Мадам, винаги има два пътя: единият е назад към уюта и сигурността на смъртта, а другият — наникъде. Иска ви се да се оттеглите сред старомодните ви надгробни камъни и познатите гробищни зидове. Оттеглете се тогава, пропаднете в бездънния океан на унищожението. Потънете в онази проклета апатия, която позволява идиотите да бъдат коронясвани за владетели. Потънете и се гърчете в мъки с еволюиралите червеи. Аз продължавам нататък покрай последните черни и бели квадрати. Играта е изиграна, фигурите са се изпарили, линиите са се изличили, дъската е плесенясала. Всичко е подивяло отново.
	И какво ли го прави тъй хубаво и варварско? Мисълта за унищожение. Буги-уги се е върнал с окървавени колене. С един стремителен скок се озовал право в земята на Йосафат*. Поразходили го с двуколка. Излели керосин на къдравата му коса и го изпържили целия. Понякога, когато Графа подхване своето бинк-бинк, когато се пита: Каква ли тъжна мелодия да изсвиря сега?, можеш да чуеш как плътта цвърти и се пръсва. Като бил малък и дребен, го фраснали с картофена преса. Като станал по-голям и по-висок, го наръгали в корема с вила.
	[* Четвъртият цар на Юдея (873–849 г. пр.н.е.). — Б.р.]
	Епаминонд доста се изпотил, докато успее да цивилизова всички с убийства и омраза. Целият свят се превърнал в един гигантски организъм, умиращ от трупна отрова. Натровил се тъкмо когато всичко било отлично организирано. Превърнал се в кофа карантии, белите и бъкащи от червеи карантии на развалено яйце, умряло в черупката си. Родил плъхове и въшки, родил гангренясали нозе и гангренясали зъби, родил декларации и преамбюли, и протоколи, родил кривокраки близнаци и плешиви евнуси, родил християнската наука и токсични газове, синтетично бельо, стъклени обувки и платинени зъби.
	Мадам, доколкото разбирам, вие искате да съхраните този ersatz*, който е мъка и подобие, и статукво, всичко това омесено в едно мазно кюфте. Искате да го турите в тигана и да си го изпържите, щом огладнеете, нали? И ви е по-удобно, макар то въобще да не е хранително, да го наричате цивилизация, не е ли тъй? Мадам, вие сте изпаднали в ужасна, абсолютна, жалка, несъмнена грешка. Научили са ви да произнасяте дума, която няма смисъл. Не съществува такова нещо като цивилизация. Съществува само един огромен варварски свят и името на ловеца на плъхове е буги-уги. Той имал двама сина и единият от тях бил вкаран в преса за изстискване на пране и умрял смачкан и изцеден, лявата му ръка се мятала като опашката на полудял кит. Другият е жив и се плоди подобно на риба, която си хвърля хайвера. Живее във варварска радост и си няма нищо освен златния рог. Веднъж се качил на влака в Монемвасия и когато стигнал в Мемфис, се възправил, изсвирил една мощна пронизителна нота и от нея кюфтето изхвръкнало от тигана.
	[* Ersatz (нем.) — непълноценен заместител, сурогат. — Б.пр.]
	Сега ви оставям, мадам, да чезнете в собствената си мас. Докато не се превърнете в мазно петънце. Оставям ви, за да запея от сърце. Тръгвам към Фестос, последния рай на земята. Това беше просто една варварска пасакалия, която да движи пръстите ви, когато отново се захванете да нижете бод подир бод. Ако ви се прииска да си купите шевна машина втора ръка, свържете се с „Убийства, смърт & отчаяние“ ООД от Осуего, Саскачеуан, тъй като аз съм единственият упълномощен жив представител от тази страна на океана и нямам постоянно седалище. И от тоя ден нататък, с удостоверение, официално подписано, подпечатано и прошнуровано, най-почтено си подавам оставката, абдикирам, анулирам, преобръщам и пращам по дяволите всяка власт, всички страни по договора, печати и кантори, в полза на мира и радостта, прахоляка и жегата, морето и небето, Бог и ангелите, след като най-съвестно съм изпълнил задълженията си на търговец, убиец, мъчител, изнудвач и предател на лекьосаната и цивилизована шевна машина, производство на „Убийство, смърт & отчаяние“ ООД за доминионите Канада, Австралия, Нюфаундленд, Патагония, Юкатан, Шлезвиг — Холщайн, Померания и останалите съюзнически подчинени провинции, регистрирани в Декрета за смърт и разрушение на планетата Земя по време на хегемонията на вида homo sapiens през последните двайсет и пет хиляди години.
	А сега, мадам, понеже според условията на този договор ни остават още само няколко хиляди години, аз казвам бинк-бинк и ви пожелавам лек ден. Това със сигурност е краят. Бинк-бинк!
	Преди оризовата диета да си свърши работата както трябва, започнаха дъждовете, не проливни, а мокрещи, на пресекулки, поръми половин час, порой, ситен дъждец, топли пръски, студени пръски, душ от електрически иглички. Продължи така дни наред. Самолетите не можеха да кацат, тъй като пистата беше станала твърде хлъзгава. Пътищата се бяха превърнали в лепкава жълта слуз, рояци замаяни, опиянени мухи се въртяха около главата ти и хапеха като вампири. Вътре беше студено, влажно, всичко бе плесенясало; спях с дрехите, с метнато върху одеялото палто, прозорците — плътно затворени. Когато слънцето се покажеше, ставаше горещо, африканска жега, от която калта се спичаше и подкожушваше, жега, причиняваща главоболие и безпокойство, което се засилваше, щом почнеше да вали. Нямах търпение да потегля за Фестос, ала все отлагах, чакайки времето да се пооправи. Видях се с Цуцу още веднъж; каза ми, че шефът на полицията разпитвал за мен. „Иска да се срещне с теб“, рече. Не посмях да попитам защо, отвърнах, че скоро ще го посетя.
	Между дъждеца и пороите аз разгледах градчето по-подробно. Останах очарован от покрайнините. Когато грееше слънце, беше прекалено горещо, а завалеше ли, ставаше ужасно студено. От всички страни градът бе като отрязан, все едно гравюра, издълбана върху цинкова плоча, покрита с черен лак. От време на време минавах покрай някоя пуйка, вързана с въженце за дръжката на врата; кози — колкото щеш, магарета — също. Чудни кретенчета и джуджета се шляеха наоколо волни и свободни; те бяха част от пейзажа, както и кактусът, безлюдният парк, умрелият кон в дерето, домашните пуйки, вързани за дръжките на вратите.
	Покрай брега като ред зъби стърчаха къщи с набързо разчистени площадки отпред, странно наподобяващи някои стари квартали на Париж, в които общинските власти се бяха опитали да внесат малко въздух и светлина за децата на бедняците. В Париж преходът от един квартал към друг е незабележим, сякаш минаваш през невидими мънистени завеси. В Гърция промените са резки, почти болезнени. Има места, където можеш само за пет минути да видиш всичко, което се е преобразило за петдесет века. Ясно очертано, изваяно, вдълбано. Дори и пустошта носи печата на вечността. Тук съзираш всичко в неговата уникалност и неповторимост — този човек, седнал на този път под това дърво; това магаре, катерещо се по тази пътека в тази планина; този кораб на това пристанище край това тюркоазено море; тази маса на тази тераса под този облак. И тъй нататък. Към каквото и да насочиш погледа си, като че го зърваш за пръв път; то няма да избяга, не ще бъде разрушено до сутринта; не ще се разпадне, изпари или промени коренно. Всяко отделно нещо, което съществува, независимо дали е било създадено от Бог, или от човека, случайно или по план, се откроява подобно на сърцевина в ореол от светлина, време и пространство. Храстът е равностоен на магарето; стената е също толкова значима, колкото и камбанарията; динята си струва колкото и човекът. Нищо не живее повече, отколкото му е присъщо; няма я желязната воля, която да проправя страховития си път посредством сила. Половин час ходене и си освежен и изтощен от разнообразието на аномалии и единственост. За сравнение, Парк Авеню изглежда като лудница и несъмнено е. Най-старата сграда в Ираклион ще надживее най-новата в Америка. Организмите умират; клетката продължава да живее. Животът е в корените, враснали в простотата, проявяваща се в уникалността.
	Отбивах се редовно в дома на вицеконсула за купичката си с ориз. Понякога той имаше посетители. Веднъж дойде председателят на местното сдружение на шивачите. Бил живял в Америка и говореше чудат, старомоден английски. „Господа, бихте ли желали по една пура?“, казваше. Споменах, че едно време и аз самият съм бил шивач. „Но сега е журналист — припряно вметна вицеконсулът. — Тъкмо прочете книгата ми.“ Започнах да разправям за хастари от алпака, тропоски, меки ревери, прекрасна вълна от викуня, джобове с капаци, копринени жилетки и украсени с везба фракове. Бърборех като полудял, страхувайки се да не би вицеконсулът да отклони разговора към любимата си мания. Не бях много сигурен дали босът на шивачите е тук като приятел, или като привилегирован лакей. Не ми пукаше, реших да се сприятеля с него, само и само да избегна темата за тая пъклена книга, която се бях престорил, че съм прочел, макар да я захвърлих на третата страница.
	— Къде се намираше ателието ви, господине? — поинтересува се шивачът.
	— На Пето Авеню — рекох, — беше на баща ми.
	— Пето Авеню — това е една много богата улица, нали? — отбеляза той и вицеконсулът наостри уши.
	— Да — отвърнах, — при нас идваха само най-добрите клиенти — банкери, брокери, адвокати, милионери, железодобивни магнати, собственици на хотели и прочее.
	— И сте се научили да кроите и шиете? — попита мъжът.
	— Можех да кроя единствено панталони — отговорих, — саката са прекалено сложни.
	— И колко вземахте за един костюм, господине?
	— О, по него време само сто или сто двайсет и пет долара…
	Той се обърна към вицеконсула и го помоли да сметне какво прави това в драхми. Изчислиха го. Вицеконсулът бе видимо впечатлен. Беше си зашеметяваща сума в гръцки пари — достатъчно, за да си купиш корабче. Почувствах, че бяха някак си скептично настроени. Започнах да меля като картечница — за телефонни указатели, небостъргачи, телеграфни ленти, хартиени кърпички и всичките ония отвратителни атрибути на големия град, които карат селяндура да се облещи така, все едно е видял Червено море да се разтваря пред очите му. Телеграфната лента особено заинтригува шивача. Веднъж бил ходил на Уолстрийт, за да посети фондовата борса. Искаше да поприказваме на тая тема. Попита ме плахо дали няма обикновени хора, които сами управляват дребните си акции. Взе да размахва ръце като глухоням, наподобявайки жестовете, характерни за извънборсовите пазари. Вицеконсулът го изгледа тъй, сякаш не беше с всичкия си. Притекох му се на помощ. Разбира се, че има, хиляди при това, и всичките владеят този специфичен език за глухонеми, заявих енергично. Станах и сам размахах ръце, за да демонстрирам как се прави. Вицеконсулът се усмихна. Казах им, че ще ги заведа във фондовата борса, ще им покажа главната зала. Описах им в детайли тая лудница, все едно купувах дялове от медни рудници „Анаконда“, Обединена калаена компания, „Тел & Тел“, всичко, което можех да си спомня от откаченото си минало на Уолстрийт, било то летливо, запалително или болкоуспокояващо. Търчах от единия край на стаята до другия, купувайки и продавайки като пощурял, застанах до скрина на вицеконсула и телефонирах на брокера си да залее пазара, обадих се на банкера си да ми отпусне заем от петдесет хиляди веднага, на телеграфистите, да им издиктувам няколко телеграми, на управителите на компаниите за зърно в Чикаго, да започнат доставката на пшеница за Мисисипи, на министъра на вътрешните работи, да го питам дали е прокарал закона за индианците, на шофьора си, да му поръчам да сложи нова резервна гума в багажника, на шивача си, да го наругая, задето е направил яката на розово-бялата ми риза твърде стегната, да не говорим за монограма ми. Изтичах зад стола и изгълтах един сандвич в бюфета на борсата. Казах „здрасти“ на мой приятел, който се качваше в кабинета си, за да си пръсне черепа. Купих си вестника с резултатите от конните надбягвания и натиках карамфил в бутониерата си. Накарах да ми лъснат обувките, докато отговарям на някакви телеграми и приказвам по телефона, държейки слушалката с лявата ръка. По невнимание купих няколко хиляди акции от Железопътната компания, а после се прехвърлих на Обединената газова компания, предчувствайки, че новият популистки законопроект ще подобри положението на домакинствата. За малко да забравя да прочета бюлетина за времето; за щастие, ми се наложи да изтичам до близкото магазинче, за да напълня вътрешния си джоб с шепа хавански пури „Корона“, което ме подсети да погледна прогнозата и да видя дали е валяло в района на Озарк.
	Шивачът ме слушаше ококорен. „Това е самата истина“, рече развълнувано на жената на вицеконсула, която тъкмо ми беше приготвила още една купичка ориз. И тогава изведнъж се сетих, че Линдберг* се връща от Европа. Хукнах към асансьора и се качих на скоростния за 109-ия етаж на сграда, дето още не бе построена. Изтичах до прозореца и го отворих. Улицата беше задръстена от неистово възторжени мъже, жени, момчета, момичета, конни ченгета, ченгета с мотори, обикновени ченгета, крадци, спекуланти, цивилни полицаи, демократи, републиканци, фермери, адвокати, акробати, бандити, банкови чиновници, стенографки, началник-отдели, всичко, що носеше панталони или поли, всичко, способно да ликува, крещи, свири, тропа с крака, убива или обръща наопаки. Гълъби прелитаха над каньона. „Бродуей“. Годината беше еди-коя си и нашият герой се завръщаше от великия си трансатлантически полет. Седях до прозореца и виках, докато прегракна. Не вярвам в самолетите, но все пак се радвах. Сръбнах малко уиски, за да си прочистя гърлото. Посегнах към телефонния указател. Накъсах го на парчета като полудяла хиена. Грабнах малко телеграфна лента. Хвърлих я връз птичите курешки долу — медни рудници „Анаконда“, Обединена цинкова компания, „Американска стомана“: 57,5, 34, 138, минус два, плюс 6,75, 51, покачва се, нараства, „Атлантическа брегова линия“, „Крайбрежни въздушни линии“, ето го, идва, той е, това е Линдберг, ура, ура, няк’ъв момък, небесният ас, герой, героят на всички времена…
	[* Чарлс Линдберг (1902–1974) — американски пилот, прелетял за първи път сам без кацане Атлантическия океан от Ню Йорк до Париж през май 1927 г. — Б.р.]
	Напълних си устата с ориз, за да се поуспокоя.
	— Колко е висока най-голямата сграда? — поинтересува се вицеконсулът.
	Погледнах към шивача.
	— Вие кажете — рекох.
	— Около петдесет и седем етажа — пробва се той.
	— Сто четирийсет и два, без да смятаме острия връх.
	Изправих се, за да им покажа. Най-лесно е, като преброиш прозорците. Обикновено един небостъргач има приблизително 92 546 прозореца. Махнах си колана и се препасах така, сякаш бях мияч на прозорци. Отидох до прозореца и седнах отвън на перваза. Почистих стъклото грижливо. Откопчах се и се преместих на следващия. Продължих така четири часа и половина — около 953 прозореца измити, лъснати и водоизолирани.
	— Не ви ли се вие свят? — дивеше се шивачът.
	— Не, свикнал съм — отвърнах. — Едно време поправях и комини, след като зарязах шивашкия бизнес. — Погледнах към тавана, за да видя дали не мога да им демонстрирам нещо и с полилеите.
	— Я по-добре си изяжте ориза — каза жената на вицеконсула.
	Лапнах още една лъжица от учтивост и се пресегнах разсеяно към гарафата с коняка. Все още бях развълнуван от завръщането на Линдберг у дома. Бях забравил, че в действителност в деня, в който той се бе приземил, копаех канал към дирекция „Паркове“ в окръг Катаупа. Комисарят държеше реч в един боулинг клуб, реч, която аз бях написал предишния ден.
	Сега вече вицеконсулът се чувстваше като у дома си в Новия свят. Бе забравил за приноса си към живота и литературата. Наливаше ми още коняк.
	Ходил ли е господин шивачът на бейзболен мач?, попитах. Не, не бил. Е, със сигурност трябва да е чувал за Кристи Матюсън или за Уолтър Джонсън? Не. Чувал ли е за спитбол? Не. Ами за хоумрън? Не. Взех възглавничките от дивана и ги разхвърлях по пода — първа, втора, трета база и хоум. Забърсах праха от хоума със салфетка. Сложих си маската. Улових една бърза точно над хоума. Страйк! Още два и е аут, поясних. Захвърлих маската и хукнах към инфийлда. Погледнах нагоре, през покрива, и видях топката, падаща от Плутон. Улових я с една ръка и я запратих към шортстопа. Той е аут, рекох, това беше флай. Остават още три ининга. Да ви предложа малко пуканки? Нещо газирано тогава? Извадих пакетче „Спиърминт“ и налапах една дъвка. Винаги купувайте „Риглис“, за по-дълготраен вкус. Освен това те отделят 5 милиона долара годишно за реклама. Дават работа на много хора. Поддържат метрото чисто… Какво ще кажете за библиотеката „Карнеги“? Искате ли да я посетите? Пет милиона шестстотин деветдесет и осем хиляди абонати. Всяка книга е грижливо подвързана, картотекирана, анотирана, дезинфекцирана и увита в целофан. Андрю Карнеги е дарил библиотеката на град Ню Йорк в памет на стачката в Хоумстед*. Той бил бедно момче, което с труд стигнало до върха. Нямал и един щастлив ден. Бил велик милионер, който доказал, че си струва да работиш здраво и да пестиш всеки цент. Сгрешил е, ама няма значение. Сега е мъртъв и ни е оставил мрежа от библиотеки, които правят трудещите се по-интелигентни, по-културни, по-информирани, с една дума, по-злочести и по-нещастни, отколкото някога са били, благословен да е. Нека отидем и при гробницата на Грант**…
	[* Става дума за мащабната стачка от 1892 г. в заводите на стоманения магнат Андрю Карнеги в Хоумстед, Пенсилвания, когато работниците с оръжие се борят за правата си. — Б.р.]
	[** Генерал Юлисис Грант, осемнайсетият президент на Съединените американски щати (1869–1877), командващ Федералната армия по време на Гражданската война в САЩ. Гробницата му в Ню Йорк е най-големият мавзолей в Северна Америка. — Б.р.]
	Шивачът сведе очи към часовника си. Късно е, помисли си той. Аз си налях едно последно, вдигнах първата, втората и третата база и погледнах папагала, който все още беше буден, тъй като бяха забравили да му покрият клетката.
	— Прекрасна вечер — казах, стискайки ръце наред, даже и на прислужницата по погрешка. — Трябва непременно да ми дойдете на гости, като се върна в Ню Йорк. Имам къща в града и още една в провинцията. През есента времето е чудесно, когато пушеците се разсеят. Строят нов генератор край Спуйтен Дуйвил — задвижва се от вятъра. Оризът беше отличен тази вечер. Конякът — също…


	Утре ще отида във Фестос, рекох си, кретайки по назъбените улици, наподобяващи нарязана подметка на гуменка. Трябваше да си напомня, че се намирам на Крит, един съвсем различен Крит от онзи, дето си бях представял. Отново изпитах онова усещане от последните страници на Дикенсов роман — за старинен, еднокрак свят, озарен от измъчена луна: страна, която бе устояла на всякакви бедствия и сега пулсираше в кървав ритъм, страна на сови и чапли, и чудати реликви като тези, които моряците носят от далечни брегове. Под лунната светлина, докато плавах по притихналите улици също заблуден кораб, аз почувствах, че Земята ме носи през място, в което никога преди не ме е отвеждала. Намирах се по-близо до звездите и ефирът тръпнеше от тяхната близост; не просто бяха по-ярки или пък луната, която бе с цвят на картоф — по-издута и нащърбена, а атмосферата бе пропита от едва забележима, благоуханна промяна. Долавях някакъв лъх, еликсир бих го нарекъл, който се е смесил със земната аура и е ставал все по-наситен с повтарящите се преминавания през тази особена част на небесния зодиак. Пораждаше носталгия; разбуждаше онези вечно млади орди на предци, застинали с притворени очи, подобно на дървета след порой, насред неспирния поток на кръвта. Самата кръв се е променила, сгъстена от спомена за сътворени от човека династии, за боготворени животни, за инструменти, перфектно балансирани за хиляда години напред, за жадно погълнати реки, лишени от тайни и освободени от съкровища. Земята отново се е превърнала в онова еднокрако създание, дето подскача и залита през назъбени поля, обхождайки послушно всички селения на слънчевия свят; превърнала се е в това, което ще остане до края, което в превращението причудливо е преобразило скверната коза в тишината на вечните неща, тъй като друго няма, дори и възможност за симулакър*.
	[* От лат. simulacrum — подобие; образ, който не притежава същината и качествата на оригинала. — Б.р.]
	Гърция е това, дето всеки знае, даже in absentia*, даже и децата, идиотите или още неродените. Тя е това, което предполагаш, че Земята би могла да бъде, ако й е бил даден шанс. Тя е подсъзнателният праг на невинността. Тя е каквато е била от раждането си, гола и открита. Не е потайна и недостъпна, не е страховита, не е предизвикателна, не е претенциозна. Тя е създадена от земя, въздух, огън и вода. Променя се със сезоните, хармонично, в един плавен ритъм. Тя диша, зове, откликва.
	[* In absentia (лат.) — без да присъства, задочно. — Б.пр.]
	Крит е нещо различно. Крит е люлка, инструмент, вибрираща епруветка, в която е бил извършен вулканичен експеримент. Крит може да успокои съзнанието, да усмири кипежа на мисълта. Толкова дълго и пламенно бях копнял да видя Крит, да докосна пръстта на Кносос, да зърна избледнелите стенописи, да стъпя там, където „те“ са вървели. Пренасях се в Кносос, без да се замислям за останалата част от Крит. Отвъд Кносос за мен не съществуваше друго освен безкрайна австралийска пустош. Не знаех, че Омир е възпял стоте града на Крит, защото така и не се хванах да прочета Омир; не подозирах също така, че находки от минойския период са били открити в гробницата на Ехнатон*. Знаех, или по-скоро вярвах, единствено, че тук, в Кносос, на остров, дето днес едва ли някой смята да посети, двайсет и пет или трийсет века преди зората на онова разочарование, наречено християнство, е било положено началото на един начин на живот, в сравнение с който всичко, което оттогава насам се е случило в западния свят, изглежда бледо, хилаво, призрачно и обречено. Западният свят, казваме ние, без дори да се сетим да вземем под внимание другите велики социални експерименти, извършени в Южна и Централна Америка, неизменно пренебрегвайки ги в бързите си исторически проучвания, като да са били случайни, и прескачаме от Средновековието към откриването на Америка, сякаш клетият разцвет на северноамериканския континент бележи продължението на линията на истинския възход в човешката еволюция. Седнал на трона на цар Минос, аз се почувствах по-близо до Монтесума, отколкото до Омир или Праксител, или Цезар, или Данте. Гледайки минойските надписи, си спомних за легендите на маите, които бях виждал в Британския музей, врязали се в паметта ми като най-удивителните, най-естествените, най-изкусните калиграфски образци в дългата история на писмеността. Кносос или това, дето се е случило тук преди почти петдесет столетия, прилича на главината на колело, на което са били напасвани много спици, само за да изгният по-късно. Колелото е било великото откритие; сетне хората са се изгубили в лабиринт от дребни изобретения, просто допълнения към великия първичен факт на самата революция.
	[* Египетският фараон Аменхотеп IV, властвал в периода 1350–1334 г. пр.н.е. — Б.р.]
	Някога островът е бил осеян с крепости, бляскавата главина на колело, чието великолепие е хвърляло сянката си върху целия познат свят. В Китай се е разгръщала тамошна велика революция, също и в Индия, в Египет, в Персия; една е давала отражение върху друга, което е засилвало пронизващия им блясък; имало е ехо и отзвук. Вертикалният живот на човека бил непрестанно разпенван от революциите на тези огромни блестящи колела от светлина. Сега е тъмно. Никъде в неимоверно разширилия се свят няма и най-дребен признак или свидетелство за въртене на колело. Последното колело се е разпаднало, с вертикалния живот е свършено; човекът е плъзнал по лицето на земята във всички посоки като лишей, унищожавайки сетните проблясъци светлина, сетните надежди.
	Върнах се в стаята си, решен да се гмурна във великата непозната шир, която наричаме Крит, в древността — царство на Минос, син на Зевс, роден тук. След като колелото е рухнало, а и преди това несъмнено, всяка педя от тази земя е била завоювана, завладявана отново и отново, продавана, разменяна, залагана, обявявана на търг, сривана с огън и меч, грабена, плячкосвана, управлявана от тирани и демони, обръщана в друга вяра от фанатици, предавана, откупвана, опозорявана от днешните велики сили, опустошавана и от цивилизовани, и от дивашки орди, осквернявана от кого ли не, преследвана безмилостно до смърт подобно на ранено животно, докарвана до ужас и безумие, захвърляна без дъх от ярост и безсилие, отбягвана като прокажена и оставена да угасне в собствения си тор и тлен. Такава е била люлката на нашата цивилизация, когато най-сетне са я напуснали и завещали на нещастните й нисши обитатели. Това, което е било родината на най-могъщия сред боговете, люлката и майката, и вдъхновението на елинския свят, най-накрая било анексирано и не толкова отдавна превърнато в част от Гърция. Каква жестока пародия! Каква злочеста съдба! Тук пътешественикът трябва да сведе глава от срам. Това е Ноевият ковчег, оставен на върха, на сушата от отдръпващите се води на цивилизацията. Това е некрополът на културата, бележещ великия кръстопът. Това е камъкът, който в крайна сметка е бил даден на Гърция да го преглътне. За да бъде последван няколко години по-късно от друг, още по-ужасен дар, възмездието на велик осакатен член, хвърлен в морето с огън и кръв.
	Присъни ми се кошмар. Всемогъщият Зевс нежно и неспирно ме люлееше в пламтяща люлка. Бях препечен, та чак хрусках, и после внимателно захвърлен в море от кръв. Плувах безкрайно сред разчленени тела, белязани от кръста и полумесеца. Най-сетне стигнах до скалистия бряг. Той беше гол и съвършено безлюден. Добрах се до пещера* в подножието на планина. В страховитите й недра съзрях едно огромно сърце, блестящо като рубин, провесено от свода в гигантска паяжина. То туптеше и с всеки тласък едра капка съсирена кръв падаше на земята. Беше твърде голямо, за да принадлежи на което и да е живо същество. Бе по-голямо дори и от сърцето на бог. Прилича на сърцето на агония, произнесох на глас и едва изрекъл тия слова, то изчезна и над мен се спусна непрогледна тъмнина. Свлякох се, изнемощял, и избухнах в ридания, които отекваха във всяко кътче на пещерата и най-накрая ме задушиха.
	[* Алюзия за пещерата, в която според легендата Зевс е роден и е преминало ранното му детство. — Б.р.]
	Събудих се и без да поглеждам небето, си поръчах кола за деня. Когато се настаних в разкошната лимузина, си напомних да не забравя две неща — първо, да попитам за кириос Александрос във Фестос, и второ, да видя дали, както се твърди, че мосю Ерио* е казал, като се изкачил на хълма, на който се намира дворецът, небето там наистина е по-близо до земята, отколкото където и да било другаде на тази планета.
	[* Едуар Ерио (1872–1957) — френски политик и държавник, писател, историк, публицист, три пъти министър-председател на Франция. Член на Френската академия. — Б.р.]
	Профучахме през порутената порта в облак от прахоляк, подплашвайки пилета, котки, кучета, пуйки, голи деца и побелели продавачи на сладкиши; влетяхме с пълна газ в сивата мрачна гутаперча*, стегнала градчето в здрава хоросанова прегръдка, сякаш запълвайки грамадна пукнатина. Не се виждаха никакви вълци, мишелови или отровни влечуги. Лимонено-оранжевото слънце бе надвиснало зловещо над знойната земя и от него струеше онзи изумителен, втечнен блясък, който е опиянил Ван Гог. Неусетно пустеещите земи отстъпиха пред плодородна хълмиста местност, изпъстрена с ярките цветове на посевите; това ми напомни за ведрата успокояваща усмивка, която дарява нашият собствен Юг, когато минаваш през щата Вирджиния. И аз забленувах, забленувах за нежността и покорството на земята, галена от любящи ръце. И потъвах все повече и повече в американския контекст. Отново прекосявах континента. Късчета от Оклахома, двете Каролини, Тенеси, Тексас и Ню Мексико. Нито една голяма река, нито една железопътна линия. Единствено илюзията за безкрайни разстояния, реалността на необятни хоризонти, величието на тишината, откровението на светлината. На върха на канара, на главозамайваща височина — мъничък синьо-бял параклис; в пролома — гробище от ужасяващи речни камъни. Започваме да се катерим по стръмни склонове; отвъд дерето земята се надига и окръгля също колене на гигант, покрити с кадифе. Тук-там — този мъж, тази жена, сеячът, жътварят, силуети на фона на диплещи се облаци пяна. Изкачваме се над разораните поля по виещи се като змия пътеки, издигаме се до висините на съзерцанието, до обителта на мъдреца, орела, буреносния облак. Огромни, обезумели каменни стълбове, изсечени от вятъра и мълниите, добили сивия цвят на страха, треперещи, неустойчиви, балансирани подобно на вселенски демони, опират о пътя. Земята е изнурена, странна, неплодородна, нечовешка, нито кафява, нито сива, нито бежова, нито кремава, сякаш безцветието на смъртта, отразяващо светлината, поглъщащо я в сплъстената си рунтава козина и изстрелващо я обратно към нас на заслепяващи, твърди парченца, които се забиват в меките тъкани на мозъка и го карат да скимти като полудял.
	[* Гутаперча е род тропически дървета, растящо в Югоизточна Азия и Северна Австралия, от Тайван на юг до Малайския полуостров, и на изток до Соломоновите острови. — Б.пр.]
	Ето тук аз вече ликувам. Това е нещо, което можеш да поставиш редом с опустошението, извършено от човека, нещо, дето надминава и най-кървавите му злодеяния. Това е природа в състояние на деменция, природа, която е загубила самообладание и се е превърнала в отчаяна жертва на собствените си елементи. Това е земя победена, доведена до оскотяване и унизена от собственото си жестоко коварство. Това е едно от местата, от които Бог е абдикирал, където Той е отстъпил пред космическия закон на инерцията. Това е частица от Абсолюта, плешива като чело на орел, противна като злобния поглед на хиена, безплодна като гранитен хибрид. Тук природата е залитнала и е спряла във вкочанената бълвоч на омразата.
	Изтърколваме се по хлъзгав, ронлив планински склон в обширна равнина. Възвишенията са покрити с наметало от гъсти твърди храсталаци, наподобяващи синьо бледолилавите игли на бодливо прасе. Виждат се голи ивици червена глина, шисти, пясъчни дюни, зелено поле с цвят на грах, езеро като кипящо шампанско. Минаваме през село, което не принадлежи на никое време и място, случайна, неочаквана издънка на човешка деятелност, защото някой някога се е върнал на арената на клането, за да потърси стара снимка сред руините, и е останал тук по силата на инерцията, и оставайки, е привлякъл мухи и други одушевени и неодушевени форми на живот.
	По-натам… Самотно правоъгълно жилище, вкопано дълбоко в земята. Самотен вигвам насред вакуум. Има си врата и два прозореца. Прилича на кутия. Убежище на някое човешко същество. Какво същество? Кой живее вътре? Защо? Отзад е американският пейзаж. Сега навлизаме в глъбините на Месопотамия. Препускаме върху мъртви градове, върху слонски кости, върху обрасли с трева морски дъна. Започва да вали, внезапен, бърз душ, и от земята се вдига пара. Слизам от колата и газя в езеро от кал, за да разгледам руините на Гортина. Чета надписа на стената. Той говори за закони, на които никой вече не се подчинява. Единствените оцелели закони са неписаните. Човекът е нарушаващо законите животно. Страхливо при това.


	Пладне е. Смятам да обядвам във Фестос. Продължаваме нататък. Дъждът е спрял, облаците са се разсеяли; синият небосвод се разгръща като ветрило, синьото се разтваря в онази ултравиолетова светлина, от която всичко гръцко изглежда свято, естествено и познато. В Гърция изпитваш желание да се изкъпеш в небето. Иска ти се да захвърлиш дрехите, да се затичаш и да скочиш в синевата. Иска ти се да се рееш из въздуха като ангел или да лежиш неподвижно в тревата и да се наслаждаваш на каталептичния транс. Камък и небе, тук те се венчават. Това е вечната зора на човешкото пробуждане.
	Плъзваме се по една еленова пътека и колата спира при началото на див парк. „Ето там — казва шофьорът, сочейки към стръмен баир, — Фестос.“ Думата бе произнесена. Беше като магия. Поколебах се. Исках да съм подготвен. „По-добре си вземете обяда с вас — рече той. — Може да нямат нищо за ядене горе.“ Пъхнах кутията от обувки под мишница и бавно, замислено, благоговейно започнах поклонението.
	Това беше един от редките моменти в живота ми, когато напълно съзнавах, че съм на прага на велико приключение. И не само го съзнавах, но и бях благодарен, благодарен, че съм жив, благодарен, че имам очи, че съм здрав телом и духом, че съм спал в канавките, че съм гладувал, че съм бил унижаван, че съм направил всичко, дето съм направил, тъй като най-накрая достигнах до този миг на блаженство.
	Минах по един или два дървени моста в дъното на долчината и отново се спрях в гъстата кал, която покриваше върховете на обувките ми, за да огледам малкото разстояние, което бях извървял. След завоя започваше трудното изкачване. Имах чувството, че съм заобиколен от сърни. Имах и друго едно, силно и натрапчиво чувство: че Фестос е твърдината на жените от рода на цар Минос. Историкът ще се усмихне; той знае по-добре. Ала от този миг нататък, въпреки всички доказателства, противно на всякаква логика, Фестос се превърна в обител на цариците. И с всяка стъпка нагоре това впечатление се засилваше.
	Когато се изкатерих на върха на баира, забелязах тясна пътека, която водеше към къщичка, стъкмена недалеч от руините за удобство на пътешественика. Изведнъж зърнах човек, който стоеше на другия край на пътеката. Щом наближих, започна да прави поклони и теманета. Това трябва да е кириос Александрос, помислих си.
	„Бог те праща“, каза той и посочи към небето, усмихвайки се като в екстаз. Любезно ме освободи от палтото и кутията с обяда, доверявайки ми възторжено, докато подтичваше пред мен, какво щастие било отново да види човешко същество. „Тази война… — продължи, кършейки ръце и вдигайки благочестиво очи в няма молитва. — Тази война… Никой вече не идва тук. Александрос е сам-самичък. Фестос е мъртъв. Фестос е забравен.“ Наведе се да откъсне цвете и ми го подаде. Гледаше цветето тъжно, сякаш му съчувстваше за нещастната участ да разцъфне незабелязано. Бях се спрял да хвърля един поглед на околните планини. Александрос стоеше до мен. Чакаше мълчаливо и почтително да кажа нещо. Не можех да промълвя и дума. Сложих ръка на рамото му и се помъчих да изразя чувствата си с овлажнели очи. Той ме погледна като вярно куче; улови ръката, която бях положил на рамото му, и привеждайки се ниско, я целуна.
	„Ти си добър човек — рече. — Бог те прати при мен да споделиш самотата ми. Александрос е толкова щастлив, толкова щастлив. Ела.“ И ме поведе за ръка към къщичката. Направи го така, сякаш се готвеше да ме удостои с най-скъпоценния дар, който човек може да поднесе на друг човек. „Давам ти земята и цялата й благодат“, мълвеше немият му красноречив поглед. Озърнах се. „Господи, невероятно е!“, отроних. И извърнах очи. Беше твърде много, твърде много, за да се опитам да го възприема отведнъж.
	Александрос бе влязъл вътре за малко, оставяйки ме да крача бавно напред-назад по площадката и да изучавам величието на пейзажа. Чувствах се леко побъркан, също както някои от великите монарси в миналото, посветили живота си на развитието на изкуството и културата. Вече не изпитвах нужда от обогатяване; бях достигнал апогея, исках да давам, да давам щедро и безразборно от онова, което притежавах.
	Той се появи с някакъв парцал, четка за обувки и голям ръждив нож; коленичи и започна да лъска обувките ми. Не бях ни най-малко притеснен. Помислих си: нека прави каквото си ще, щом му доставя удоволствие. Запитах се какво бих могъл аз да сторя, та да накарам хората да осъзнаят огромното щастие, скътано тук за всички нас. Изпратих благословия в четирите посоки на света — към млади и стари, към пренебрегваните диваци в забравените кътчета на земята, към дивите и питомните животни, към птиците в небето, пълзящите твари, дърветата, растенията и цветята, скалите, езерата и планините. Това е първият ден от моя живот, рекох си, в който обемам всички и всичко на тази земя в една мисъл. Благославям света, всяка педя от него, всеки жив атом, защото той целият е жив, дишащ като мен и напълно съзнателен.
	Александрос изнесе маса и я застла. Предложи ми да обиколя и да разгледам развалините. Слушах го като в транс. Да, предполагам, че трябва да се поразходя и да видя всичко. Това е, което човек обикновено прави тук. Спуснах се по широките стъпала на разрушения дворец и машинално се озърнах наоколо. Нямах никакво желание да се вра из останките и да разглеждам трегери, урни, делви, детски играчки, оброчни плочки и други от този род. Под мен, ширнала се като безкрайно вълшебно килимче, лежеше равнината Месара, опасана от внушителна планинска верига. От тази поразителна, кристална височина изглеждаше досущ като райската градина. Тук, до самите порти на рая, потомците на Зевс са се спрели по пътя си към вечността, за да погледнат за последно към земята, и са видели с очи на младенци, че тя в действителност е точно това, което те винаги са мечтали да бъде: селение на красота, щастие и мир. В сърцето си човек е ангел, в сърцето си той е едно цяло със света. Фестос съдържа всички елементи на сърцето; женствен е от край до край. Всичко, което човек е постигнал, е щяло да бъде загубено, ако не е бил този сетен етап на разкаяние, въплътен в обителта на небесните царици.
	Разходих се наоколо, съзерцавайки гледката от всеки възможен ъгъл. Описах кръг вътре в кръга от хълмове. Над мен беше огромният свод, открит, отворен към безкрайността. Мосю Ерио е бил прав и същевременно е грешал. Тук човек е по-близо до небето, но и по-далече от всякога от онова, дето е отвъд. Да достигнеш небето от този величествен земен дворец, е нищо — детска игра, ала да достигнеш отвъд, да докоснеш дори само за миг сиянието и великолепието на онова лъчисто царство, в което небесната светлина е просто слаб и блед отблясък, е невъзможно. Тук най-възвишените мисли стават нищожни, замират в крилатия си полет пред непрестанно растящия ореол, чийто блясък смразява самия мисловен процес. В най-добрия случай мисълта не е нищо повече от предположение, игра, както една машина си играе, хвърляйки искри. Бог е измислил всичко предварително. Няма какво да решаваме: всичко е било решено вместо нас. Остава ни единствено да се разтопим, да се разтворим, да плуваме в решението. Ние сме разтворими риби, а светът е аквариум.
	Александрос ме викаше. Обядът бе готов. Видях, че е сложил масата само за мен. Настоях и той да седне. Беше ми трудно да го убедя. Трябваше да го прегърна, да посоча към небето и хоризонта, да обхвана всичко това с един широк размах на ръката, преди да успея да го склоня да сподели трапезата с мен. Отвори бутилка черно вино, опиващо, гъсто, и ние мигом се озовахме в центъра на Вселената с шепа маслини, малко шунка и сирене. Молеше ме да остана няколко дни. Извади книгата за гости, за да ми покаже кога е бил тук последният посетител. Някакъв явно пиян американец, който си е мислел, че ще е чудна шегичка да се подпише с името на херцога на Уиндзор, добавяйки „Уха! Каква нощ!“. Разгледах набързо подписите и за моя изненада открих името на един стар приятел. Не можех да повярвам на очите си. Искаше ми се да го зачеркна. Попитах Александрос дали много американци са идвали във Фестос. Той каза „да“ и от блясъка в очите му разбрах, че са оставяли щедри бакшиши. Разбрах също, че са харесвали и виното.
	Мисля, че виното се наричаше мавродафне. Ако ли пък не, би трябвало да се казва така, защото това е една прекрасна черна дума и го определя съвършено точно. То се плъзга в гърлото подобно на разтопено стъкло, възпламенява вените, гъста червена течност, която разширява сърцето и мисълта. Чувстваш се едновременно и лек, и натежал, пъргав като антилопа и все пак безсилен да помръднеш. Езикът се освобождава от оковите си, небцето приятно набъбва, ръцете описват неясни, безразборни движения, сякаш рисуваш с дебел мек молив. Ще ти се да изобразиш всичко в кърваво или помпейско червено, с петна от въглен и сажди. Предметите се уголемяват и стават размити, багрите — по-истински и живи, като при късоглед човек, когато си свали очилата. Но преди всичко то кара душата да пръска искри.
	Седях и разговарях с Александрос на немия език на сърцето. Трябваше да тръгвам след няколко минути. Не съжалявах; някои преживявания са толкова удивителни, толкова неповторими, че самата мисъл да ги удължиш ти се струва най-долна форма на неблагодарност. Ако сега не си отидех, щях да остана тук завинаги, да обърна гръб на света, да се отрека от всичко.
	Разходих се наоколо за последно. Слънцето беше изчезнало, облаците се събираха накуп; ярката пъстра равнина на Месара бе осеяна с тежки ивици сянка и отблясъци серниста светлина под оловното небе. Планините се приближиха, станаха огромни и плашещи в променящите се сини глъбини. Само допреди миг светът изглеждаше ефирен, като в сън, една менлива, мимолетна гледка; изведнъж бе придобил плътност и маса, блещукащите контури се сляха ведно, орлите литнаха от своите гнезда и увиснаха в небето също страховити вестители на боговете.
	Казах „довиждане“ на Александрос, който плачеше. Извърнах се припряно и тръгнах по тясната пътека, виеща се покрай скалния ръб. Няколко крачки и той ме застигна; беше набрал набързо малък букет цветя и смутено ми го подаде. Сбогувахме се отново. Когато от време на време се обърнех, го зървах как стои и маха. Стигнах до стръмния склон, по който трябваше да се спусна в долчината. Хвърлих последен поглед назад. Александрос още беше там, едно малко петънце, ала все така махаше с ръка. Небето бе станало още по-зловещо; скоро всичко щеше да бъде удавено в мощен потоп. По пътя надолу се зачудих кога ли ще видя пак Фестос, ако въобще се случи. Натъжих се, че нямаше никой с мен, за да сподели този невероятен дар; беше твърде много, за да бъде дадено на един-единствен смъртен. Сигурно затова бях оставил на Александрос царски бакшиш — не от щедрост, както той вероятно си е помислил, а от чувство за вина. Дори там да нямаше никой, пак щях да оставя нещо.
	Заваля тъкмо когато се качих в колата, отначало леко, после — все по-силно и по-силно. Като стигнахме до пустеещите земи, около нас сякаш бушуваше море; това, дето преди беше спечена от слънцето глина, пясък, гола пръст, пустош, сега бе редица плуващи тераси, пресечени от жълто-кафяви вихрещи се водопади, от течащи във всички посоки реки, втурнали се към грамадното изпускащо пара тресавище, пълно с купища кал, прекършени клони, камъни, шисти, руда, диви цветя, умрели насекоми, гущери, ръчни колички, понита, кучета, котки, външни клозети, жълти царевични кочани, птичи гнезда — всичко, което нямаше ум, крака или корени, за да се спаси. От другата страна на планината, под същия този гигантски порой, ние минавахме край мъже и жени с чадъри, възседнали миниатюрни зверчета, пъплещи лениво надолу по планинския склон. Мълчаливи, мрачни фигури, влачещи се като охлюви, като упорити пилигрими на път към свято място. Огромните, разкривени каменни стражи, струпани един връз друг, приличащи на шеметните паметници от кибритени кутийки, които Пикасо държи на полицата над камината си, се бяха превърнали в гигантски съсухрени гъби, натежали от черни спори. Надвиснали и заплашващи да рухнат, под бесния порой те изглеждаха още по-опасни и страшни отпреди. От време на време изникваше огромно скалисто плато, грамада от скали, набраздена с тънки жилки, която подпираше малък бял параклис със син покрив. Ако това не беше Крит, бих могъл да си представя, че се намирам в някое мистериозно демонично кътче в Монголия, в забранен проход, варден от зли духове, дебнещи нищо неподозиращия пътник, влудяващи го с трикраките си мустанги и червеникави тела, наподобяващи замръзнали семафори в печалната лунна нощ.
	В Ираклион беше почти сухо, когато пристигнахме. Във фоайето на хотела заварих господин Цуцу. Било страшно наложително, съобщи ми той, да посетя шефа на полицията. Отидохме веднага. Пред вратата стоеше просякиня с две парцаливи хлапета, иначе сградата беше пуста и безукорно чиста. Въведоха ни в кабинета му. Той се надигна иззад голямо голо бюро и енергично приближи, за да ни поздрави. Нищо не би могло да ме подготви за срещата с човек, какъвто се оказа, че е Ставрос Цусис. Съмнявам се, че в цяла Гърция има друг грък като него. Такава бдителност, такава пъргавина, такъв педантизъм, такава студена учтивост, такава безупречност. Сякаш през всичките тези дни и нощи, в които ме е очаквал да се появя, непрестанно е бил в пълна готовност и нащрек, репетирайки репликите си отново и отново, докато не бе достигнал съвършенството да може да ги изрецитира на един дъх с абсолютно и ужасяващо равнодушие. Той беше идеалният чиновник, олицетворение на германска бюрокрация, каквито ги показват по филмите. Железен от горе до долу и все пак гъвкав, услужлив, внимателен и ни най-малко досаден. Сградата бе една от онези модерни бетонни казарми, в които хора, книжа, стаи и мебели изглеждат потискащо еднакви. С неподражаемо умение Ставрос Цусис бе успял да превърне кабинета си, макар и необзаведен, в обезпокоително типичен храм на бюрократизма. Всеки негов жест беше зареден със смисъл; като че ли бе изчистил от помещението всичко, което би могло да попречи на резките му движения, отривистите заповеди, невероятната съсредоточеност върху текущите дела.
	За какво ме е повикал? Обясни незабавно на Цуцу, изпълняващ ролята на преводач. Поискал да ме види веднага щом научил за пристигането ми — най-напред, за да изрази почитта си към един американски писател, който любезно е благоволил да посети такова отдалечено място като Крит, и второ, да ми съобщи, че лимузината му, която чакаше отвън, е на мое разположение, ако пожелая да разгледам острова необезпокояван. Трето, искал да узная колко дълбоко съжалява, че не е успял да се свърже с мен по-рано, защото преди ден или два бил устроил празненство в моя чест, на което, за съжаление, аз очевидно не съм могъл да присъствам. Държеше да знам каква чест и привилегия е за него да посрещне в страната си представител на такъв огромен и свободолюбив народ като американския. Гърция, рече, била задължена за вечни времена на Америка, не само за щедрата и безкористна помощ, която тя така великодушно предложила на сънародниците му в беда, когато в действителност те били изоставени от всички цивилизовани нации в Европа, но и заради непоколебимата й преданост към онези идеали на свободата, които са в основата на нейното могъщество и слава.
	Това беше великолепно приветствие и за миг аз останах слисан и направо онемях. Ала щом добави, почти на един дъх, че щял да се радва да чуе какви са моите впечатления от Гърция и най-вече от Крит, набързо си възвърнах говора и обръщайки се към Цуцу, който беше готов да ми помага с находчивите си допълнения, ако се затрудня, се впуснах в също толкова цветисто и бурно словоизлияние за възхищението и любовта си към страната и сънародниците му. Говорих на френски, понеже това е езикът парекселанс за цветни венци и всевъзможни украшения. Не мисля, че някога съм използвал френския с такова привидно изящество и лекота; думите се ронеха от устата ми като перли, всичките прекрасно нагиздени, засукани, преплетени и нанизани ловко около глагола, което кара англосаксонеца да полудее.
	Хубаво, сякаш казваше шефът на полицията, изстрелвайки гръмовното си одобрение първо към мен, а после и към преводача. Сега вече можем да преминем към други въпроси, като, разбира се, си останем безусловно учтиви, безусловно comme il faut*. Къде по-точно сте ходили по време на вашия престой? Обясних накратко. О, ама това е нищо! Трябва да отидете тук, там, навсякъде — и всичко е постоянно на ваше разположение, и за да покаже колко е лесно да бъде уредено, чевръсто направи крачка и половина назад, без да поглежда, и натисна бутон под бюрото си, при което един служител незабавно се яви, получи безапелационни указания и изчезна. Умирах си да попитам къде е получил тази отлична подготовка, но успях да потисна импулса си, изчаквайки по-благоприятен момент. Само какъв изпълнителен директор би станал от него в някоя типична американска корпорация! Какъв търговски директор! А ето го тук, в една несъмнено пуста сграда, чудесно обучен да си върши работата, но няма ни публика, ни спектакъл, празна сцена, единствено обичайната тъпа рутина на провинциално градче на края на света. Никога не съм виждал талант, толкова печално не на мястото си. Само да е пожелал — а единствено Бог знае какви биха могли да бъдат върховите амбиции на такъв индивид, приклещен в тоя вакуум на безсмислието, — той лесно би успял да наложи диктатура на целия Балкански полуостров. Можех да си го представя как едва няколко дни по-късно става владетел на целия Средиземноморски свят и с един смел замах на писалката решава за столетия напред съдбата на този огромен регион. Макар да беше очарователен, любезен, радушен, аз бях почти ужасен от него. За пръв път в живота си се срещах лице в лице с човек, обладаващ подобна сила, човек, който би могъл да направи всичко, което си пожелае, и освен това не би се поколебал или отстъпил пред цената, която трябва да заплати, за да постигне мечтата си. Усетих, че стоя пред един деспот в зародиш, учтив и, естествено, много интелигентен, ала преди всичко безмилостен, с желязна воля, с едно-единствено предназначение — на роден водач. Сравнен с него, Хитлер изглежда като карикатура, а Мусолини — като старомоден актьор от рода на Бен Грийт**. Колкото до великите индустриални магнати на Америка, такива, каквито се показват в киното и вестниците, ами че те са просто порасли хлапаци, хидроцефални гении, играещи си с динамит в скута на лицемерни баптистки светии. Ставрос Цусис би могъл да ги усуче с два пръста като фиба за коса.
	[* Comme il faut (фр.) — както трябва, както подобава. — Б.пр.]
	[** Сър Бен Грийт (1857–1936) — Шекспиров актьор и режисьор, импресарио. — Б.р.]
	Оттеглихме се точно както си му беше редът, след като вежливостите ни стигнаха до своя естествен край. Просякинята още стоеше пред вратата с двете дрипави хлапета. Напразно се опитах да си представя как ли би изглеждала срещата им, допускайки, че тя все пак би имала щастието да прекрачи прага на това внушаващо страх светилище. Пъхнах в ръката на един от малчуганите няколко драхми, които той веднага даде на майка си. Цуцу, виждайки, че жената се кани да помоли за по-съществено подаяние, тактично ме издърпа навън.
	Същата нощ реших да си тръгна на другия ден. Предчувствах, че в Атина ме очакват пари. Уведомих авиокомпанията, че няма да се възползвам от билета си за връщане. Разбрах, че самолетите, така или иначе, не летят — пистата била твърде хлъзгава.
	На следващата вечер се качих на корабчето. Сутринта пристигнахме в Ханя, където останахме до късно следобед. Прекарах си времето на брега в ядене и пиене, поразходих се малко и из градчето. Старата част определено беше интересна; напомняше венецианска крепост, каквато мисля, че е била. Гръцките квартали, както обикновено, бяха хаотични, неприличащи един на друг, еклектични. Останах със същото онова чувство, само че по-настойчиво, което ме спохождаше толкова често в Гърция — че в момента, в който силата на завоевателя отслабне или господството бъде прекратено, в момента, когато властта разхлаби хватката, гъркът отново се връща към своя си съвсем естествен, съвсем човешки, винаги съкровен, винаги понятен ежедневен живот. Това, което е неестествено, а на подобни пусти места е лесно забележимо, е натрапващата се мощ на замъка, църквата, гарнизона, търговеца. Силата заглъхва в грозна немощ, оставяйки тук и там дребни хищнически символи на наложена воля, бележещи опустошенията, причинени от горделивост, завист, злоба, алчност, предразсъдъци, ритуали, догми. Оставен сам на себе си, човек винаги започва по гръцкия начин — малко кози или овце, примитивна колиба, педя засята земя, няколко маслинови дръвчета, пенливо поточе, флейта.
	През нощта минахме край планина, покрита със сняг. Мисля, че спирахме още веднъж, в Ретимно. Връщането беше дълго и бавно, но пък естествено, прочувствено. Няма по-добър и по-разнебитен плавателен съд от обикновения гръцки кораб. Той е един Ноев ковчег, на който са събрани двойки от всякакъв вид твари. Случи се така, че се бях озовал на същото корабче, което ме беше отвело преди на Корфу; стюардът ме позна и ме поздрави сърдечно. Беше изненадан, че все още бродя из гръцки води. Като попитах защо, той спомена войната. Войната! Съвсем бях забравил за нея. Радиото ни я поднасяше постоянно — заедно с храната. Прогресът и изобретенията са винаги достатъчно, за да напълнят главата ти с пресни ужасии. Излязох от салона и се разходих по палубата. Духаше силен вятър и корабчето се подмяташе и люлееше. В тази част на Средиземноморието са едни от най-страшните морета. Добри морета. Хубаво сурово време, човешко, ободряващо, разпалващо апетита. Малко корабче в голямо море. Тук-таме — някой остров. Малко пристанище с искрящи светлини, сякаш японска приказка. Добитък на борда, деца реват, приготвя се храна, мъже и жени се мият в трюма, плискат се в тясно корито като животни. Чудно корабче. Чудно време. Звезди — ту нежни като лист от здравец, ту твърди и остри като късчета разтрошена скала. Простовати люде се разхождат по чехли, премятат броеници, плюят, оригват се, дружелюбно се усмихват, клатят глави и с цъкане казват „не“, когато трябва да кажат „да“. В задната част на корабчето пътниците от трета класа са се проснали на палубата кой където свари, вещите им — разхвърляни навсякъде около тях, едни дремят, други кашлят, пеят, размишляват, спорят, ала независимо дали спят, или бодърстват, те са свързани помежду си, образуват общност, в която всички са равни и в която има живот. Не онзи стерилен, нездрав, организиран живот на туристите от трета класа, който ни е познат от големите презокеански лайнери, а един замърсен, заразен, инфекциозен, гъмжащ живот на пчелен кошер, какъвто човешките същества трябва да живеят, когато извършват опасно пътешествие по безкрайна водна шир.
	Върнах се обратно в салона към полунощ, за да надпиша малката книжка, която бях обещал на Сефериадис. Някакъв мъж дойде при мен и ме попита дали не съм американец — бил ме забелязал на вечерята, тъй рече. Още един грък от Америка, само дето този път бе интелигентен и интересен. Беше инженер, извършващ мелиоративни дейности по поръчка на правителството. Бил стъпвал на всяка педя гръцка земя. Говореше за водоснабдяване, електрифициране, пресушаване на блата, мраморни кариери, златни залежи, хотелски услуги, железопътни съоръжения, строене на мостове, санитарни кампании, горски пожари, легенди, митове, поверия, древни и съвременни войни, пиратство, риболов, монашески ордени, лов на патици, великденски празници и най-накрая, след като мина през далекобойни оръдия, корабни флотилии, двумоторни, изключително маневрени бомбардировачи изтребители, той се втурна да разправя за клането в Смирна, на което бил очевидец. Трудно е да кажеш кой „инцидент“ от дългия списък със зверства, които се приписват на човешкия род, е по-гнусен от друг. Да споменеш името Шърман*1 на американец от Юга, означава да предизвикаш бурна ярост. Даже и най-големият невежа знае, че името на Атила се свързва с невероятни злини и вандализъм. Ала случилото се в Смирна, което далеч надхвърля ужасите на Първата световна война, та дори и на настоящата, е било някак си смекчено и почти изличено от паметта на съвременния човек*2. Особеният ужас на тази катастрофа не се състои единствено в диващината и варварството на турците, а и в позорното бездействие на Великите сили. Това е било едно от малкото потресения, преживени от съвременния свят — осъзнаването на факта, че правителствата, в преследване на собствените си егоистични цели, са способни да поощряват равнодушието, да убиват естествения спонтанен порив на човешките същества, изправени пред безпощадно, безсмислено кръвопролитие. Смирна, също както Боксерското въстание и други случаи, твърде многобройни, за да бъдат изредени, е предупредителен знак за съдбата, която очаква европейските нации, съдбата, която те бавно подготвят за себе си посредством дипломатическите си интриги, дребните пазарлъци, култивирания неутралитет и безразличие пред очевидни злини и неправди. Всеки път, щом чуя за трагедията в Смирна, за издевателството над мъжеството на армиите на Великите сили, които просто стояли и гледали, изпълнявайки строгите разпореждания на командирите си, докато хиляди невинни мъже, жени и деца били натирвани във водата като добитък, разстрелвани, осакатявани, изгаряни живи, ръцете им — отсичани, ако се опитали да се вкопчат и да се доберат до борда на чуждестранен кораб, аз се сещам за онова предупреждение, което виждах във френските кина и което биваше повтаряно несъмнено на всички езици под слънцето, с изключение на немски, италиански и японски, винаги когато се прожектираше кинопреглед с кадри от бомбардировката на китайски град.*3 Спомням си това поради факта, че при първото показване на разрушения Шанхай, на улиците, осеяни с обезобразени тела, набързо мятани в каруци, все едно са непотребен боклук, в киносалона се вдигна такава адска врява, каквато никога преди не бях чувал. Френската публика беше бясна. Ала твърде патетично, чисто по човешки, тя бе разделена в негодуванието си. Гневът на добродетелните надделя над гнева на справедливите. Първите, любопитно защо, бяха оскърбени и възмутени, че подобни варварски, нечовешки сцени може да се прожектират пред такива благонравни, спазващи законите, миролюбиви люде, каквито те си мислеха, че са. Искаха да бъдат предпазени от страданието да понесат подобна гледка, дори и от комфортното разстояние от шест-седем хиляди километра. Платили са си, за да гледат любовна драма, настанили се на удобните столове, а поради някакъв чудовищен и съвършено необясним faux pas*4 им се поднася това отвратително късче реалност и тяхната мирна, спокойна вечер направо е съсипана. Такава беше Европа преди настоящия debacle*5. Такава е Америка днес. Същата ще бъде и утре, когато димът се разсее. И докато човешките същества могат да седят и със скръстени ръце да наблюдават как ближните им биват измъчвани и клани, все едно са добитък, дотогава цивилизацията ще бъде куха подигравка, словесен призрак, увесен като мираж над кипнало море от трупове.
	[*1 Уилям Шърман (1820–1891) — американски военачалник по време на Гражданската война в САЩ на страната на Севера. — Б.р.]
	[*2 За повече подробности виж „Документи, свързани с външните работи на САЩ, 1922 г.“, публикувани от Държавния департамент на САЩ през 1938 г., том II. — Б.а.]
	[*3 Предупреждение относно въздействието: „Настойчиво умоляваме зрителите да не проявяват прекомерни емоции при показването на потресаващите сцени, които следват“. Можеха и да добавят: „Не забравяйте, че това са просто китайци, а не френски граждани“. — Б.а.]
	[*4 Faux pas (фр.) — гаф. — Б.пр.]
	[*5 Debacle (фр.) — крах, поражение, крушение. — Б.пр.]


>	Част трета

	Когато се върнах в Атина, ме очакваше цял куп писма, препратени от Париж, както и няколко пощенски известия, приканващи ме да се отбия при първа възможност, за да получа пари. В „Америкън Експрес“ също имаше пари за мен, които мои приятели от Америка бяха изпратили. Голфо, камериерката, която беше от Лутраки, където някога Кацимбалис държал казино, и която неизменно ми говореше на немски, бе развълнувана от перспективата да се сдобия с пари от няколко места едновременно. И нощният портиер Сократ беше развълнуван, също и пощаджията, който винаги се усмихваше широко, когато ми броеше парите. В Гърция, както и на други места, получиш ли пари от чужбина, от теб се очаква да правиш дребни подаяния наляво и надясно. Същевременно бях дискретно уведомен, че за сумата, която плащам в Гранд Хотел, бих могъл да имам отлична стая със собствена баня в един от най-изисканите хотели. Предпочетох обаче да си остана там. Харесвах камериерките, портиерите, пиколата и самия собственик; харесвам второкласни или третокласни хотели, които са чисти, макар и захабени, виждали са и по-добри дни, където можеш да усетиш дъха на миналото. Харесваха ми бръмбарите и едрите буболечки, дето неизменно откривах в стаята си, щом запалех лампата. Харесваха ми широките коридори и тоалетните, наблъскани в дъното на етажа. Харесваше ми мрачният двор и звученето на мъжкия хор, който репетираше в някаква зала наблизо. За няколко драхми пиколото, парижанин на четиринайсет, ми носеше писмата на ръка, лукс, какъвто никога преди не си бях позволявал. Едва не откачих, получавайки толкова много пари накуп. Бях на път да се сдобия с костюм, от който имах остра нужда, ала, за щастие, чичото на пиколото, собственик на ателие близо до турския квартал, не успя да го ушие достатъчно бързо. После за малко да купя колело на пиколото, което, кълнеше се той, щяло да му бъде от изключителна полза при изпълнение на дребните поръчки, но тъй като не можа да си хареса веднага, за компенсация му дадох няколко пуловера и чифт вълнени панталони.
	Един ден Макс, който нямаше друга работа, освен да разнася информационните бюлетини на британското пресбюро с колата си, обяви, че има рожден ден и че възнамерява да прахоса дребно състояние, събирайки всичките си приятели и познати да хапнат и пийнат. Имаше нещо отчаяно в едно такова честване на рожден ден. Въпреки леещото се шампанско, изобилието от екзотични ястия, жените, музиката, танците, някак си не се получи. Англичаните, разбира се, веднага се напиха и по техния си очарователен рибешки начин се гмурнаха в обичайната кома. Тържеството ми напомни за друга една вечер, която бях прекарал в Лондон в зала за танци с някакъв мъж от Багдад. През цялото време той ми говори за застраховки или пък за официални костюми и как трябва да се носят. Макс, който поради здравословни причини не можеше да пие, не спираше да пълни чашите и грееше с отразен блясък, подобно на осветена от поклащащи се полилеи стая. Беше му хрумнала идеята да доведе пиршеството до приятен край, като подкара към забравени от Бога руини и потроши там колата. На предишно празненство, за изненада на персонала, се бе качил с автомобила си по стълбището на хотел „Крал Джордж“. Тръгнах си към три сутринта пиян, но не и весел.
	Горе-долу по същото време дойде писмо от американското консулство, с което ме молеха да се явя, за да се реши дали ще бъде потвърдена валидността на паспорта ми. Отидох да получа разяснения. Тъй като съм американец по рождение, не взех нещата на сериозно. Просто бюрокрация, рекох си. Нося ли снимка, попитаха ме веднага. Не, не се бях сетил. Портиерът ме поведе по улицата да потърсим някакъв фотограф, дето обикновено стоял на един ъгъл малко по-надолу. Апаратът му беше там, но от него — ни следа. Тъй като нямах никаква друга работа, седнах на бордюра и търпеливо зачаках. Когато се върнах обратно в канцеларията, заварих там неколцина американизирани гърци, които предстоеше да бъдат разпитани. Мазен стар селянин, който очевидно беше натрупал богатство в Америка, ме поразвесели. Разговаряше на гръцки с една от секретарките, гъркиня. Явно не му допадаха нейната експедитивност и леко надменното й отношение. Започна да се инати. Не искаше да отвръща на задаваните му въпроси нито с „да“, нито с „не“. Беше надушил нещо нередно. Младата жена бе почти извън себе си от яд. Ала колкото повече побесняваше, толкова по-невъзмутим ставаше той. Тя ме погледна отчаяно. Помислих си: тъй ти се пада, от къде на къде ще измъчваш хората с тия тъпи въпроси? Най-накрая дойде и моят ред. Какво правите в Гърция? Къде е домът ви? Колко близки или роднини имате? За кого работите? Бях толкова радостен от факта, че не се затруднявах да отговарям направо — нямам дом, нямам роднини, нямам шеф, нямам цел и прочее, та когато чиновникът ме попита: „Не можете ли да пишете някъде другаде?“, отвърнах: „Разбира се, аз съм свободен човек, мога да работя където си поискам, никой не ми плаща, за да пиша“. При което той каза — много умно от негова страна: „Добре тогава, смятам, че можете да пишете и в Америка, нали?“. А аз отвърнах: „Естествено, защо не? Само че не желая да пиша в Америка. Сега пиша за Гърция“. Както и да е, играта свърши, бях загубил, както малко по-късно узнах. Кратко съвещание с по-висшестоящ и паспортът ми беше върнат невалиден. Това означаваше: прибирай се вкъщи възможно най-скоро. Изчезвай!
	В началото бях ядосан; чувствах се измамен. Но след като обиколих сградата няколко пъти, реших, че така е било писано. Поне бях свободен да си замина. Макс бе свободен единствено да стои тук и да харчи оставащите му драхми. Войната се разрастваше. Скоро и Балканите щяха да пламнат. И нямаше да имам избор.
	На следващия ден отидох при американския посланик, за да разбера още колко време ще ми отпуснат. Бившият директор на The Dial*, както се оказа, ме посрещна сърдечно. Зарадвах се да чуя за огромната му симпатия и любов към гърците. Всичко премина гладко. Няма нужда от бързане. Само, моля ви, пригответе се да отпътувате колкото се може по-скоро. Усетих, че ще е най-добре любезно да се съглася. И така, стиснах учтиво ръката на нашия посланик, господин Линкълн Маквий, и си тръгнах. На излизане се прекръстих по православния начин.
	[* Американско списание, издавано между 1840 и 1929 г. В периода 1920–1929 г. фокусът му е бил върху модернистичната литература. — Б.пр.]


	Зимата наближаваше; дните бяха къси и слънчеви, нощите — дълги и студени. Звездите изглеждаха по-ярки от всякога. Поради недостиг на въглища отоплението се пускаше само по един час сутрин и вечер. Набързо бях скован от ишиас, което ми напомни, че остарявам. Голфо, камериерката, беше силно загрижена; Сократ, нощният портиер, се качваше всяка вечер, за да ме разтрие с някакъв гръцки конски мехлем; собственикът на хотела ми пращаше грозде и минерална вода; Ники с нилскозелените очи идваше и ми държеше ръката; пиколото носеше писма и телеграми. Общо взето, беше една доста приятна болест.
	Няма да забравя нощните разходки из Атина под есенните звезди. Често се изкачвах на хълма Ликабет и прекарвах там час или повече, съзерцавайки небето. Харесваше ми, че гледката бе толкова гръцка — не просто небето, а къщите, техният цвят, прашните пътища, голотата, звуците, които долитаха откъм къщите. Имаше нещо непорочно във всичко това. В един запустял квартал, където улиците носят имена на философи, аз бродех в толкова плътна и същевременно толкова кадифена тишина, та ми се струваше, че въздухът е изпълнен със стрити на прах звезди, чиято светлина издава недоловим звук. Атина и Ню Йорк са градове, заредени с електричество, единствени по рода си от тези, които съм виждал. Но Атина е просмукана с теменуженосиня реалност, обгръщаща те нежно като милувка; Ню Йорк притежава живостта на механичен чук, която те влудява с безпокойство, ако нямаш вътрешни устои. И в двата случая въздухът прилича на шампанско — ободрява и съживява. В Атина усетих удоволствието от самотата; в Ню Йорк винаги съм се чувствал самотен, самотата на животно в клетка, която ражда престъпления, секс, алкохол и други лудости.
	Към полунощ по обратния път към хотела нерядко пред мен се изпречваше някой лукав грък, знаещ достатъчно английски, та да подхване безцелен разговор. Обикновено ми предлагаше да изпием по кафе, преструвайки се на изключително радостен да се срещне с друг американец. Една вечер попаднах на критянин от Ютика, щата Ню Йорк. Бил се върнал, за да отбие военната си служба в Гърция, тъй рече. Имал брат в Ираклион, много заможен. След куп празни приказки, въпроси за здравословното ми състояние и тъй нататък той срамежливо призна, че не му достигат седемдесет и три драхми за корабния билет до Крит. Седемдесет и три драхми са около половин долар, а защо да не дадеш половин долар на странник от Ютика, който желае да си отбие военната служба в чужбина, особено ако вече ти е платил кафето, сладкиша и сладоледа, предложил ти е от цигарите си и те е поканил да се възползваш от колата на неговия брат, като отидеш на Крит. Не му бях споменал, естествено, че току-що съм се върнал оттам. Слушах го мълчаливо и с разбиране и се правех на толкова наивен и невеж, колкото се очаква да е един американец. Честно казано, страшно ми се искаше да бъда измамен — иначе щях да се почувствам излъган, заблуден относно гръцкия характер. С изключение на първия ми ден в Гърция, нито един грък не се бе опитал да ме преметне. И може би този щеше да успее, ако не беше така непохватен. Първо, познавах Ютика доста добре, тъй като там бях прекарал един от медените си месеци, а пък улиците, които той нарече свой дом, не съществуваха; второ, допусна грешката да ми каже, че ще отиде до Ираклион с „Елси“, а аз знаех, понеже тъкмо бях пристигнал с това корабче, че то няма да пътува за Крит в следващите няколко месеца; трето, след като се бях поинтересувал какво мисли за Фестос, което се произнася по един и същ начин на всички езици, дори и на китайски, ме беше попитал какво е това, и като му отговорих, че е селище, рече, че никога не бил чувал, даже се усъмни, че съществува; четвърто, не можеше да се сети за името на хотела, в който трябваше да отседна в Ираклион, а за човек, роден в Ираклион, където има само два хотела, тази неочаквана загуба на паметта ми се стори шокираща; пето, не приличаше на критянин повече, отколкото някой от Канарси, и силно се съмнявах, че въобще е виждал това място; шесто, твърде свободно разполагаше с колата на брат си, а колите не са чак толкова често срещани на Крит, където воловете все още теглят ралото. Нито едно от тези обстоятелства не би ме възпряло да му дам седемдесет и трите драхми, тъй като, бидейки американец по рождение, половин долар винаги ми се е струвал идеалната монета, която да хвърлиш в канала, ако няма за какво по-добро да я използваш. Просто исках да разбере, че знам, че ме лъже. И му го казах. Той се престори на обиден. Когато му обясних защо мисля, че ме лъже, стана мълчаливо и рече, че ако някога съм отидел на Крит и съм се срещнел с брат му, съм щял да съжалявам за думите си — и наперено излезе, опитвайки се да изглежда колкото се може по-наранен и оскърбен. Викнах келнера и го попитах дали познава този мъж. Той се усмихна: „Да, разбира се, преводач е“. Поинтересувах се и дали е живял дълго в Атина. „Цял живот“, отвърна човекът.
	Имаше и един друг, Джордж, Джордж от Кипър, който беше още по-неумел. Твърдеше, че бил близък приятел с американския посланик, самия господин Маквий. Беше ме видял да чета германски вестник в малко павилионче недалеч от хотела. Поздрави ме на немски и аз му отговорих на немски. Попита ме от колко време съм в Атина и аз му казах. Прекрасна вечер, нали, съгласих се, вечерта наистина беше прекрасна. „И накъде ще отпътувате оттук?“, полюбопитства, а аз изтърсих: „Към Персия може би“. Всичко това на немски. „Откъде сте?“, продължи той. „От Ню Йорк“, отвърнах. „И говорите само немски?“ „Говоря и английски“, рекох."Тогава защо ми отговорихте на немски?", попита с мазна усмивка. „Защото вие се обърнахте към мен на немски.“„А гръцки знаете ли?“, бе следващият въпрос. „Не — казах, — но знам китайски и японски, а вие?“ Поклати глава. „Турски говорите ли?“ Този път аз поклатих глава. „Арабски?“ Отново поклатих глава. „Знам всички тези езици, с изключение на китайски и японски“, заяви, усмихвайки се пак по своя странен начин. „Вие сте много интелигентен — казах. — Да не би да сте преводач?“ Не, не бил преводач. Усмихна се и сведе поглед. „Ще пийнете ли нещо с мен?“, предложи. Кимнах.
	Сядайки на масата, той подхвана един дълъг заобиколен разговор, за да разбере с какво се занимавам. Обясних му, че не се занимавам с нищо. Набързо мина на „ти“. „Ти си богат човек, така ли?“, възкликна, а очите му блеснаха. „Не, беден съм. Нямам никакви пари.“ Изсмя се в лицето ми, сякаш самата мисъл беше абсурдна. „Харесваш ли жени?“, попита ненадейно. Уверих го, че много ги харесвам, особено красивите. „Имам една приятелка, тя е много красива — каза той на мига. — Ще отидем да я видим, още сега, веднага след като си изпиеш кафето.“ Отвърнах му, че нямам желание, тъй като възнамерявам скоро да си лягам. Той се престори, че не ме е чул добре, и се впусна в дълга тирада, превъзнасяйки прелестите й. „Сигурно е много красива — подхвърлих аз. — Не я ли ревнуваш?“ Изгледа ме така, сякаш бях леко мръднал. „Ти си ми приятел — рече, — за нея ще е чест да се запознае с теб. Хайде да тръгваме.“ И се надигна от мястото си. Аз седях, като да бях от олово, и взирайки се в него, спокойно попитах какъв ден сме. Не бил сигурен, мислел, че е вторник. „Питай келнера.“ Да, вторник е. „Ами — подех, провлачвайки, — ще бъда зает до следващия четвъртък, но ако си свободен в четвъртък, 17-и, ще те потърся тук към десет вечерта и ще отидем при твоята приятелка.“ Той се засмя. „Ела, ще идем сега“, настоя, хващайки ме под ръка. Не се помръднах, оставяйки го да ме държи за ръката, сякаш беше дървена. „Лягам си след няколко минути — повторих невъзмутимо. — Пък и нямам никакви пари, споменах ти, че съм беден, не помниш ли?“ Отново се засмя. После седна, придърпвайки стола си. „Слушай сега — подхвана, навеждайки се поверително, — Джордж познава всеки. Не ти трябват пари, ти си мой гост. Ще останем само няколко минути, съвсем близо е.“„Ама вече е късно — упорствах аз, — тя навярно спи. — Пак същият смях. — Освен това — продължих — ти казах, че съм изморен. Следващият четвъртък може, към десет.“ Тогава Джордж бръкна във вътрешния си джоб и извади връзка писма и мръсен омачкан паспорт. Разтвори го и ми показа снимката си, името, родното си място и прочее. Кимнах с глава. „Това си ти, Джордж, нали?“, попитах наивно. Той се опита да примъкне стола си още по-близо. „Аз съм английски поданик*, виждаш ли? Познавам всички консули, всички посланици. Ще говоря с господин Маквий за теб. Непременно ще ти даде пари да си отидеш у дома. Той е много добър човек. — Тук Джордж понижи глас. — Харесваш момчета, млади момчета?“ Казах да, понякога, ако се държат прилично. Засмя се отново. Знаел място, където имало много красиви момчета, съвсем млади при това. Стори ми се интересно — негови приятели ли са, поисках да разбера. Пренебрегна въпроса ми и почти шепнейки, дискретно попита дали имам достатъчно пари, за да платя кафето и сладкишите. Отвърнах му, че разполагам с достатъчно, за да платя моята сметка. „Ще платиш ли и за Джордж?“, рече, усмихвайки се мазно. Казах твърдо НЕ. Изглеждаше изненадан — не наранен или обиден, а направо смаян. Повиках келнера и платих моята сметка. Станах и се отправих към вратата. Слязох по стъпалата. Само миг и — бе пошушнал нещо на келнера — той ме последва на улицата. „Е — рекох, — беше приятна вечер. Сега ти пожелавам лека нощ.“ „Не тръгвай още — настоя, — само две минути. Тя живее точно отсреща.“„Кой?“, попитах наивно. „Моята приятелка.“ „А — поклатих глава, — значи, е много удобно. Следващият четвъртък, нали?“ И отминах. Джордж се приближи и пак ме хвана за ръката. „Дай ми петдесет драхми, моля те.“„Не — казах, — нищо няма да ти дам.“ Направих няколко крачки. Отново ме застигна. „Моля, трийсет драхми!“„Не — отсякох, — никакви драхми тази вечер.“„Петнайсет драхми!“„Не“, повторих, отдалечавайки се. Бях на десетина метра от него. Той се провикна: „Пет драхми!“„Не! — викнах аз. — Нито една драхма! Лека нощ!“
	[* По времето, когато Милър е бил в Гърция, Кипър е британска колония. — Б.р.]
	За пръв път в живота си отказвах на някого толкова упорито. Това ми хареса. Когато наближих хотела, един възрастен мъж с дълга коса и доста голяма бохемска шапка изскочи от тъмна уличка и поздравявайки ме на перфектен английски, протегна ръка за милостиня. Инстинктивно бръкнах в джоба си и измъкнах шепа монети, може би петдесет или шейсет драхми. Той ги взе, поклони се почтително, махайки огромната си шапка, и с искреност и непрестореност, които ме смаяха, ме уведоми на безупречния си английски, че макар да е благодарен за щедростта ми, това нямало да бъде достатъчно за нуждите му. Попита ме дали имам възможността, вметвайки, че знае, че е наистина много, за да се иска от непознат, да му дам още двеста драхми, необходими му да си плати сметката в хотела. Добави, че пак нямало да му стигнат за храна. Веднага извадих портфейла си и му наброих двеста и петдесет драхми. Сега бе негов ред да се изуми. Беше помолил, ала явно въобще и не бе предполагал, че ще ги получи. Очите му се насълзиха. Той подхвана една прекрасна реч, която аз прекъснах, обяснявайки, че трябва да настигна приятелите си, които били избързали напред. Оставих го насред улицата с шапка в ръка, вторачил се в мен, като да бях призрак.
	Тази случка подобри настроението ми. „Искайте — е казал нашият Господ и Спасител Исус Христос — и ще ви се даде.“ Искайте, запомнете. Не настоявайте, не просете, не крънкайте, не си служете с измама. Много просто, рекох си. Почти прекалено просто. А нима има по-добър начин?
	След като вече заминаването ми беше сигурно, Кацимбалис отчаяно се опита в последната минута да организира няколко екскурзии. Бе невъзможно при ограниченото време, с което разполагах, даже и да си помисля да посетя връх Атон или Лесбос, или Миконос, или Санторини. Делфи да, може би дори и Делос. Всеки ден по обяд Кацимбалис ме чакаше в хотела. Обядвахме докъм пет или шест следобед, после се отправяхме към една винарска изба и с по няколко аперитива разпалвахме апетита си за вечеря. Кацимбалис беше в по-добра форма от всякога, макар все още да се оплакваше от артрит, мигрена, болки в черния дроб, загуба на паметта и тъй нататък. Където и да отидехме, към нас се присъединяваше някой от безбройните му приятели. В такава атмосфера разговорите придобиваха фантастични пропорции; новодошлият биваше вмъкван в архитектурния план на разказите му със сръчността и лекотата на средновековен дърводелец или зидар. Пътешествахме по вода и суша; плавахме по Нил, пълзяхме по корем из пирамидите, оставахме за малко в Константинопол, обикаляхме кафенетата на Смирна, играехме в казиното в Лутраки, а после в Монте Карло; оцелявахме в Първата и Втората балканска война, връщахме се в Париж точно навреме за мирните договори, будувахме по цели нощи заедно с монасите от Атон, промъквахме се зад кулисите във „Фоли Бержер“, мотаехме се из чаршията на Фес, полудявахме от скука в Солун, отскачахме до Тулуза и Каркасон, изследвахме Ориноко, спускахме се по Мисисипи, прекосявахме пустинята Гоби, посещавахме операта в София, хващахме тиф в Тифлис*, изпълнявахме номер с вдигане на тежести на арената на Медрано, напивахме се в Тива и се прибирахме с мотори, за да играем на домино срещу близката метростанция.
	[* Името на Тбилиси до 1936 г. — Б.р.]
	Накрая решихме да отидем в Делфи, древния център на света. Периклис Византис, приятел на Гика, ни беше поканил да прекараме няколко дни в новото общежитие за чуждестранни студенти, което правителството бе построило. Отбихме се в музея в Тива с един прекрасен Пакард* — Гика, Византис и аз. Поради някаква причина Кацимбалис бе заявил, че ще пътува с автобус. Необяснимо защо, Тива изглеждаше точно каквато си я бях представял; обитателите й също отговаряха на недодялания образ, който си бях изградил още като ученик. Гидът в музея беше едно невъзпитано добиче, подозрителен към всяко наше движение; едва бяхме успели да го накараме да ни отвори вратата. И все пак Тива ми хареса; бе доста по-различна от останалите гръцки градове, които бях посетил. Беше към десет сутринта и въздухът бе опияняващ; струваше ми се, че сме сам-сами насред огромно пространство, изпълнено с танцуваща теменужена светлина; изправени бяхме пред един друг свят.
	[* Луксозни американски автомобили, произвеждани между 1899 и 1958 г. — Б.пр.]
	Когато се изнизахме от града, пълзейки по ниските хълмове, гъсти и къдрави като негърска глава, Гика, който седеше до шофьора, се извърна, за да ми разкаже странен сън, присънил му се през нощта. Беше необикновен сън за смърт и преобразяване, в който той бе излязъл от тялото си и бе напуснал света. Докато ми описваше чудните духове, с които се бил срещнал в другия свят, аз гледах към вълнистия пейзаж, ширнал се пред нас. Отново останах с впечатлението за едно безкрайно, всеобхващащо пространство, което ни заобикаляше отвсякъде, такова, каквото бях съзрял в Тива. Синхронът между сън и реалност бе страхотен, двата свята се сливаха в купа кристална светлина и ние, пътешествениците, увисвахме над земния живот. Всяка мисъл за посока изчезна; бръмчахме плавно над танцуващата земя, движейки се към празнотата на чистата сетивност, а сънят, който бе халюцинация, изведнъж стана жив и непоносимо реален. Точно когато той описваше онова странно усещане, породено от внезапното откриване на собственото тяло, проснато на леглото, внимателното балансиране, за да може бавно да се спусне и да се намести отново вътре в него, без да изгуби пръст или ръка, аз с крайчеца на окото си зърнах абсолютната, поразяваща красота на огромната равнина на Тива, към която приближавахме, и неспособен да се овладея, избухнах в сълзи. Защо никой не ме е предупредил за това?, извиках. Помолих шофьора да спре за малко, та да мога с един широк поглед да погълна цялата гледка. Все още не бяхме стигнали ложето на равнината; намирахме се сред ниски хълмчета и възвишения, замразени на място от пъргавите предвестници на светлината. Бяхме в центъра на онази мека тишина, която попива дори и диханието на боговете. Човекът няма нищо общо тук, нито природата. Нищо не помръдва, не потрепва в това царство, с изключение на пръста на мистерията; това е покоят, който се спуска над света, преди да настъпи чудо. Самото чудо не се запечатва, единствено неговото случване, единствено теменуженото сияние на дирята му. Това е един невидим коридор от време, огромна бездиханна пауза, която се издува подобно на утроба и след като е преминала през болките, се отпуска също часовник с развита пружина. Плъзгаме се през дългата гладка равнина, първия истински оазис, който виждам. Как да го различа от всички други бликащи от свежест райове, познати на човека? По-плодороден ли е, по-тучен, с по-обилен добив? Или е жужащ кошер? Не мога да кажа, че откривах тук кое да е от тези неща. Равнината на Тива бе празна, нямаше хора, нито посеви. В недрата на тази празнота пулсираше кръв, която течеше в черни, сбръчкани вени. Сънищата на отдавна умрели хора все още бълбукаха и се пукаха, процеждащи се през гъстите пори на земята, а ята подплашени птици отнасяха в небесата прозрачните им нишки.
	Вляво от нас беше пътят към Парнас, мрачен, безмълвен, посивял от легенди. Странното беше, че през цялото време, докато бях в Париж, при всичката радост и нещастия, свързани с Монпарнас, нито веднъж не се бях замислил за мястото, от което произлиза името му. От друга страна, макар никой да не ме беше съветвал да отида там, Тива беше в съзнанието ми още от деня, в който се озовах в Атина. Необяснимо защо, името Тива, също както и египетският Мемфис, неизменно съживяваше смесица от фантастични спомени и когато в хладните пазви на тамошния музей съзрях най-изящната каменна рисунка, толкова много наподобяваща една от картините на Пикасо, когато зърнах неподвижните, приличащи на египетски колоси, се почувствах така, сякаш се бях върнал в добре известно минало, в свят, който познавах от дете. Тива, дори и след като си я посетил, остава в мислите ти досущ като неясните, колебливи блянове, съпътстващи дългото висене в чакалнята на зъболекарски кабинет. Докато чакаш да ти извадят зъб, често си избистряш замисъла за нова книга; направо бъкаш от идеи. После идва мъчението, книгата е изтръгната от съзнанието; минават дни, в които не постигаш нищо по-проникновено от това да бърникаш с език в малката вдлъбнатина във венеца, която ти се струва огромна. Сетне и то бива забравено и се захващаш пак за работа, и може би това е началото на нова книга, ала не е такова, каквото трескаво си го замислил там, в безчувствената чакалня. И тогава някоя нощ, когато току се мяташ, нападнат от купища несвързани мисли, изведнъж силуетът на изгубения зъб изплува на хоризонта и ти се озоваваш в Тива, Тива от детството, от която тръгват всички романи, и съзираш замисъла на огромното дело на един живот, прецизно издълбан върху каменна плочка — и това е книгата, дето винаги си искал да напишеш, но я забравяш на сутринта, и така Тива е забравена, и Бог, и целият смисъл на живота, и собствената самоличност, и самоличностите от миналото, и ето че боготвориш Пикасо, който е останал буден през цялата нощ и не е извадил разваления си зъб. Разбираш това, докато прекосяваш Тива, и то е обезпокояващо, ала също и вдъхновяващо, и когато се изпълниш с вдъхновение, се увесваш за глезените и чакаш лешоядите да те погълнат жив. Тогава започва истинският живот на Монпарнас, с Диана ловджийката в далечината и Сфинкса, който те дебне зад някой завой.
	Спряхме да обядваме в Ливадия, приличаща на алпийско селце, сгушено под планинския рид. Въздухът беше сух и ободряващ, ароматен на слънце и хладен като острие на нож на сянка. Вратите на ресторанта бяха широко отворени, за да може затопленият въздух да влезе вътре. Помещението представляваше грамадна трапезария, лъщяща подобно на вътрешността на кутия за бисквити; приборите, чиниите и повърхността на масите бяха леденостудени; хранихме се, без да сваляме шапките и палтата си.
	Пътуването от Ливадия до Арахова бе като спиращо дъха пътешествие с панорамната железница през една тропическа Исландия. Тук-таме — някое човешко същество, някое превозно средство; свят, все по-неземен, все по-чудотворен. Под снишилите се облаци гледката веднага стана страховита и ужасяваща: само един бог би могъл да преживее яростните набези на стихиите в този вкочанен Олимпийски свят.
	В Арахова Гика слезе, за да повърне. Аз стоях на ръба на дълбок каньон и гледайки надолу, зърнах сянката на огромен орел, кръжащ над бездната. Намирахме се на самия планински хребет, насред една сбръчкана земя, която сякаш все още се гърчеше и извиваше. Дори и селцето имаше онзи блед, вкочанен вид на общност, откъсната от външния свят от лавина. От всички страни се долавяше неспирният грохот на леден водопад, макар и скрит за окото. И близостта на орлите, техните сенки, тайнствено плъзгащи се по земята, добавени към смразяващото, мрачно чувство за самота. И все пак от Арахова до околностите на Делфи земята разгръща пред теб един непрекъснат, величествен, драматичен спектакъл. Представи си кипящ казан, в който безстрашна група мъже се спуска, за да разстеле магически килим. Представи си, че килимът е изтъкан от най-хитроумно измислените фигури и най-пъстрите шарки. Представи си, че тия хора са вършили тази работа в продължение на няколко хиляди години и да си отдъхнат даже и за сезон, би означавало да разрушат правеното векове наред. Представи си, че с всеки стон, кихване или хлъцване, което земята изпусне, килимът става страшно разкъсан и разпарцален. Представи си, че багрите и отсенките, които образуват този танцуващ килим от земя, съперничат по великолепие и изкусност и на най-чудесните стъклописи в средновековните катедрали. Представи си всичко това и ще си зърнал само за миг един спектакъл, който се променя всеки час, всеки месец, всяка година, всяко хилядолетие. Най-накрая, в състояние на замаяно, опиянено, идиотско вцепенение се озоваваш в Делфи. Четири следобед е примерно и мъглата, надигнала се откъм морето, е обърнала света наопаки. Намираш се в Монголия и далечното подрънкване на звънчета отвъд дерето ти подсказва, че се задава керван. Морето се е превърнало в планинско езеро високо на върха и там слънцето се разлива, сякаш е напоен с ром омлет. По зловещата ледена стена, където мъглата се разсейва за момент, някой със скоростта на светлината е писал на някакъв непознат език. От другата страна, като че родило се след проливен дъжд, отвъд стръмната скала се ширва море от трева. То сияе с блясъка на пролетното равноденствие, поляна, прорасла между звездите в промеждутъка на едно трепване на окото.
	Видян в тази странна, сумрачна мъгла, Делфи изглеждаше още по-величествен и вдъхващ почит, отколкото си го бях представял. В действителност се почувствах облекчен, изкачвайки се по малката стръмнина над общежитието, където оставихме колата, когато зърнах група селски хлапета, играещи на зарове: това придаваше човешки облик на пейзажа. От високите прозорци на сградата, чиито очертания бяха солидни и плътни като на средновековна крепост, аз можех да погледна отвъд дерето и докато мъглата се вдигаше, се появи късче море — точно зад невидимото пристанище на Итея. След като разопаковахме нещата си, отидохме да потърсим Кацимбалис, когото открихме в хотел „Аполон“ — мисля, че той беше единственият му гост, откакто си бе заминал Хърбърт Уелс, под чието име аз написах моето собствено, въпреки че нямаше да отсядам там. Уелс имаше малка, фина ръка, почти женска, като на много скромен, ненатрапващ се човек, но пък това е тъй типично за почерка на англичаните, че в него няма нищо необичайно.
	Когато стана време за вечеря, заваля и ние решихме да хапнем в малък ресторант край пътя. Там беше студено като в гроб. Храната бе оскъдна, придружена от вино и коняк в неограничени количества. Вечерята ми достави огромно удоволствие — може би защото бях в настроение да говоря. Както често се случва, като се добереш до някое впечатляващо място, разговорът нямаше нищо общо с видяното. Спомням си смътно учудването, изписало се по лицата на Гика и Кацимбалис, щом започнах надълго и нашироко да им разправям за американския пейзаж. Мисля, че им описах Канзас; във всеки случай картината е била празна и монотонна и ги бе поразила. Докато крачехме обратно към общежитието, налучквайки пътя в тъмното, задуха силен вятър и дъждът се заизлива като из ведро. Отсечката, която трябваше да изминем, беше къса, но стръмна и опасна. Леко пийнал, аз бях напълно уверен в способността си да вървя без чужда помощ. От време на време пътеката, плувнала в кал, се осветяваше от мълния. В тези страховити мигове гледката ставаше тъй сърцераздирателно мрачна, че се чувствах като в сцена от „Макбет“. „По-силно, вихри! Духайте…!“*, викнах, развеселен като хлапак след бой с кални топки, и в този момент се подхлъзнах, паднах на колене и ако Кацимбалис не ме беше уловил за ръката, щях да се изтърколя в дерето. Когато на следващата сутрин видях откъде бяхме минали, едва не припаднах.
	[* Уилям Шекспир, „Крал Лир“, трето действие, втора сцена. Превод Валери Петров. — Б.р.]
	Спахме на затворени прозорци и силен огън, бумтящ в печката. На закуска се събрахме около дълга маса в зала, която би била чест за доминикански манастир. Храната беше отлична и в изобилие, гледката — прекрасна. Помещенията бяха толкова огромни, а подът — тъй примамлив, че не успях да устоя на изкушението да се попързалям все едно с кънки. Прелитах през коридорите, трапезарията, салона, понесъл добри вести от управителя на деветия си дом, самия Меркурий.
	Беше време да разгледаме руините, да изцедим сетните пророчески сокове от изчезналия пъп на света. Изкачихме се по хълма до амфитеатъра, откъдето отправихме взор към пръснатите съкровища на боговете, порутените храмове, съборените колони, опитвайки се напразно да си представим великолепието на това древно място. Фантазирахме на воля относно точното местоположение на града, който все още не е открит. Изведнъж, както си стояхме смълчани и благоговеещи, Кацимбалис закрачи към центъра на амфитеатъра и вдигайки високо ръце, изрече заключителните слова на последния оракул. Беше впечатляващо, меко казано. За миг, поне така ми се стори, бе открехната завесата, скриваща един свят, който всъщност никога не е погивал, а е отплувал като облак, но е останал цял и непокътнат, и така ще бъде до деня, когато, възвърнал сетивата си, човекът ще го призове обратно към живот. В няколкото секунди, необходими му, за да произнесе словата, аз хвърлих продължителен поглед върху широкия друм на човешката глупост и не съзирайки край, изпитах горчиво чувство на печал и мъка, което по никакъв начин не бе свързано с моята собствена съдба, а с тази на вида, към който по случайност принадлежа. Припомних си други едни пророчески думи, дето бях чул в Париж, с които сегашната война, колкото и ужасяваща да е тя, беше представена като извадка от дългия списък на предстоящи неизбежни бедствия и обрати, и се сетих за скептицизма, с който бяха посрещнати. Светът, отишъл си заедно с Делфи, е угаснал като в сън. Сега е същото. Победата и поражението са безсмислени в светлината на колелото, което се върти неумолимо. Навлизаме в едно ново измерение на душата и след хиляда години хората ще се чудят на нашата слепота, апатия, на ленивото ни примирение с порядък, който е бил обречен.
	Пихме от Касталския извор и внезапно си спомних за стария си приятел Ник от Орфеум Данс Палъс на „Бродуей“, роден в малко селце на име, струва ми се, Кастелия, разположено в долината отвъд планините. Може да се каже, че Ник бе до голяма степен причината сега да се намирам тук, защото благодарение на неговите уроци по танци аз се бях запознал с жена си Джун, а ако не се бях запознал с нея, навярно никога нямаше да стана писател, никога нямаше да напусна Америка, никога нямаше да срещна Бети Райън, Лорънс Даръл и най-сетне Стефанидис, Кацимбалис и Гика.
	След като се поразходихме между порутените колони, ние се изкачихме по криволичещата пътека до стадиона в небесата. Кацимбалис свали палтото си и с великански крачки премери разстоянието от единия до другия му край. Гледката е невероятна. Застанал точно под планинския хребет, човек остава с впечатлението, че когато пътят е свършил, колесничарите са подкарали конете над билото и право в синевата. Атмосферата е свръхчовешка, опиянява те до полуда. Всичко, което е необикновено и чудно в Делфи, е събрано тук в чест на игрите, устройвани в облаците. Като се извърнах, видях овчар, повел стадото си по склона; фигурата му се открояваше на фона на небето така отчетливо, че той сякаш се къпеше в теменужена аура; овцете пълзяха бавно по гладкия хребет подобно на златен мъх, като че сънливо изникващи от мъртвите страници на забравена идилия.
	В музея отново се натъкнах на гигантските тивански статуи, споменът за които не престава да ме преследва, и накрая се спряхме пред изумителното изваяние на Антиной*, последния от боговете. Не можех да се сдържа да не сравня мислено тази удивителна каменна идеализация на вечната човешка двойственост, толкова ярка и проста, толкова гръцка в най-добрия смисъл на думата, със Серафита, онзи литературен образ, създаден от Балзак, едновременно непонятен и мистичен и, човешки казано, като цяло неубедителен. Нищо не би могло да даде по-ясна представа за прехода от светлина към мрак, от езическото към християнското разбиране за живота, от тази загадъчна фигура на последния бог на земята, който се е хвърлил във водите на Нил. Чрез подчертаване на духовните му качества християнството е успяло единствено да обезплъти човека; у ангела половете се сливат във възвишеното духовно същество, каквото човекът представлява по своята същност. Гърците, от друга страна, са дарили тяло на всичко, като по този начин са въплътили духа и са го увековечили. В Гърция си постоянно изпълнен с чувство за вечност, което се изразява в усещането за тук и сега; в мига, в който се завърнеш в западния свят, било то Европа или Америка, това усещане за тяло, за вечност, за въплътен дух бива изличено. Движим се по часовник сред отломките на изчезнали светове, изобретявайки инструментите за собственото си унищожение, забравили за съществуването на съдба или провидение, непознали и секунда мир, нямащи и капка вяра, плячка на най-черните суеверия, мъртви и телом, и духом, дейни не като човешки индивиди, а като микроби в болен организъм.
	[* Милър има предвид красивия юноша Антиной (ок. 110–130), любимец на император Адриан, който бил обожествен след смъртта му. Адриан заповядал из цялата Римска империя да бъдат поставени негови статуи и да им се оказват божествени почести. Култът към Антиной добил голяма популярност, особено в гръкоезичната част на империята. — Б.р.]
	Същата вечер, докато слушах Периклис Византис на масата в голямата зала, аз реших да потегля за Атина на следващия ден. Той тъкмо ме увещаваше да остана, а и наистина имаше защо, но почувствах, че нещо ме очаква там. Сутринта на закуска, за негово огромно учудване, му съобщих какво съм намислил. Казах му откровено, че всъщност нямам основателна причина за тръгването си, с изключение на най-основателната от всички — инстинктивното желание. Имах привилегията да съм първият чужденец, насладил се на удобствата на новото общежитие, и внезапното ми отпътуване несъмнено беше лош начин да изразя благодарността си, ала така стояха нещата. Гика и Кацимбалис веднага заявиха, че ще ме придружат. Надявам се, че щом прочете какво ми се случи, след като пристигнах в Атина, добрият кириос Византис ще ми прости за грубото държание и не ще го сметне за типично американско.
	Скоростното връщане бе още по-впечатляващо за мен от идването ни. Стигнахме Тива в късния следобед, Кацимбалис ме гощаваше с разказ за лудешките си пътувания с мотоциклет от Тива до Атина на пияна глава. Струваше ми се, че тъкмо бяхме подминали великото бойно поле на Платея* и може би това пред нас бе планината Китерон, когато изведнъж си дадох сметка за необикновеното, наподобяващо капан геоложко образувание, през което профучавахме като коркова тапа. Отново се бяхме озовали в един от ония страховити проходи, в които нашествениците са били изклани като пилци, място, което би следвало да е утеха и щастие за всички ръководещи отбраната пълководци по света. Нямаше да се учудя, ако именно тук Едип е срещнал Сфинкса. Бях дълбоко смутен, разтърсен из основи. Ала от какво? От асоциации, родени от познанията ми за древността? Надали, тъй като имам оскъдни познания по гръцка история, а даже и те са безкрайно объркани, също като цялата останала история. Не, както при свещените, така и при лобните места летописът на събитията е вкопан в самата земя. Истинската радост на историка или археолога, направил откритие, трябва да идва от потвърждаването на истинността, не от изненадата. Нищо от случилото се на тази земя, колкото и дълбоко да е заровено, не е скрито от човека. Някои места се извисяват подобно на семафори, разбулвайки не само следите, но и събитието — ако обаче към тях пристъпим с напълно чисти сърца. Убеден съм, че историята е многопластова и че окончателното й разчитане ще се осъществи едва тогава, когато възстановим дарбата си да виждаме.
	[* Битката при Платея (479 г. пр.н.е.) е едно от най-големите сражения по време на Гръко-персийските войни, при което персите претърпяват поражение. — Б.р.]


	Щом се прибрах в хотела и разбрах, че съм получил пари, за да се върна в Америка, си помислих, че може би именно това ме бе довело обратно в Атина, ала на сутринта, като видях Кацимбалис, очакващ ме със загадъчна усмивка, усетих, че явно има и друга, по-важна причина. Бе студен зимен ден, от околните хълмове се спускаше остър вятър. Беше неделя. Някак си всичко бе претърпяло радикална промяна. След близо десет дни един кораб щеше да отплава и понеже знаех, че ще се кача на него, това означаваше, че пътуването ми е към своя край.
	Кацимбалис бе дошъл да ми предложи да посетим някакъв арменски гадател, при когото той и неколцина негови приятели вече били ходили. Съгласих се с удоволствие, защото бе нещо, което никога дотогава не бях правил. Веднъж в Париж за малко не отидох, след като бях станал свидетел на халюциногенния ефект, който подобно преживяване оказа върху двама близки мои приятели. Бях на мнение, че надали би могло да се очаква повече от едно добро или лошо прочитане на мислите.
	Гадателят живееше в арменския бежански квартал в Атина — част от града, която ми бе непозната. Бях чувал, че е мизерна и живописна, но нищо от онова, което бях чувал, не ме бе подготвило за гледката, разкрила се пред очите ми. Най-интересното в този квартал бе неговата двойственост. Около разваления жълтък на яйцето е разположена чисто новата черупка на общността. Почти двайсет години тези нещастници бяха мечтали да се преместят в обещаните нови жилища. Домовете, които правителството е построило и сега очакват бъдещите си обитатели (безплатно, надявам се), биха могли да послужат за пример във всяко отношение. Контрастът между тях и копторите, където едно поколение бежанци по някакъв начин бе успяло да оцелее, е, меко казано, фантастичен. От бунището цяла една общност бе подсигурявала подслон за себе си и за своите животни, за домашните си любимци, за мишките, въшките, дървениците, микробите. С напредъка на цивилизацията подобни пъпчиви, гноясали струпвания на човешки същества, разбира се, не са необичайна гледка. Колкото по-зашеметяващо се въздигат световните градове със своята елегантност и размери, могъщество и влияние, толкова по-катастрофални стават социалните промени и все повече набъбват армиите от безработни, бедстващи, бездомни, безпарични индивиди, които, за разлика от окаяните арменци в Атина, нямат даже и привилегията да се ровят из сметищата, откъдето да си набавят покрив, а биват принуждавани да продължават похода на фантоми, посрещани в собствената си страна с пушки, гранати, бодлива тел, избягвани като прокажени и избивани като вредители.
	Домът на Арам Хурабедян бе напъхан дълбоко във вътрешността на лабиринта и се наложи да разпитваме и обикаляме дълго, преди да го намерим. Когато най-накрая зърнахме малката табелка, разбрахме, че сме доста подранили. Близо час бродихме наоколо, убивайки времето, чудейки се не толкова на нищетата, колкото на трогателните усилия, които хората бяха положили, за да разкрасят тези мизерни бараки. Макар да бе съградено от отпадъци, в това селце имаше повече чар и стил, отколкото можеш обикновено да откриеш в един модерен град. То раждаше книги, картини, мечти, легенди: раждаше имена като Луис Карол, Йеронимус Бош, Брьогел, Макс Ернст, Ханс Райхел, Салвадор Дали, Гоя, Джото, Паул Клее, ако трябва да спомена някои от тях. Въпреки всичко от цялата тази ужасяваща беднотия и страдание струеше едно свято сияние; изненадата да съзреш крава или овца в стаята, в която спят майката и детето, извикваше чувство на почит. Не изпитваш и най-малкото желание да се изсмееш, виждайки сиромашка колиба с импровизиран солариум отгоре, направен от парчета ламарина. Всеки подслон бе разделен поравно и предназначен както за птиците в небето, така и за животните в полето. Човек става близък с друг човек единствено в мъката и болката; явно само тогава животът му е красив. Крачейки по тясна, покрита с дъски уличка, аз се спрях, за да разгледам витрината на една книжарница, привлечен от онези шарени приключенски книжки, които никога не си се надявал да видиш в далечна страна, макар и популярни на всички езици. Сред тях се открояваше едно лъскаво томче с червени корици, гръцко издание на „Двайсет хиляди левги под водата“ от Жул Верн. Порази ме най-вече мисълта, че светът, в който беше захвърлена тази фантастична история, бе по-фантастичен от всичко, което Жул Верн би могъл да си представи. Как може някой, долетял посред нощ от чужда планета и озовал се в тая странна общност, да си представи например, че на тази Земя съществуват и други създания, обитаващи грамадни небостъргачи, щом дори и материалите, от които са направени, затрудняват ума да ги опише? А след като между два толкова близки свята зее такава пропаст, каква ще да е пропастта между днешния свят и онзи, дето ще дойде? Въображението ни се напряга до краен предел даже когато се опитаме да погледнем само петдесет или сто години напред; ние сме неспособни да прозрем отвъд повтарящия се цикъл на война и мир, богатство и бедност, правилно и неправилно, добро и зло. Пренесете се двайсет хиляди години напред: нима все още виждате бойни кораби, небостъргачи, църкви, лудници, гета, имения, национални граници, трактори, шевни машини, консервирани сардини, малки хапчета за черния дроб и прочее, и прочее? Как ще бъдат изкоренени тези неща? Как ще дойде новият свят, добър или лош? Съзерцавайки красивото томче на Жул Верн, най-сериозно си зададох въпроса: Как ще дойде? Зачудих се наистина дали някога изобщо сме се замисляли за премахването на тези неща. Защото, докато стоях там, мечтаейки, у мен се зароди усещането, че всичко е спряло на пауза, че аз не съм човек, живеещ в XX век, а посетител от никой век, виждащ онова, дето вече е видял и ще вижда отново и отново, и мисълта, че това е възможно, бе крайно потискаща.
	Вратата отвори жената на гадателя. Тя имаше ведро, изпълнено с достойнство изражение, което веднага ми направи добро впечатление. Посочи към съседната стая, където съпругът й седеше до една маса с навити ръкави на ризата, подпрял глава с ръце. Четеше от огромна книга, наподобяваща Библията. Щом влязохме, той стана и ни приветства сърдечно. У него нямаше нищо театрално, показно; повече приличаше на майстор, който се занимава с равинските си науки, отколкото на медиум. Побърза да обясни, че не притежавал никакви свръхестествени способности, че просто е изучавал кабалата доста години и е посветен в изкуството на арабската астрология. Знаеше арабски, турски, гръцки, арменски, немски, френски, чешки и няколко други езика, а доскоро бил служител в чехословашкото консулство. Единствената информация, която поиска от мен, бе датата, часът и мястото на раждане, малкото ми име и малките имена на майка ми и баща ми. Би трябвало да спомена, че преди да ми зададе тези въпроси, той каза на Кацимбалис, че аз определено съм Козирог от Юпитеров тип. Консултира се с книгите си, направи изчисленията бавно и методично и вдигайки глава, започна да говори. Обръщаше се към мен на френски, от време на време, когато нещата станеха по-сложни, прибягваше до помощта на Кацимбалис, който ми превеждаше от гръцки на английски. От лингвистична гледна точка, така да се каже, ситуацията бе интересна. Чувствах се необикновено спокоен, трезв, сигурен в себе си, забелязвах всеки един предмет в стаята и все пак нито за миг не се разсейвах. Бяхме седнали във всекидневната, която бе изключително чиста и подредена, атмосферата силно ми напомняше домовете на бедни равини, които бях посещавал в други градове по света.
	Поде, казвайки ми, че съм близо до нов и извънредно важен етап от живота си, че до този момент съм се лутал в кръг, че съм си създал доста врагове (с нещата, които бях написал) и съм причинил много беди и страдания на други. Отбеляза, че съм водел не само двойствен (мисля, че употреби думата шизофреничен), а многостранен живот и че никой не ме е разбирал истински, даже и най-добрите ми приятели. Но скоро, рече, всичко това щяло да приключи. На една определена дата, която посочи, пред себе си ще съзра чист и открит път; преди да умра, ще даря огромна радост на света, на всеки човек по света, подчерта той, и най-върлият ми враг ще се преклони пред мен и ще помоли за прошка. Додаде, че преди да умра, ще се наслаждавам на най-големите почести, които човек би могъл да отдаде на друг човек. Ще направя три пътешествия из Изтока, където, освен всичко останало, ще срещна човек, който ще ме разбере както никой друг, и тази среща била абсолютно необходима и за двама ни. И при последното си посещение на Изтока нямало никога да се завърна, нито пък съм щял да умра, а да се стопя в светлината. Тук аз го прекъснах и го попитах дали има предвид, че ще съм безсмъртен посредством творбите или делата си, ала той отвърна сериозно и съвършено ясно, че не е това, имал предвид просто и буквално, че никога нямало да умра. Признавам си, че се почувствах объркан и погледнах към Кацимбалис, без да изрека и дума, за да бъда сигурен, че съм чул правилно.
	Продължи нататък, казвайки ми, че някои знаци и той самият не разбирал, но щял точно да ми ги предаде по начина, по който му се давали. Без това въобще да ме учуди, аз го помолих да го стори, добавяйки, че ще успея да ги разгадая. Явно беше озадачен и впечатлен, така изглеждаше, от факта, че съм имал всички признаци за божественост, а същевременно нозете ми били приковани към земята. Спря, за да обясни на Кацимбалис на гръцки, очевидно доста развълнуван, боейки се да предложи тълкуване, в което не беше сигурен. Заговаряйки отново на френски, уточни със словата и тона си, че смята за рядка чест да срещне човек като мен. Призна, че никога не бил виждал знамения за толкова бляскава кариера, подобна на тази, която сега ме очаквала. Попита ме уместно дали не съм избягвал смъртта на няколко пъти. Едва бях потвърдил и додаде: „Всъщност неизменно като по чудо си се измъквал, когато положението е ставало отчаяно или непоносимо. И винаги ще е така. Ти имаш невероятен късмет. Искам, попаднеш ли отново в беда, да си спомниш думите ми — че колкото и опасна да е ситуацията, никога не бива да се предаваш, защото ще бъдеш спасен. Ти си като кораб с два руля: щом единият се повреди, заработва другият. Освен това притежаваш криле: можеш да отлетиш, когато тези около теб трябва да умрат. Ти си защитен. Имал си един-единствен враг — самия себе си“. И се изправи, приближи се, взе ръката ми и я поднесе към устните си.
	Предавам само същината на думите му, изпускайки множество детайли, свързани с отношенията ми с разни хора, които не биха представлявали интерес за читателя, без да познава личностите и да е наясно за какво иде реч. Всичко, което ми каза за миналото, беше изумително точно и бяха все факти, дето никой в Гърция — нито дори Даръл и Кацимбалис — не би могъл да знае. Поприказвахме си малко, преди да се сбогуваме, и той ме помоли, като се върна в Америка, да издиря неговия брат в Детройт, от когото се надяваше да получи помощ. Има нещо, между другото, което забравих, ала си заслужава да бъде споменато, понеже ми направи впечатление като типично арменско. Говорейки ми за славата и величието, за почестите и даровете, с които ще се сдобия, отбеляза объркано: „Ама не виждам никакви пари!“. Аз се изсмях. Пари никога не съм притежавал и все пак водех богат и — най-важното щастлив живот. Защо са ми пари, сега или по-късно? Когато съм бил в остра нужда, винаги съм намирал приятел. Живея с убеждението, че имам приятели навсякъде. И те ще се множат с течение на времето. Ако бях разполагал с пари, вероятно щях да стана безгрижен и нехаен, вярващ в една несъществуваща сигурност, ценящ неща илюзорни и празни. Нямам никакви опасения за бъдещето. В мрачните дни, които ще настъпят, парите ще бъдат по-малко от всякога защита срещу злото и страданията.
	Естествено, бях силно впечатлен от тази среща. Най-вече се почувствах пречистен. С изключение на енигматичното загатване, че няма да умра, нищо от онова, което ми предсказа, не ме удиви. Винаги съм очаквал всичко от света и неизменно съм бил готов да дам всичко. Също така, даже и преди да напусна Париж, аз бях уверен, че ще строша порочната верига от цикли, които, както той изтъкна, обикновено бяха с продължителност от по седем години. Бях си тръгнал от Париж преди войната, знаейки, че животът ми там трябва да приключи. Решението да си устроя едногодишна ваканция, да се въздържам от писане през това време, самият избор на Гърция, която, както сега разбирам, е била единствената страна, способна да задоволи вътрешните ми потребности, всичко това е било от значение. През изминалите една или две години в Париж бях намеквал на приятелите си, че някой ден ще се откажа от писането доброволно — в момента, в който почувствам, че съм овладял най-могъщата сила и майсторство. Есето за Балзак — последното ми произведение, създадено в Париж — само бе подтикнало една мисъл, която бе започнала да се оформя в мен, а именно че животът на твореца, отдаването му на изкуството е най-висшият и сетен етап от човешкия егоизъм. Имам приятели, които ми казват, че никога няма да спра да пиша, че не съм в състояние. Ала аз спрях за доста време, докато бях в Гърция, и знам, че и в бъдеще ще мога, когато си пожелая, и то завинаги. Не изпитвам никаква принуда да правя нещо определено. Напротив, усещам една все по-голяма свобода, допълвана все повече от желанието да служа на света по най-добрия възможен начин. Какъв е този начин, още не съм разбрал, но ми е ясно, че ще премина от изкуството към живота, за да илюстрирам онова, което съм усвоил благодарение на изкуството, чрез живота си. Казах, че се почувствах пречистен. Истината е, че се почувствах и въодушевен. Ала на първо място усетих една отговорност, каквато никога не съм познавал. Чувство за отговорност към самия себе си, нека да добавя. Без да съм вкусил даровете, за които той ми говореше, аз вече им се бях насладил предварително — във въображението си, имам предвид. През всичките тези години, прекарани в писане, съм бил убеден, че няма да бъда истински признат, поне от сънародниците си, преди да умра. Много пъти, докато пиша, съм надничал иззад собственото си рамо от гроба, по-скоро виждайки реакциите на потомците, отколкото тези на съвременниците си. В известен смисъл значителна част от живота ми е изживяна в бъдещето. Що се отнася до онова, дето действително ме засяга, аз съм мъртвец, жив единствено за шепа хора, които също като мен не могат да дочакат светът да ги застигне. Не го казвам от гордост или суета, а със смирение, с малко тъга. Тъга едва ли е точната дума, тъй като нито съжалявам за пътя, който съм изминал, нито ми се иска нещата да бъдат по-различни от това, което са. Сега знам какво представлява светът и го приемам — и с доброто, и със злото. Разбрах, че да живееш творчески, означава да живееш все по-безкористно, все повече в света, да се идентифицираш с него и да го промениш в основата му, така да се каже. Изкуството, както и религията, струва ми се, е просто подготовка, посвещаване в начина на живот. Целта е освобождаване, свобода, което означава поемане на по-голяма отговорност. Да продължиш да пишеш отвъд точката на себереализацията, изглежда безсмислено и възпиращо. Овладяването на коя да е форма на изразяване неизбежно води до окончателното изразяване, сиреч овладяване на живота. В това царство човекът е съвсем сам, лице в лице със самите елементи на Сътворението. Става дума за експеримент, чийто резултат не би могъл да се предвиди. Ако е успешен, целият свят ще бъде повлиян, и то по начин, непознат досега. Не искам да се хваля, нито пък твърдя, че вече съм готов да направя подобна сериозна крачка, ала умът ми работи в тази посока. Преди да се срещна с арменеца, аз вярвах, а и сега все още вярвам, че когато ми бъдат поднесени даровете и почестите, мен няма да ме има, за да ги получа, че ще живея сам и неизвестен в някое отдалечено място, продължавайки с приключението, започнало с усилията ми да се реализирам чрез думите. Знам, че големите опасности предстоят; истинското пътешествие едва започва. Измина почти година от онзи епизод в Атина, който току-що описах. Ще добавя, че откакто се върнах в Америка, всичко, дето ми се случва — реализация подир реализация, — протича като по часовник. Аз съм направо ужасен, понеже сега, за разлика от живота ми преди, трябва само да си пожелая нещо и то се сбъдва. Намирам се в деликатното положение на човек, който следва да внимава да не си пожелае нещо, което в действителност не иска. Резултатът, държа да отбележа, е, че това ме накара да желая все по-малко и по-малко. Единственото ми желание, засилващо се непрестанно, е да давам. Самото усещане за сила и богатство, до което това води, е някак си плашещо, защото неговата логика е сякаш прекалено проста. Едва когато се огледам около себе си и осъзная, че огромната част от себеподобните ми отчаяно се опитват да се вкопчат в онова, дето притежават, или да умножат притежанията си, аз започвам да прозирам, че мъдростта да даваш не е толкова проста, колкото изглежда. В основата си даването и получаването са едно и също нещо и зависят само от това дали човек живее отворено, или затворено. Ако живееш отворено, се превръщаш в медиум, предавател; живеейки по този начин, подобно на река, живееш живота си максимално, носиш се по течението му и умираш, за да заживееш отново като океан.
	Празниците наближаваха и всички ме увещаваха да отложа заминаването си за след Коледа. Корабът трябваше да отплава подир два или три дни. Тъкмо когато бях изгубил всякаква надежда, чух, че бил задържан в Гибралтар и не ще можем да отпътуваме поне още седмица или десет дни. Даръл, който бе заел колата на Макс за празниците, обяви, че ще направи пътешествие до Пелопонес заедно с Нанси, и настоя да ги придружа. Ако корабът тръгнеше след седмица, имаше голяма вероятност да го изтърва. Никой не бе в състояние да каже кога точно ще отплава. Реших да рискувам и да приема, че ще се забави по-дълго.
	Междувременно с Гика отидохме отново до Елевзин. Един късен следобед той се отби да ме вземе с колата си. Като наближихме Дафни, слънцето залязваше в ослепително великолепие. В спомените ми това е един зелен залез. Никога небето не е било по-чисто, нито по-драматично. Карахме с пълна газ, за да успеем да се доберем до руините преди мръкване, ала напразно. Когато стигнахме, портите бяха вече заключени. След дълги увещания пазачът се съгласи да ни пусне. Палейки клечка подир клечка, Гика бързешком ме водеше от едно място към друго. Странна гледка, която никога няма да забравя. След като приключихме обиколката, се спуснахме по мръсните улички до брега на залива срещу остров Саламин. Има нещо злокобно и потискащо в този пейзаж през нощта. Разхождахме се по кея, брулени от силния вятър, и разговаряхме за други времена. Наоколо цареше зловеща тишина и трепкащите светлинки на новия Елевзин придаваха на местността още по-западнал вид, отколкото дневното сияние. Но на връщане към Атина бяхме възнаградени с едно електрическо представление, което за мен няма аналог сред останалите градове по света. Гъркът е също толкова очарован от електрическата светлина, колкото и от слънчевата. Тук не съществуват меки нюанси, както в Париж или Ню Йорк, всеки прозорец грее така, сякаш живеещите там току-що са открили чудото на електричеството. Атина искри като полилей в гола, облицована с плочки стая. Ала това, което я прави неповторима въпреки прекомерната осветеност, е деликатността, която тя съхранява в целия този блясък. Сякаш небето, втечнило се, станало по-осезаемо, се е спуснало, за да запълни всяка цепнатина с магнетична течност. Атина се къпе в електрическо лъчение, струящо направо от небесата. То влияе не само на нервите и сетивата, но и на вътрешното битие. Изкачил се на което и да е възвишение, човек се озовава в самото сърце на Атина и би могъл да почувства истинската връзка с другите светове на светлина. На края на улица „Анагнастополу“, където живееше Даръл, има един хълм, от който можеш да обхванеш с поглед голяма част от града; нощ подир нощ аз стоях там и потъвах в дълбок транс, омагьосан от светлините на Атина и сиянието в небето. Като застанеш пред „Сакре Кьор“ в Париж, усещането е по-различно; на върха на Емпайър Стейт Билдинг в Ню Йорк е друго. Виждал съм от високо Прага, Будапеща, Виена, пристанището на Монако — всички те са красиви и впечатляващи нощем, ала не познавам град, който бих могъл да сравня с Атина, когато се включат светлините. Звучи нелепо, но имам чувството, че тук чудотворната дневна светлина така и не угасва; по някакъв тайнствен начин този деликатен, мирен град не изпуска слънцето от хватката си, не може да повярва, че денят си е отишъл. Често, след като пожелаех лека нощ на Сефериадис пред дома му на улица „Кидатенайон“, аз се отправях към „Запион“ и се разхождах под замайващия звезден светлик, нашепвайки си като заклинание: „Намираш се в друга част на света, на друга географска ширина, в Гърция си, в Гърция, разбираш ли?“. Необходимо бе да повтарям „Гърция“, защото изпитвах странното усещане, че съм си у дома, на толкова познато място, че съзерцавайки го с огромна възхита, то се бе превърнало в ново и чудато кътче. Освен това за пръв път в живота си бях попаднал на хора такива, каквито трябва да бъдат — открити, искрени, естествени, непринудени, топлосърдечни. Подобни люде се бях надявал да срещна и в собствената си страна, когато възмъжавах. Така и не стана. Във Франция видях друг тип човешки същества, които уважавах и харесвах, ала никога не ги почувствах близки. Във всяко едно отношение Гърция ми се разкри като самия център на Вселената, идеалното място за среща на човек с човек в присъствието на Бог. Това беше първото ми напълно удовлетворяващо пътешествие, в което нямаше и следа от разочарование и ми бе дадено повече, отколкото бях очаквал да получа. Последните ми вечери в „Запион“, сам, преливащ от прекрасни спомени, бяха като една великолепна Гетсимания. Скоро всичко щеше да свърши и аз отново щях да крача по улиците на родния си град. Тази перспектива вече не ме изпълваше със страх. Гърция бе сторила за мен нещо, което Ню Йорк, не, дори и самата Америка не би могла нивга да разруши. Гърция ме бе направила свободен и цял. Чувствах се готов да се възправя срещу змея и да го убия, понеже дълбоко в сърцето си вече го бях посякъл. Краката ми сякаш не стъпваха по земята, безмълвно приветствах и благославях малката групичка приятели, които бях намерил в Гърция. Обичам ги до един, задето ми разкриха измеренията на истинския човек. Обичам земята, на която са израсли, дървото, от което са скачали, светлината, в която са разцъфнали, добротата, почтеността, великодушието, които струят от тях. Те ме изправиха лице в лице с мен самия, пречистиха ме от омразата, ревността и завистта. И не на последно място ми показаха със собствените си действия, че животът може да бъде живян красиво на всяко ниво, във всяка страна, при всякакви условия. На онези, дето смятат, че Гърция е маловажна, аз ще кажа, че няма по-голяма грешка от тази. Днес, както и в древността, Гърция е изключително важна за всеки, който търси себе си. Моят опит не е уникален. И може би трябва да добавя, че нито един народ по света не се нуждае толкова много от това, което Гърция би могла да даде, колкото американският. Гърция е не просто антитезата на Америка, а нещо много повече, тя е лекът за всички болести, които ни покосяват. От икономическа гледна точка може да изглежда незначителна, ала в духовен план все още е майката на нациите, първоизворът на мъдростта и вдъхновението.
	Остават още няколко дни. В навечерието на Коледа аз седя на слънце на терасата на хотел „Крал Джордж“ и очаквам Даръл и Нанси. Времето е непостоянно; може би ще завалят силни дъждове. Трябваше да тръгнем в десет сутринта; сега е два следобед. Най-накрая те пристигат с малката раздрънкана кола на Макс, която прилича на голям бръмбар. Колата не е в ред, по-точно спирачките. Даръл се смее, както обикновено. Смее се и ругае едновременно. Ще блъсне колата. Надява се да изпусна кораба. Ще изчакаме ли минутка да си купи вестник и сандвич? Следи непрекъснато новините за войната. Не съм чел вестник, откакто напуснах Париж; нямам и намерение, поне докато не стигна в Ню Йорк, където знам, че ще ми дойдат в повече.
	Първото, което разбирам, е, че есента вече си е отишла. Колата е открита, с гюрук. На слънце е хубаво, но щом се стъмни, ще стане неприятно. Минаваме край планинската верига близо до морето и Даръл неочаквано ме пита за какво се сещам, като чуя името Коринт. Отговарям веднага: „Мемфис“. „Аз пък си мисля за нещо тлъсто, червеникаво и чувствено“, казва той. Ще преспим в Коринт и после ще продължим към Спарта. Спираме за малко край канала. Първи следи от червено; определено има нещо египетско в Коринтския канал. Пристигаме в новия Коринт в късния следобед. Той е всичко друго, само не и привлекателен. Широки улици, ниски, подобни на кутии къщи, празни паркове — но в най-лошия смисъл на думата. Избираме си хотел с централно отопление, излизаме да изпием чаша чай и се запътваме към стария град, за да разгледаме развалините, преди да се е стъмнило. Старият Коринт е на няколко километра, построен е на възвишение, гледащо към пустошта. В светлината на зимния следобед мястото придобива праисторически вид. Над руините се извисява Акрокоринт, приличащ на ацтекско високо плато, където човек лесно би повярвал, че са били извършвани най-кървавите жертвоприносителни ритуали.
	След като веднъж си се озовал сред руините, цялото усещане се променя. Сега огромният плинт на Акрокоринт се очертава ясно, линиите са плавни и успокояващи, той прилича на гигантски мегалит, покрит с гъсто руно. Всяка следваща минута придава на гледката нов блясък, нова мекота. Даръл беше прав: има нещо тлъсто, чувствено и розовеещо в Коринт. Това е смърт в своя разцвет, смърт насред сладострастна, вихреща се поквара. Колоните на римския храм са тлъсти; те са почти ориенталски като пропорции, тежки, ниски, вкопани в земята, наподобяващи краката на слон, поразен от амнезия. Навсякъде е видима тази пищност, презрялост, подчертана от розовата светлина, струяща от залязващото слънце. Спускаме се към извора, намиращ се дълбоко в земята, като скрит храм, тайнствено кътче, което напомня за Индия или Арабия. Над нас е дебелата стена, ограждаща това древно място. В небето се оформя чуден атмосферичен дует; към слънцето, превърнало се в огнена топка, се присъединява луната и в потока от бързо менящи се съзвучия, родени от срещата на двете небесни светила, руините на Коринт искрят и вибрират със свръхестествена красота. Ефектът е един — неочакван дъжд от звездна светлина.
	Обратният път минава през един друг свят, защото заедно с тъмнината откъм морето се надига и мъгла. Низ от миниатюрни, трепкащи светлинки очертава крайбрежната линия отвъд залива, където планините се извисяват спокойни и сънливи. Коринт, новият Коринт, е облян от студена пот, която прониква до костите.
	Малко по-късно, докато търсим ресторант, решаваме първо да направим бърза разходка из града. Не ни остава нищо друго, освен да тръгнем по някоя от широките улици, които не водят наникъде. Вечерта преди Коледа е, ала нищо не подсказва, че някой знае това. Приближаваме се към самотна къща, осветена от опушена керосинова лампа, и изведнъж спираме, сепнати от странни звуци на флейта. Ускоряваме крачка и заставаме в средата на улицата, за да се насладим на изпълнението. Вратата е отворена, вижда се стая, пълна с хора, вторачени в недодяланата фигура на човека, който свири. Мъжът изглежда екзалтиран от собствената си музика, музика, каквато никога преди не съм чувал и вероятно няма и да чуя. Прилича на чиста импровизация и стига дробовете му да не го предадат, край може би няма да има. Това е музиката на хълмовете, дивата мелодия на самотника, който не притежава друго освен инструмента си. Това е първичната музика, за която няма написани ноти и която не се нуждае от ноти. Тя е дива, тъжна, завладяваща, изпълнена с копнеж, с предизвикателство. Не е предназначена за човешки, а за Божи уши. Това е дует, в който единият инструмент мълчи. В миг мъж с колело приближава до нас, слиза и сваляйки шапка, учтиво пита дали не сме чужденци, дали не сме пристигнали тъкмо днес. Той разнася телеграми и в ръката си държи съобщение за някаква американка, така казва. Даръл се засмива и иска да види съобщението. Коледно поздравление за графиня Фон Ревентлов*. Прочитаме го — на английски е — и му го връщаме. Мъжът потегля, взирайки се в тъмното подобно на скаут, несъмнено готов да пресрещне всяка следваща висока жена с руса коса, облечена като мъж. Тази случка ме подсеща за собствените ми дни в телеграфната компания, за една зимна нощ, в която се натъкнах на служител, бродещ из улиците на Ню Йорк като замаян с куп неразнесени съобщения в ръка. Забелязвайки празния му поглед, аз го отведох обратно в канцеларията и там научих, че липсвал от два дни и две нощи. Бе посинял от студ и врещеше като маймуна. Когато разтворих палтото му, за да проверя дали в някой от вътрешните джобове няма още телеграми, открих, че под овехтелия костюм беше гол. В един от джобовете намерих списък с музикални произведения, който явно бе написал собственоръчно, след като излизаше, че той е техният композитор. Всичко приключи в болницата „Белвю“, където беше обявен за луд.
	[* Барбара Хътън (1912–1979) — представителка на американския хайлайф, богата наследница, филантроп, една от най-заможните жени за времето си. Граф Ревентлов е един от многобройните й съпрузи. — Б.р.]
	В ресторанта, просторен и хладен, хапнахме някакво вкусно мазно ястие, от каквото на англичанина обикновено му призлява. Признавам си, че когато чиниите са леденостудени, част от обаянието на гръцката кухня се губи, но англичаните, които са най-лошите готвачи на света, нямат никакво право да се оплакват. С помощта на няколко бутилки вино си изкарахме максимално добре като за доста скучна коледна вечер. Кулминацията на празненството — останалите посетители вече си бяха тръгнали — бе внимателното писане върху пощенски картички на смахнати послания към известни личности по света. Прибрахме се в хотела, който сега беше топъл като фурна, и веднага си легнахме.
	На сутринта поехме към Микена, където семейство Даръл не бяха ходили. Въздухът бе свеж, пътят — свободен и чист, всички бяхме в превъзходно настроение. Въздействието на Пелопонес върху всеки човек, мисля, е еднакво. Най-доброто сравнение, което ми хрумва, е, че то е подобно на неусетно, бързо пробождане в сърцето. Даръл, отрасъл в Индия, близо до границата с Тибет, бе силно развълнуван и призна, че понякога имал усещането, сякаш се намира в Индия, в хълмистите земи. Когато наближихме Микена, той бе впечатлен още повече. Винаги словоохотлив и ясно изразяващ се, сега с удоволствие забелязах, че се е умълчал.
	Този път, екипирани с фенерче, решихме да се спуснем по хлъзгавите стълби вътре в кладенеца. Даръл тръгна първи, после Нанси, а аз ги последвах страхливо. По средата инстинктивно спряхме и започнахме спор дали да продължим по-надолу. Отново изпитах същия онзи ужас, който бях почувствал и преди, когато идвахме с Кацимбалис, дори по-силен, понеже сега бяхме слезли още по-дълбоко в земните недра. Боях се от две неща — първо, че крехката подпора в началото на стъпалата няма да издържи и ние ще се задушим до смърт в пълен мрак, и второ, че бе достатъчна само една погрешна стъпка и щях да се озова на дъното на ямата сред змии, гущери и прилепи. Олекна ми невероятно много, щом Даръл след дълго убеждаване склони да се върнем. Бях благодарен, че сега съм първи, не последен. Като се добрахме до повърхността, бях облян в студена пот, а в мислите си все още отблъсквах с ритници демоните, които се опитваха да ме завлекат обратно в страховитото блато. Припомняйки си изпитанието месеци по-късно, аз най-откровено заявявам, че по-скоро бих предпочел да бъда разстрелян, отколкото да се спусна сам по това стълбище. Навярно щях да умра от инфаркт още преди да достигна дъното.
	Трябваше да минем през Аргос, който бях виждал само отдалече, и да се отправим, прехвърляйки планините, към Триполи. Изкачването от плодородната Аргоска равнина до първия ред възвишения е съвсем различно и доста вълнуващо приключение. Пътят е тесен, завоите — остри и опасни, склонът — отвесен. По пътя се движат автобуси, управлявани, струва ми се, от откачалки, тъй като гъркът, както и преди съм казвал, е неразумен и безразсъдно смел по природа. Облаците се скупчваха, предвещавайки буря, а ние едва започвахме да прекосяваме лежащите пред нас хребети. В едно не бяхме сигурни — дали спирачките ще издържат. Питахме се, докато преодолявахме изключително остър завой, чакайки настръхнали един автобус да мине край нас, без да одраска бронята на колата. Най-накрая, като се изтърколихме по ръба на грамадния супник, който, увери ме Даръл, бил Аркадия, заваля и върху ни с пълна сила се стовари леден вятър, студен като ръката на смъртта. Междувременно, въртейки волана със сръчността на клоун, Даръл описваше надълго и нашироко достойнствата на „Дафнис и Хлоя“*. Дъждът шибаше от двете страни и отзад, двигателят взе да се дави и пуфти, чистачките отказаха, ръцете ми бяха замръзнали, а по шапката и гърба ми се стичаше вода. Въобще не ми се слушаше за Дафнис и Хлоя; мислех си колко по-комфортно щеше да ми бъде да си стоя на хлъзгавото стълбище в Микена.
	[* Роман на старогръцкия писател Лонг от II в. от н.е. — Б.пр.]
	Щом превалихме билото на планината, съзряхме широкото плато, на което бе разположен Триполи. Внезапно дъждът спря и се появи дъга, най-обнадеждаващата, фриволна, весела дъга, която някога съм виждал, и скоро бе последвана от втора, като и двете сякаш бяха точно пред нас, ала същевременно все така дразнещо недостижими. Преследвахме ги с лудешка скорост надолу покрай дългите извиващи се проломи, които водеха към платото.
	Хотелът, където обядвахме, беше прекрасен, пийнахме вино, отръскахме се като кучета и поехме към Спарта. Заваля пак — порой, който, с кратки прекъсвания, щеше да продължи три дни. Ако трябва отново да предприема това пътуване, бих си пожелал още един такъв проливен дъжд. Цялата равнина бе преобразена все едно с магическа пръчка от светлокафявия потоп, навред бяха изникнали невероятно красиви езера и реки. Земята придоби още по-азиатски вид, засилвайки усещането за пътешествие и умножавайки нашите и без това големи очаквания. Когато долината на река Евротас се появи в полезрението ни, дъждът спря, а лекият южен вятър донесе топлина и ухание, които определено бяха приятни. Вдясно от дългата Спартанска равнина се издигаше Тайгет, планинска верига със заснежени върхове, простираща се до края на полуострова. С наближаването на Спарта ароматът на портокали ставаше все по-силен. Влязохме в града към четири следобед. Централният хотел, който обхващаше почти цяло каре, беше пълен. Наложи се да обикаляме близо час, преди да успеем да си намерим стаи. Даръл смяташе мястото за мизерно; на мен ми хареса. Вярно е, че няма нищо древно във вида на Спарта; тя едва ли е по-различна от Коринт, и все пак сигурно защото е южен град, ми се стори по-оживена, по-ведра и по-привлекателна. Спарта излъчва нещо вулгарно, дръзко, агресивно, сякаш е била повлияна от завърналите се американизирани гърци. Естествено, на всяка крачка бяхме разпознавани като англичани и поздравявани на английски, нещо, което англичаните ненавиждат, но на американец като мен изобщо не му прави впечатление. В интерес на истината аз дори се радвам на тези случайни контакти, бидейки страшно любопитен да узная какво мислят хората, и най-вече онези гърци, съумели да проникнат в най-отдалечените чуждоземни места. Тъй като никога не е бил в Америка, Даръл не би могъл да разбере, че грубият език и маниери на тия приятелски настроени гърци са съвършено обичайни, нормални и приемливи за американеца, понеже са били придобити именно благодарение на общуването с чистокръвни американци. Гъркът не е такъв по природа; доколкото имам впечатления, той е любезен, внимателен, деликатен. В тези спартанци аз открих следите тъкмо на онези черти, от които се възмущавам у сънародниците си; искаше ми се да ги поздравя, всекиго поотделно и всички заедно, за здравия разум да се върнат обратно в родината си.
	Понеже разполагахме с малко свободно време преди вечеря, отскочихме до Мистра, византийско селище, чиито развалини са главната атракция за посетителите на Спарта. Каменистото корито на Евротас все още не се бе превърнало в онзи пенещ се водовъртеж, който щеше да бъде на сутринта. Сега беше бързоструен леден поток, извиващ се подобно на черна змия в плиткото си блещукащо ложе. Поради някаква причина не отидохме до руините, а останахме в колата, съзерцавайки ширналата се равнина. На връщане минахме покрай един приятел на Даръл, без да спрем. Направи ми впечатление, че се поздравиха твърде студено и равнодушно. „Какво става — учудих се аз, — да не би да сте скарани?“ Даръл изглеждаше изненадан от въпроса ми. Не, не били скарани — какво ме е накарало да си го помисля? „Е, не е ли малко необичайно да се натъкнеш на стар приятел в странно кътче като това?“, попитах. Не си спомням какво точно ми отговори, беше нещо от рода на: „Какви да ги дробим с един англичанин тук? И у нас не са стока. Нима искаш да си разваля почивката?“. Думите му ме заставиха да се замисля. В Париж никога не съм се радвал на срещата с познат американец. Но то бе, защото смятах Париж за свой дом, а у дома човек решава, колкото и погрешно да е това, че има правото да бъде груб, неучтив и необщителен. Ала далеч от къщи, особено на напълно непознато място, винаги ми е било приятно да попадна на сънародник, дори и да се окаже, че е непоправим досадник. Всъщност, щом напусна познатите територии, скуката, враждебността и предразсъдъците у мен изчезват. Ако срещна най-върлия си враг в Самарканд например, сигурен съм, че ще отида при него и ще му подам ръка. Даже бих преглътнал лека обида или оскърбление, за да спечеля неговата благосклонност. Не знам защо, освен може би защото самият факт, че си жив и дишаш в някоя друга част на света, прави недоброжелателството и нетолерантността абсурдни, каквито те и в действителност са. Спомням си за един евреин, който в Америка ме мразеше, понеже ме смяташе за антисемит. Срещнахме се на железопътна гара в Полша няколко години по-късно. Веднага щом ме съзря, омразата му се стопи. Не само се зарадвах, че го виждам, но и бях нетърпелив да му се извиня, задето, с право или не, съзнателно или не, съм предизвикал неговата ненавист. Ако се бяхме засекли в Ню Йорк, откъдето се познавахме, реакциите ни едва ли щяха да бъдат същите. Размишление, което, признавам, представлява тъжен коментар за това колко ограничени могат да бъдат хората. То поражда други, още по-горчиви — например за глупостта, която кара противниците да продължат да враждуват дори и когато се изправят пред общ враг.
	Като се върнахме обратно в града, седнахме в едно задушно кафене, което приличаше на тия по гарите, и отново бяхме поздравени от приятел, този път грък, някакъв чиновник, който Даръл познаваше от Патра. Скоро той го отпрати най-учтиво и приятелски. Не бе искал да го обиди, сигурен съм, защото в това отношение Даръл въобще не прилича на англичанин, и все пак ми се стори, че сякаш издигахме стена от лед около себе си. В Лондон или Ню Йорк шумната шарения на тълпата щеше да ме подразни, но в Спарта тази коледна атмосфера ми беше изключително интересна. Ако бях сам, несъмнено щях да се представя на някоя групичка, която ми хареса, и да се включа във веселбата, колкото и идиотско да бе това. Ала при англичаните не е така; англичанинът ще гледа и ще страда поради неспособността си да се отпусне. Тези мои забележки, за съжаление, създават напълно погрешна представа за Даръл, който обикновено е най-сговорчивият, дружелюбен, приветлив, откровен и прям човек, дето можеш да си представиш. Но Коледа е ужасен ден за чувствителния англосаксонец и шофирането на раздрънкана таратайка под дъжда по опасни пътища надали би го разведрило. Лично аз не знам какво означава да си прекараш весело на Коледа. За пръв път в живота си бях готов за това — в Спарта. Ала не ми било писано. Нямаше какво друго да правим, освен да хапнем и да си легнем. И да се молим дъждът да спре до сутринта.
	Даръл, който бе грохнал от умора, отказа да търсим ресторант. Излязохме от кафенето и се напъхахме в някаква задимена изба, студена и влажна. Радиото беше усилено до дупка и пищеше, квичеше, виеше, мучеше. И сякаш за да се почувства той още по-зле, програмата беше немска и ни бомбардираше с меланхолични коледни песнички, лъжливи новини за германските победи, проядени от молци виенски валсове, провлечени Вагнерови арии, влудяващи тиролски песни, благословии за хер Хитлер и гадната му банда главорези и тъй нататък. За капак, храната беше отвратителна. Но светлините бяха разкошни! Осветлението бе толкова прекрасно, че ястията взеха да изглеждат халюциниращо съблазнителни. На мен поне всичко това започваше да ми прилича на Коледа — тоест горчива, проядена от молци, жлъчна, пиянска, червива, плесенясала, слабоумна, малодушна и абсолютно изкуфяла. Ако някой пиян грък беше нахълтал със сатър и бе захванал да кълца ръце, аз щях да му река: „Браво! Весела Коледа, щастливо човече!“. Ала единственият пиян грък, който видях, бе някакъв дребосък на съседната маса, дето изведнъж силно пребледня и най-неочаквано издрайфа купчина великолепна бълвоч, а после тихомълком, с глухо „пльок“, отпусна натежала глава в нея. Отново ще кажа, едва ли бих могъл да виня Даръл, че беше отвратен. По него време нервите му бяха опънати докрай. Вместо веднага да си тръгнем, ние останахме, за да продължим някакъв глупав спор за общите добродетели на различните народи. Малко по-късно, докато пресичахме площада с неговите старомодни аркади под лекия дъждец, Спарта ми се стори още по-привлекателна, отколкото първия път, като я зърнах. Прилича много на Спарта, рекох си, което е безсмислено и все пак е точно това, дето имах предвид. Когато преди си бях мислил за нея, винаги си я представях като селце с много синьо и бяло, захвърлено насред плодородна равнина. Спарта би трябвало да е пълната противоположност на Атина. И наистина целият Пелопонес сякаш неминуемо внушава подобно усещане. Срещу прекрасната, блещукаща като диамант Атика стои един упорит ленивец, който устоява не поради някаква смислена причина, а заради извратеното удоволствие да устои. С право или не, Спарта остава в паметта ми като олицетворение на своенравна, тъпа праведност, противен добродетелен бегемот, без да добавя нищо към света въпреки напредничавите си евгенични идеали. Този образ сега потъва в калта, сънлив като костенурка, доволен като крава, безполезен като шевна машина в пустинята. Сега вече Спарта би могла да ти хареса, защото подир векове на западане не представлява опасност за света. Тя е точно онова старомодно, грозновато, не особено привлекателно селце, дето си си представял. Тъй като не си нито разочарован, нито с разбити илюзии, можеш да я приемеш такава, каквато е, радостен, че не е ни повече, ни по-малко от това, което изглежда. Фокнър би могъл да се хване и да напише дебела книга за лошите й страни, защо и доколко тя не е това или онова. Под дъжда, в мрачната празничност с византийски привкус, аз открих в нея една положителна черта — че тя е, че е Спарта и бидейки Спарта, следователно е гръцка, което е достатъчно само по себе си, за да компенсира всички противопоставящи се аномалии на Пелопонес. Дълбоко в душата си, признавам, изпитах извратено удоволствие, че Спарта най-сетне ми бе показала англичанина у Даръл, със сигурност най-безинтересното у него, но и нещо, дето не беше за пренебрегване. В същото време съзнавах, че никога в живота си не съм се чувствал толкова много американец, което е любопитно и вероятно има някакво значение. Всичко това кристализира в съзнанието ми подобно на забравен факт, Q.E.D.*, от Евклидовата история на света.
	[* Quod erat demonstrandum (лат.) — което трябваше да се докаже. Традиционна формула, с която завършва математическо доказателство или философска аргументация. Употребява се предимно като абревиатура и е използвана още от древногръцките математици, сред които Евклид и Архимед. — Б.р.]
	Валя през цялата нощ и на сутринта, като слязохме да закусим, продължаваше да се лее. Даръл, все още чувствайки се типичен англичанин, настоя да получи две сварени яйца. Бяхме седнали в едно кътче, от което имахме изглед към площада. Двамата с Нанси вече почти приключвахме с чая и препечените филийки, когато яйцата пристигнаха. Даръл обърна едната чашка и внимателно почука по черупката на яйцето. Било прекалено рохко и изстинало, оплака се на висок глас, викайки сервитьорката, която се оказа жената на собственика. „Моля, поварете ги още малко — каза той, — и двете.“ Изминаха десет или петнайсет минути. Същата работа и същият резултат. Само дето сега яйцето бе толкова спукано, че не можеше да бъде върнато. Решен обаче да закусва яйца, Даръл повика сервитьорката отново. Обясни внимателно, с едва сдържан гняв, че искал яйцата средно сварени. „Това го оставете — рече, — поварете само другото още малко, и по-бързо, моля ви, не мога да стоя тук цяла сутрин.“ Жената тръгна, обещавайки да направи всичко възможно. И пак зачакахме, този път по-дълго. С Нанси си поръчахме още чай и препечени филийки. Изпушихме няколко цигари. Накрая аз станах, за да погледна през прозореца, дочул някакъв странен шум долу, и взирайки се, видях жената да прекосява площада с чадър, крепейки яйцето в ръка. „Ето го, идва“, подхвърлих. „Идва кое?“, попита Даръл. „Ами яйцето! Носи го.“„Какво значи това?“, възкликна той, вземайки студеното яйце и трошейки черупката. „Нямаме печка — отвърна жената. — Трябваше да отида при пекаря, за да го сваря. Сега достатъчно твърдо ли е?“ Изведнъж Даръл взе да се извинява. „Идеално е“, заяви, чукайки го силно с дръжката на лъжицата. И докато й се усмихваше благодарствено, добави на английски: „Проклета идиотка, не можа ли да ни го каже още в началото? Твърдо е като камък, дявол да го вземе“.
	Поехме отново под дъжда, спирайки тук и там на ръба на някоя пропаст, за да хвърлим бърз поглед. Колата едва вървеше, пуфтейки и хриптейки, сякаш със сетни сили. На около пет километра от Триполи, насред един истински потоп, придружен от градушка, гръмотевици и светкавици, пътят — наводнен като оризище, тя изведнъж потрепери силно и се закова на място. Можехме да се намираме и на петдесет километра, беше все едно; нямаше абсолютно никакво движение и никакъв начин да получим помощ. Да излезем от колата, би означавало да нагазим в кал до колене. Трябваше да хвана влака за Атина от Триполи, а друг освен този нямаше. Щях да изтърва и кораба, който потегляше на следващия ден. Беше толкова очевидно, че колата е изпуснала сетната си искрица живот, та ние си стояхме, смеейки се и шегувайки се с плачевното си положение, без дори да пробваме да я подкараме. Петнайсетина минути по-късно смехът ни замря. Изглежда, бяхме обречени да останем тук целия следобед, може би и цялата нощ. „Защо не се опиташ да предприемеш нещо?“, рече Нанси. Даръл тъкмо казваше, както обикновено, щом тя предложеше съвет: „Що не млъкнеш?“, когато инстинктивно направи няколко автоматични движения. За наше учудване чухме как нещото изфуча. „Скапаната таратайка тръгна“, извика той и наистина, само настъпи газта и тя подскочи като кенгуру и отпраши. Пристигнахме на пълна скорост пред хотела, където ни посрещна портиер с огромен чадър. Колата изглеждаше така, сякаш ей сега щеше да бъде понесена от потопа и запратена право на връх Арарат.
	Влакът трябваше да потегли в четири, тъй че имахме време да хапнем заедно за последно. Даръл се помъчи да ме склони да остана и вечерта, убеден, че корабът няма да тръгне навреме. „Нищо не е навреме в тая скапана страна“, увери ме той. Вътре в себе си аз се надявах, че някакъв сгоден инцидент ще ме забави. Ако изпуснех кораба, друг нямаше да има сигурно цял месец, а дотогава Италия може би щеше да обяви война на Гърция и така да бъда задържан в Средиземноморието — една доста приятна перспектива. Въпреки това си казахме „довиждане“. Сега всичко зависи от Съдбата, помислих си. Даръл и Нанси щяха да отидат в Епидавър, после в Олимпия. Аз се връщах обратно в затвора.
	Файтонът ме чакаше пред вратата. Семейство Даръл стояха на стъпалата и ми махаха. Звънчетата зазвъняха, перденцата се спуснаха и потеглих в гъста мъгла от дъжд и сълзи. „Къде ли ще се срещнем отново?“, запитах се. Няма да е в Америка, нито в Англия, нито в Гърция. Ако изобщо стане, навярно ще е в Индия или Тибет. И ще бъде случайно — насред път, също както Даръл и неговият приятел се бяха срещнали на пътя за Мистра. Войната не само щеше да промени картата на света, но и да преобърне съдбата на всеки, за когото ми пукаше. Още преди да започне, се пръснахме по всички краища на земята, ние, които бяхме живели и работили заедно и дори не бяхме си помисляли, че ще правим това, което правим сега. Приятелят ми Х, който се ужасяваше само като чуеше думата война, беше доброволец в британската армия; приятелят ми Y, който бе напълно безразличен и казваше, че, война или не, ще продължи да работи в Националната библиотека, постъпи в Чуждестранния легион; приятелят ми Z, абсолютен пацифист, се записа като санитар и оттогава не чухме нищо за него; някои са в концентрационни лагери във Франция и Германия, един гние в Сибир, друг е в Китай, има и в Мексико, в Австралия. Когато се срещнем отново, някои ще бъдат слепи, други — сакати, трети — състарени и побелели, четвърти — полудели, пети — огорчени и цинични. Може би светът ще стане по-добро място за живеене, може би ще си е същият, може би ще бъде по-зле, отколкото е сега — кой знае? Най-странното обаче е, че във всеобща криза като тази човек инстинктивно чувства, че има такива, дето са обречени, а други ще бъдат пощадени. При някои, обикновено бляскавите, героични личности, можеш да съзреш смъртта, изписана на челата ми; те сияят от знанието за собствената си смърт. При други, които смяташ за безполезни от военна гледна точка, усещаш, че въпреки всичко ще станат закоравели ветерани, ще преминат невредими през пламъците на ада и ще се измъкнат, хилейки се, вероятно за да се върнат към старата рутина и да не постигнат нищо. Видях какво последната война причини на приятелите ми в Америка; виждам още по-ясно какво тази ще донесе. Едно е сигурно, помислих си, хаосът и объркването, които сегашната война поражда, не ще бъдат изличени, докато сме живи. Няма връщане назад. Светът, който познавахме, е мъртъв. Следващия път, когато всички ние се срещнем, ще е върху пепелта на онова, което сме обичали.
	На гарата цареше пълна бъркотия. Току-що се бе разбрало, че влакът ще закъснее час-два — имало наводнение някъде по линията, никой не знаеше къде точно. Дъждът се лееше неумолимо и безспирно, сякаш всички кранове на небесния водопровод са били отворени, а гаечният ключ — изхвърлен. Седнах на една пейка отвън и се приготвих за дълга обсада. Минути по-късно някакъв човек приближи и попита:
	— Здрасти, ти какво прави тук? Ти американец? — Кимнах и се усмихнах. — Пъклена страна, а? — рече той. — Много бедна, ей т’ва е проблемът. Откъде си ти, от Чикаго? — Седна до мен и взе да ми опява колко прекрасна била организацията на американските железници. Грък, естествено, който бе живял в Детройт. — Защо се върнал в тази страна, аз не знае — продължи. — Всички беден тук, не можеш да правиш пари. Скоро ще почне война. Глупак аз, дето напусна Америка. Какво мислиш за Гърция, харесва ти? Колко дълго оставаш тук? Мислиш ли Америка отива на война?
	Реших да се измъкна от лапите му възможно най-бързо.
	— Опитай се да узнаеш кога ще пристигне влакът — казах, пращайки го при телеграфиста.
	Не се и помръдна.
	— Какъв смисъл — рече, — никой не знае. Може би утре сутринта.
	Взе да говори за автомобили, какъв страхотен бил фордът например.
	— Нищо не разбирам от коли — отвърнах.
	— Странно — учуди се той, — а си американец.
	— Не обичам колите.
	— Добре де, ама когато искаш да идеш някъде…
	— Никъде не искам да ходя.
	— Странно — повтори, — може би предпочиташ влака, да?
	— Предпочитам магарето пред влака. Обичам също и да вървя пеша.
	— Брат ми е същият — каза, — брат ми вика: „Що ти е кола?“. Брат ми никога не качвал в кола. Той остава тук, в Гърция. Живее в планините, много беден, но разправя, че не му пука, щом има какво да яде.
	— Сигурно е интелигентен човек — вметнах аз.
	— Кой, брат ми? Не, той не знае нищо. Не може да чете, не може да пише, даже и името си не може да напише.
	— Това е хубаво — рекох, — тогава трябва да е много щастлив.
	— Брат ми? Не, той много тъжен. Изгуби жена си и три деца. Викам го да дойде в Америка с мен, ама той казва: „Що ми е да ходя в Америка?“. Аз му казвам ще прави много пари там. Той казва не ще да прави пари. Само иска да яде всеки ден, това всичко. Никой няма амбиции тука. Америка всеки иска да бъде успех. Може би един ден твоят син стане президент на Съединени щати, а?
	— Може би — съгласих се аз, за да му доставя удоволствие.
	— В Америка всеки има шанс, бедняк също, да?
	— Аха.
	— Сигурно аз се върне и прави големи пари, как мислиш?
	— Пробвай се — отговорих.
	— Да, туй викам аз на брат ми. Трябва да работиш. В Америка работиш като вол, ама ти плащат. Тука бачкаш и бачкаш, и бачкаш, и какво получаваш? Нищо. Комат хляб. Какъв живот е това? Как ще успееш? — Изпуфтях. — Ти правиш много пари в Ню Йорк, бас държа, нали?
	— Не — отсякох, — не съм спечелил и цент.
	— Какво имаш предвид? — ококори се той. — Не можеш да намериш работа в Ню Йорк?
	— Работил съм много неща — отвърнах.
	— Не се задържаш дълго?
	— Вярно е — казах.
	— Не си намерил подходящата работа. Трябва много пробваш, докато не намериш. Трябва да пестиш парите си. Сигурно имаш лош късмет понякога, тогава имаш нещичко за черни дни, да?
	— Точно така — рекох.
	— Понякога се разболяваш и губиш всичките си пари. Понякога приятел ти взема твоите пари. Ама никога не се предаваш, нали? Държиш се. Пробваш пак.
	— Т’ва е идеята — измърморих.
	— Имаш си работа, дето те чака в Ню Йорк?
	— Не — казах, — нямам.
	— Няма толкова много работа сега, както преди — поклати глава той. — В хиляда деветстотин двайсет и осма много работа. Сега всички беден. Аз изгубил десет хиляди долара на борсата. Някои хора губят повече. Аз викам, няма значение, опитай пак. Тогава идва в тази страна да види мой брат. Аз стоял твърде дълго. Няма пари тука. Само проблеми… Ти мислиш Италия прави проблеми скоро на Гърция?
	— Не знам — рекох.
	— Мислиш Германия победи, или Франция?
	— Не мога да кажа.
	— Аз мисля Съединени щати трябва включва във войната. Съединени щати очистят тези кучи синове бързо, да? Ако Съединени щати правят война на Германия, аз бие за Съединени щати.
	— Правилно — кимнах.
	— Тъй де, що не? — продължи той. — Аз не обича се бие, но Съединени щати добра държава. Всички равни, богати или бедни. Чичо Сам не страхува на никого. Ние вдигнем десет милиона, двайсет милиона войници, като нищо! Ние убива тези кучи синове като псета, нали?
	— Ти го казваш, братко.
	— Аз си викам, Чичо Сам дава ми пушка, праща ме да се бия, аз се бия за него. Гърци не обичат италианци. Гърци обичат Америка. Всеки харесва Америка…
	— Ти също ми харесваш — прекъснах го, изправяйки се, и му стиснах ръката, — но сега се налага да те оставя, пишка ми се.
	— Добре, аз ще те чакам — заяви той.
	Има да почакаш, рекох си и се скрих вътре в гарата. Измъкнах се от другата страна и се поразходих под дъжда. Когато влязох отново, видях, че влакът трябва да пристигне в осем. Край перона се бе проточила върволица от коли. Към седем се появи пиколото от хотела и ми подаде бележка. Беше от Даръл, който ме подканяше да се върна, за да вечерям с тях. Влакът нямало да дойде преди десет, съобщаваше ми той. Премислих и реших да откажа — най-вече защото мразя да се сбогувам повторно, не за друго.
	Качих се в един от вагоните и седнах в тъмното. Към девет и половина от срещуположната посока пристигна влак и всички се оживиха. Но после се оказа, че това бил екскурзионен влак, нает от някакъв клуб. Докато стоях на перона, научих, че тръгвал за Атина след минути. Чудех се дали не мога да ги убедя да ме вземат, когато един мъж дойде при мен и ме заговори на гръцки. Отвърнах на френски, че не разбирам, че съм американец и че трябва да стигна в Атина колкото се може по-скоро. Той повика млада жена, която говореше английски. Щом узна, че съм американски турист, тя се развълнува и ми каза да почакам, мислела, че може да ме уреди. Постоях няколко минути, поздравявайки се за добрия късмет. Младата жена се появи, придружена от мрачен, меланхоличен мъж с превзет вид. Той учтиво ме попита защо е важно за мен да се върна бързо в Атина, защо не мога да изчакам другия влак, който щял да пристигне след малко, сигурен бил. Отвърнах му също така учтиво, че нямам друга основателна причина освен страха. Увери ме, че не бивало да се тревожа. Влакът трябвало да дойде съвсем скоро, в което ни най-малко не се съмняваше. Поколеба се за миг и после внимателно, сякаш подавайки ми сламка, за която да се хвана, се поинтересува вежливо и възможно най-тактично, като че не желаеше да изкопчи тайната от мен, дали нямам по-належаща причина да настоявам да тръгна по-рано. Долових нещо в тона му, което ми подсказа, че ще е по-добре да не си измислям фалшив претекст. Усещах, като да подозираше, че не съм просто турист. Зад тази блага и любезна външност аз надуших полицейски инспектор. Наистина в джоба си имах писмо от Бюрото по туризъм, което Сефериадис ми беше дал, когато отивах на Крит, ала от опит знаех, че ако някой те подозира, колкото по-добри са препоръките, толкова по-зле за теб. Спуснах се по стъпалата, като му благодарих за учтивостта, извинявайки се за неудобството, дето му бях причинил. „Багажът ви?“, попита той с блясък в очите. „Нямам“, отвърнах и бързо изчезнах в тълпата.
	Веднага щом влакът потегли, се шмугнах в бюфета, където излапах няколко крехки мръвки агнешко и изпих няколко коняка. Чувствах се така, сякаш се бях отървал на косъм от затвора. Влязоха двама затворници с белезници, охранявани от войници. По-късно научих, че убили мъжа, който изнасилил сестра им. Били добри хора, планинци, и се предали без съпротива. Излязох отвън и виждайки как едно агне се върти на шиш, апетитът ми отново се разпали. Взех си още малко коняк. После се качих в един вагон и се заприказвах с някакъв грък, живял в Париж. Той бе по-голяма досада и от онзи от Детройт. Беше интелектуалец, който харесваше всички погрешни неща. Измъкнах се колкото се може по-умело и пак закрачих под дъжда.
	Когато в полунощ влакът най-сетне пристигна, не повярвах на очите си. Разбира се, тръгна чак в два сутринта — не бях и очаквал друго. Бях си взел билет за първа класа, мислейки, че така ще мога да поспя преди зазоряване. В купето имаше само един мъж и той скоро задряма. Всички останали седалки, тапицирани, с бели покривки на облегалките, бяха свободни. Опънах се и затворих очи. Изведнъж почувствах как нещо пълзи по врата ми. Надигнах се и махнах една тлъста хлебарка. Докато си седях, зяпайки тъпо пред себе си, забелязах върволица от тия гадни твари на отсрещната стена. Погледнах към спътника си. За мое отвращение видях, че те усърдно се катереха по ревера на палтото му, лазеха по вратовръзката и вътре в жилетката. Станах и го смушках, сочейки хлебарките. Той направи гримаса, изтръска ги и пак се отпусна назад, усмихвайки се. Не и аз обаче. Бях напълно буден, сякаш току-що бях погълнал половин дузина чаши кафе. Всичко ме сърбеше. Излязох в коридора. Влакът се спускаше по склона не просто бързо, както обикновено се движат влаковете по нанадолнище, а така, сякаш машинистът бе заспал и оставил клапаните отворени. Бях нервен. Зачудих се дали няма да е разумно да събудя спътника си и да го предупредя, че нещо не е в ред. Ала се сетих, че не знам как да му обясня на гръцки, и се отказах. Хванах се здраво с две ръце за прозореца и се помолих на Исус и всичките малки ангелчета да успеем да стигнем долу, без да изскочим от релсите. Някъде преди Аргос спирачките изскърцаха и с облекчение установих, че машинистът си е на мястото. Когато спряхме, усетих топъл, уханен полъх. Няколко боси хлапета тичаха край влака с кошници с плодове и газирана вода. Изглеждаха така, сякаш са ги изритали от леглото, дребосъци на по осем или десет години. Наоколо се виждаха само планини, а над тях — луната, прокрадваща се през облаците. Топлият полъх вероятно идваше откъм морето, бавно и на гъсти вълни, като тамян. Купчина стари траверси горяха, хвърляйки странни отблясъци върху черните планини отсреща.
	В хотела в Атина намерих съобщение от „Америкън Експрес“, че корабът бил задържан за още двайсет и четири часа. Голфо, камериерката, беше изключително радостна да ме види. Чорапите и ризите ми бяха наредени на леглото, старателно закърпени по време на отсъствието ми. След като се изкъпах и подремнах, позвъних на Кацимбалис и Сефериадис, за да вечеряме заедно за последно. За съжаление, капитан Антониу бе отплавал за Солун. Гика не можеше да дойде, но обеща на сутринта да ме закара на пристанището. Теодор Стефанидис беше на Корфу, където оправяше рентгеновата си лаборатория. Даръл и Нанси или бяха откъснати в хотела в Триполи или стояха на амфитеатъра в Епидавър. Щеше ми се да видя и един друг човек и това беше Спиро от Корфу. Не знаех, че той умираше. На следващия ден получих писмо от сина му, в което се казваше, че последните му слова били: „Ню Йорк! Ню Йорк! Искам да намеря къщата на Хенри Милър!“. Ето как Лилис, неговият син, го беше написал: „Горкият ми баща издъхна с твоето име на уста, която се затвори завинаги. Накрая не беше с всичкия си и изричаше доста думи на английски като: «Ню Йорк! Ню Йорк! Къде мога да открия къщата на господин Милър?». Той умря беден, какъвто винаги е бил. Не успя да осъществи мечтата си да забогатее. Тази година завършвам Търговското училище в Корфу, но съм безработен. И това е заради гадната война. Кой знае кога ще си намеря работа, за да мога да изхранвам семейството си. Както и да е, такъв е животът и ние нищо не можем да направим…“.
	Да, Лилис е прав — нищо не можем да направим! Ето защо си спомням за Гърция с такова удоволствие. Веднага щом стъпих на американския кораб, който щеше да ме отведе в Ню Йорк, сякаш се озовах в друг свят. Отново бях сред предприемачите, сред неспокойните души, които, незнаещи как да живеят своя собствен живот, желаят да променят целия свят. Гика, който ме бе докарал, се качи на борда, за да огледа удивителния американски кораб, хвърлил котва в пристанището на Пирея. Барът беше отворен и ние изпихме по едно за последно. Почувствах се така, като че вече бях в Ню Йорк: същата чистота, безизразност, анонимност, които ми бяха толкова добре познати и които мразех от дъното на душата си. Гика беше впечатлен от луксозния вид на плавателния съд; отговаряше на образа, който бе изградил в съзнанието си. А аз бях в депресия. Съжалявах, че не мога да пътувам с гръцки кораб.
	Депресирах се още по-силно, когато разбрах, че срещу мен на масата щеше да седи гръцки хирург, станал американски гражданин и прекарал в Америка двайсет години. Не си допаднахме от самото начало. Не бях съгласен с нищо от онова, дето казваше; всичко, което той харесваше, аз мразех. Никога в живота си не бях срещал човек, когото да презирам по-дълбоко от този грък. Най-сетне, към края на втория ден, след като ме беше дръпнал встрани, за да довършим някакъв спор, който бяхме започнали на вечеря, аз въпреки възрастта му, огромния житейски опит, положението му, знанията, въпреки че беше грък, откровено му заявих, че го смятам за кръгъл глупак и невежа и че повече не желая да имам нищо общо с него. Той наближаваше седемдесет и явно беше уважаван от тези, които го познаваха, бе възнаграден за храбростта на бойното поле и за приноса си към медицината; освен това бе пътувал до всяко кътче на света. Беше някой и на тази преклонна възраст живееше, разчитайки на това. Ето защо думите ми истински го шокираха. Каза, че никой досега не му бил говорил по подобен начин. Беше обиден и бесен. Отвърнах му, че се радвам да го чуя, тъй като ще е за негово добро.
	От този момент нататък, разбира се, ние престанахме да общуваме. Когато се хранехме, гледах упорито през него, все едно бе прозрачен. За останалите това беше смущаващо, още повече че и двамата бяхме харесвани, ала аз по-скоро бих скочил зад борда, отколкото да се помиря с тая напаст. По време на пътуването докторът излагаше възгледите си и всички слушаха с внимание и респект, след това пък аз моите, като се забавлявах, оборвайки и сривайки онова, което той бе казал, без обаче да му отговарям директно, а така, сякаш вече бе станал от масата. Чудя се как не получихме стомашни киселини, преди пътуването да приключи.
	Щастлив съм да отбележа, че откакто се върнах в Америка, не съм срещал подобни типове. Където и да отида, виждам гръцки лица и нерядко спирам някого на улицата и го питам дали не е грък. Радвам се, когато мога да си поприказвам с непознат от Спарта, Коринт или Аргос. Още в деня след пристигането си подхванах приятелски разговор с човека в пералнята на голям хотел в Ню Йорк, който се оказа, че е грък от Пелопонес. Разправи ми надълго и нашироко за изграждането на втория Партенон. Пералните обикновено са под земята и атмосферата, можете да си представите, едва ли е подходяща за качествен разговор, но точно в тази дупка той се получи и съм си обещал от време на време да се отбивам при новия си приятел. Познавам и мъжа, който нощем обслужва асансьора в друг хотел, с когото също така ми е любопитно да общувам. Истината е, че колкото е по-скромна работата, толкова по-интересен ми се струва гъркът.
	Това, което най-силно ме порази в Гърция, е, че тя е свят по мярата на човека. Вярно е, че и Франция създава такова впечатление, ала има разлика, огромна разлика. Гърция е дом на боговете; те може да са мъртви, но тяхното присъствие все още се усеща. Боговете са били съизмерими с хората: сътворил ги е човешкият дух. Във Франция, както и навсякъде в западния свят, връзката между човешкото и божественото е прекъсната. Скептицизмът и парализата, предизвикани от този разкол в самата човешка природа, сочат неизбежното разпадане на съвременната цивилизация. Ако хората престанат да вярват, че един ден ще се превърнат в богове, то тогава със сигурност ще се превърнат в червеи. Много е казано за новия жизнен порядък, предопределен да се роди на американския континент. Трябва да имаме предвид обаче, че още поне хиляда години не ще се провиди дори и в зародиш. Настоящият ни начин на живот, американският, е също толкова обречен, колкото и европейският. Нито една нация не би могла да положи началото на нов жизнен порядък, докато не бъде установен един нов светоглед. От горчивия си опит сме научили, че всички народи по света са съдбовно свързани, но не сме използвали това знание по разумен начин. Видяхме две световни войни и несъмнено ще видим и трета, и четвърта, вероятно и повече. Няма да има надежда за мир, преди старият ред да бъде съборен. Светът трябва отново да стане малък, какъвто е бил древният гръцки свят, достатъчно малък, за да обхване всеки един. Без да бъде вместен и последният човек, истинско човешко общество не може да има. Разумът ми подсказва, че подобен начин на живот не ще настъпи скоро, ала също и че нищо друго няма да удовлетвори човека. Докато той не стане напълно човек, докато не се научи да се държи като част от Земята, ще продължи да създава богове, които ще го погубват. Трагедията на Гърция не се състои в гибелта на една велика култура, а в загубата на една велика идея. Грешим, като казваме, че гърците са очовечили боговете. Тъкмо обратното. Боговете са очовечили гърците. Имало е един момент, когато сякаш истинският смисъл на живота е бил прозрян, задъхан миг, в който съдбата на целия човешки род е била застрашена. Това мигновение е изчезнало в пламъка на мощта, погълнал опиянените гърци. Те са сътворили митология от една реалност, недостъпна за човешкото им разбиране. Захласнати по мита, забравяме, че той е роден от реалността и в основата си не се различава от коя да е друга форма на творчество, освен че има общо с живеца на живота. Ние също създаваме митове, макар вероятно да не го съзнаваме. Ала в нашите митове няма място за боговете. Градим един абстрактен, нечовешки свят от пепелта на един илюзорен материализъм. Доказваме на самите себе си, че Вселената е празна — задача, оправдана от собствената ни празна логика. Решени сме да завоюваме и ще завоюваме, но завоеванието е смърт.
	Мнозина остават учудени и смаяни, когато говоря за въздействието, което посещението в Гърция ми оказа. Разправят, че ми завиждат и че им се искало един ден и те да отидат там. Ами защо не го сторят? Защото никой не може да се наслади на жадуваното преживяване, преди да е готов за него. Хората рядко мислят това, дето казват. Всеки, който твърди, че жадува да прави нещо различно от това, което прави, или да бъде на място, различно от това, на което е, лъже сам себе си. Да жадуваш, не значи просто да ти се иска. Да жадуваш означава да станеш такъв, какъвто си дълбоко в сърцевината си. Някои хора, четейки тези страници, неизбежно ще осъзнаят, че не им остава нищо друго, освен да осъществят жадуваното. Една мисъл на Метерлинк за истината и действието промени целия ми възглед за живота. Нужни ми бяха двайсет и пет години, докато напълно вникна в значението й. Други люде са по-чевръсти в съгласуването на идея и действие. Ала работата е там, че именно в Гърция аз най-накрая постигнах тази съгласуваност. Пречистих се, върнах се в същинското човешко измерение, готов да приема своя жребий и да давам от всичко, което съм получил. Озовал се в гробницата на Агамемнон, аз се преродих истински. Въобще не ме интересува какво хората ще си помислят или кажат, когато прочетат подобно твърдение. Нямам желание да обръщам никого в моя начин на мислене. Знам, че каквото и влияние да окажа върху света, то ще бъде резултат от примера, който съм дал, а не от думите, които изричам. Поднасям това описание на пътуването си не като принос към човешкото познание, защото моето е скромно и маловажно, а като дан към човешкия опит. Несъмнено в разказа ми има грешки, но истината е, че с мен се случи нещо и аз съм го изложил толкова искрено и правдиво, колкото умея.
	Приятелят ми Кацимбалис, за когото написах тази книга, за да изразя благодарността си към него и сънародниците му, надявам се, ще ми прости, че съм го възвеличил и поставил на една нога с Колос. Тези, които познават Амарусион, знаят, че в това място няма нищо грандиозно. Няма нищо грандиозно и в Кацимбалис. Нито пък в крайна сметка в цялата история на Гърция. Има обаче нещо исполинско във всеки индивид, когато той стане наистина и напълно човек. По-истински човек от Кацимбалис аз не съм срещал. Докато крачех с него по улиците на Амарусион, изпитвах чувството, че стъпвам по земята по съвсем различен, нов начин. Земята стана по-близка, по-жива, по-обнадеждаваща. Той често говореше за миналото, така е, ала не като за нещо мъртво и забравено, а по-скоро като за нещо, което носим вътре в себе си, което оплодява настоящето и прави бъдещето привлекателно. Говореше с еднакво благоговение и за малките, и за големите неща; никога не бе твърде зает, за да се спре и да се замисли над онова, дето го вълнуваше; в ръцете си държеше безкрайното време, което само по себе си е признак за една велика душа. Как бих могъл някога да забравя последното, с което ме впечатли, когато се сбогувахме на автобусната спирка в сърцето на Атина? Има хора, които са толкова пълни, толкова богати, отдават себе си така безрезервно и докрай, та всеки път, като се сбогуваш с тях, чувстваш, че няма абсолютно никакво значение дали раздялата е за ден, или завинаги. Те идват при теб преливащи и те изпълват, докато и ти не прелееш. Не искат нищо, освен да споделиш преизобилната им радост от живота. Никога не питат от коя страна на границата си, понеже в света, който обитават, граници няма. Те стават неуязвими, като сами се излагат на всяка възможна опасност. Стават по-героични, не криейки слабостите си. Със сигурност в онези безкрайни и вероятно съчинени истории, които Кацимбалис обичаше да разказва, е имало доста фантазия и неточности, ала дори и понякога истината да е била жертвана, по този начин човекът зад историята успяваше да разкрие по-вярно и по-задълбочено човешкия си облик. Когато си тръгнах, оставяйки го в автобуса — бдителното му кръгло око вече се наслаждаваше на други гледки, — Сефериадис, който ме придружи до хотела, отбеляза прочувствено: „Той е велик човек, Милър, в това няма съмнение, нещо изключително… човешки феномен, бих казал“. Произнесе го така, сякаш той, Сефериадис, се сбогуваше, не аз. Познаваше Кацимбалис толкова добре, колкото един човек би могъл да познава друг; понякога губеше търпение, понякога бе неописуемо раздразнен, понякога направо бесен, но даже и един ден да се превърне в най-отявления му враг, не съм в състояние да си представя, че би изрекъл и дума, с която да принизи висотата и величието на своя приятел. Колко прекрасно беше да го чуя да казва, знаейки, че току-що съм се разделил с Кацимбалис: Разправи ли ти оная история за монетите, които намерил?, или каквото и да е. Питаше с ентусиазма на любител на музиката, който, научавайки, че приятелят му тъкмо си е купил грамофон, иска да му препоръча плоча, за която е сигурен, че ще му достави голямо удоволствие. Често, когато бяхме всички заедно и Кацимбалис се впуснеше в дълъг монолог, аз улавях по лицето на Сефериадис топла усмивка на признание — усмивка, известяваща останалите, че им предстои да чуят нещо доказано, изпитано и одобрено. Или пък накрая прошепваше, хващайки ме под ръка и дръпвайки ме встрани: „Много лошо, че тази вечер не разказа цялата история; има един великолепен епизод, който понякога разправя, ако е в много добро настроение — жалко, че трябваше да го изпуснеш“. Изглежда, всички приемаха за даденост, че Кацимбалис не само е в правото си да импровизира, но и че от него се очаква да го прави. Смятаха го за виртуоз, виртуоз, който свири единствено своите композиции и следователно е свободен да ги променя както си иска.
	Забележителният му талант притежава още една интересна особеност, която отново внушава аналогия с музикалната дарба. През времето, в което бяхме заедно, Кацимбалис живееше относително спокойно и без приключения. Ала даже и най-обикновената случка, щом беше свързана с него, по неведом начин прерастваше в събитие. Може само да бе откъснал цвете край пътя, прибирайки се вкъщи. Но започнеше ли да разказва, това цвете, макар и простичко, се превръщаше в най-прелестното, дето човек някога е откъсвал. Щеше да се запечата в паметта на слушателя като цветето, което Кацимбалис е откъснал; щеше да стане единствено и неповторимо не защото е необикновено, а защото Кацимбалис го е обезсмъртил, забелязвайки го, защото в него е вложил всичките си мисли и чувства, породени от цветята, и това е цяла вселена.
	Избрах този образ случайно, ала колко подходящ и точен е той! Когато си представя как Кацимбалис се навежда да откъсне цвете от голата земя на Атика, целият гръцки свят — минало, настояще и бъдеще — се възправя пред мен. Отново виждам заоблените ниски могилки, в които са скрити славните мъртъвци; виждам теменужената светлина, от която твърдите храсталаци, обветрените скали, огромните камъни в пресъхналите речни корита блестят като слюда; виждам миниатюрните островчета, носещи се по морската повърхност, обточени от ослепително бели пръстени; виждам как орлите се издигат от главозамайващите зъбери на недостижимите планински върхове, а тъмните им сенки бавно пълзят по яркия земен килим; виждам фигурите на самотни мъже, повели стадата си по голия гръбнак на хълмовете, и руното на овцете е златно, както в дните на легенди; виждам жените, събрали се около кладенците сред маслиновите горички, полите им, движенията, приказките са същите като в библейските времена; виждам величествената патриархална осанка на свещеника, съвършено съчетание между мъжкото и женското, лика му — ведър, открит, излъчващ покой и достойнство; виждам геометричните шарки на природата, разбулвани от самата земя в оглушителна тишина. Гръцката земя се отваря пред мен подобно на Откровението на Йоан. Никога не съм знаел, че земята побира толкова много; вървял съм със завързани очи, с несигурни, колебливи стъпки; бях горд и самонадеян, доволен от фалшивия, ограничен живот на градски човек. Светлината на Гърция отвори очите ми, проникна през порите ми, разшири цялото ми същество. Светът стана мой дом, тъй като съзрях истинския център и същинския смисъл на революцията. Никакви военни конфликти между народите на земята не могат да нарушат това равновесие. Гърция може би ще се окаже въвлечена във войната, както сме въвлечени всички ние, но аз категорично отказвам да бъда нещо по-малко от гражданин на света, за какъвто мълком се провъзгласих, стоейки в гробницата на Агамемнон. От този ден нататък животът ми е посветен на възраждането на божествеността на човека. Мир на всички хора, казвам, и по-пълен живот!


>	Приложение

	Едва бях написал последния ред и пощальонът ми донесе едно типично за Лорънс Даръл писмо с дата 10 август 1940 година. Прилагам го, за да завърша портрета на Кацимбалис.
C>
	„Селяните са налягали навред по палубата и ядат дини; по улеите се стича сок. Огромна тълпа, тръгнала на поклонение на «Светата Дева от Тинос»*. Тъкмо излязохме от пристанището и оглеждаме хоризонта за италиански подводници. Това, което трябва да ти разкажа, е историята за петлите на Атика: тя ще допълни твоя портрет на Кацимбалис, който все още не съм прочел, но от онова, дето чувам, изглежда изумителен. Ето я и историята. Една вечер всички ние отидохме на Акропола, пияни и екзалтирани от вино и поезия; беше гореща непрогледна нощ и кръвта ни кипеше от коняка. Седяхме на стълбите пред голямата порта, подавайки си бутилката, Кацимбалис рецитираше, а Г. хлипаше, когато изведнъж К. бе обзет сякаш от бяс. Скачайки на крака, гръмовно изкрещя: «Искате ли да чуете петлите на Атика, проклети модерни издънки?». В гласа му се долавяше истерична нотка. Ние мълчахме, ала той и не очакваше отговор. Затича се към ръба на пропастта като приказна фея, тромава, черна приказна фея в черните си одежди, отметна глава назад, потупа ранената си ръка с овчарския си жезъл и издаде най-кръвосмразяващия звук, който някога съм чувал. Ку-ку-риии-гууу. Отекна над целия град — тъмен бокал, нашарен със светлинки, подобни на черешки. Рикошира от хълмовете и се търколи под стените на Партенона… Бяхме толкова потресени, че онемяхме. И докато се споглеждахме в мрака, нейде отдалеч, също сребърен звън в тъмнината, един петел сънено отвърна — после друг и друг. Това подлуди К. Наежвайки се като птица, която се кани да литне, пляскайки с полите на палтото си, той нададе ужасяващ вик — и ехото се умножи. Жилите му изпъкнаха, в профил приличаше на настръхнал и разгневен петел, пляскащ с криле на собственото си бунище. Крещеше истерично, а публиката му в долината набъбваше, докато над цяла Атина не затръбиха сякаш рогове, отговаряйки му. Накрая, сред паника и смях, трябваше да го помолим да престане. Нощта бе огласена от кукуригания — цяла Атина, цяла Атика, като че цяла Гърция, и аз почти си представих как ти се разбуждаш на бюрото си в Ню Йорк и слушаш този страхотен сребърен звън: кацимбалисовско кукуригане в Атика. Беше епично — един велик момент напълно в духа на Кацимбалис. Само да можеше да ги чуеш тия петли, неистовия псалм на атическите петли! Сънувах го две нощи поред. Е, сега сме на път за Миконос, покорени от петлите на Атика, които чухме от Акропола. Ще ми се да напишеш за това — то е част от мозайката…
	[* Византийска чудотворна икона, открита през 1823 г. на остров Тинос, след като Дева Мария изпратила знамение в съня на монахиня. — Б.р.]
	Лари“
C$
