	Сдружили се котаракът и катеричката. Цялото лято прекарали заедно.
	Но настъпила есента, станало студено. Катеричката рекла на котарака:
	— Студено стана, друже. Време е да си направим топла къщурка за зимата.
	— Но къде да си направим ние с тебе топла къщурка? — запитал котаракът.
	— На дървото е хубаво — отвърнала катеричката.
	— Не, под земята е по-хубаво — казал котаракът, — мъчно е да се катериш зиме по дърветата, ще ми замръзнат лапичките.
	Речено — сторено. Захванал котаракът да рови земята. Изровил землянка и — къщурката готова.
	Е, щом като котаракът е направил къщурката, не ще и дума, че той трябвало да й бъде стопанинът.
	Легнали си заедно в землянката. Вътре — топличко.
	Като се затоплили, изведнъж усетили, че е пристигнал някакъв тежък звяр, ходи отгоре, напира да влезе в къщурката.
	Котаракът изпратил катеричката:
	— Излез — казал — да видиш кой е дошъл!
	Катеричката излязла, погледнала и — видяла мечката. Изплашила се катеричката, ала не дала да се разбере. Запитала мечката:
	— Ти, бабке, какво правиш тука?
	— Земята ровя.
	— Защо ли я ровиш?
	— Тъй, ще разровя къщурката ти и ще те изям.
	— Я почакай, бабке, не рови, додето ида да обадя на стопанина си.
	— А кой ти е стопанинът?
	— Моят стопанин — рекла катеричката — е най-големият стопанин.
	— А как му е името?
	— Ох, бабке, не питай! Не смея дори името му да изрека.
	Мечката се позамислила, а катеричката изтичала в землянката и рекла на котарака:
	— Мечката е дошла. Иска да разрови къщата ни и да ни изяде. Свършено е с нас.
	А котаракът отвърнал:
	— Защо пък да е свършено? Ти иди и кажи на мечката: стопанинът ми заповяда да утрепеш един лос и да го довлечеш тука. Инак — зло ще патиш.
	Катеричката излязла от землянката и рекла на мечката:
	— Моят стопанин се сърди. Той, Бабо Мецано, ти заповядва да утрепеш един лос и да го довлечеш тука. Инак — зло ще патиш.
	— Ех — рекла мечката, — лесна работа.
	И тръгнала да утрепе лос. Утрепала един лос, метнала го на гърба си и го занесла при землянката. Катеричката я посрещнала:
	— Ти — рекла — почакай тука, а пък аз ще изтичам при стопанина да му кажа.
	Изтичала катеричката в землянката:
	— Е, какво има — попитал котаракът, — донесе ли мечката лос?
	— Донесе. Цял!
	— Върви й кажи да донесе и един елен, само че по-бърже!
	Катеричката излязла. А мечката седяла уморена.
	— Чувай, бабке, стопанинът заповяда да свършиш още една работа.
	— Каква работа?
	— Ето каква: трябва да донесеш един елен, само че по-бърже.
	— Туй не е голяма работа.
	Търтила мечката, разбързала се, втурнала се стремглаво. Утрепала един елен, метнала го на гръб и го донесла при землянката.
	Катеричката изтичала в землянката:
	— Е, какво — попитал котаракът, — донесе ли мечката елен?
	— Донесе! Цял!
	— А сега иди й кажи да се маха и вече да не се мярка тук!
	Катеричката изпълнила поръката. Мечката много се зарадвала, че се е лесно отървала. И бърже побягнала. А котаракът почнал да се смее:
	— Сега яденето ще ми стигне за цяла година!
	— Ами аз какво ще ям? — попитала катеричката.
	— За тебе ще съберем орехи от гората.
	И двамата тръгнали за орехи, додето не е паднал снегът.
