D>
	На Лиса,
	благодаря ти за всички прекрасни идеи, които ми помогнаха толкова много; и на Нанси, която ми помогна да запазя разсъдъка си.
	Но най-вече на съпруга ми, който винаги е бил и ще бъде любовта на живота ми. Благодаря ти, че ми позволи да следвам мечтите си. Може и да не го казвам, нито показвам често, но дълбоко в себе си, там където има значение, си водя записки колко много всъщност ти дължа. Ти си най-добрият, мили, обичам те.
D$


>	Пролог
>	Утремер*
	[* Утремер е общото наименование на създадените държави след Първия кръстоносен поход — графство Едеса, Антиохийското княжество, графство Триполи и най-вече кралство Йерусалим. — Б.пр.]

	Студеният нощен вятър донесе със себе си смехове, докато брулеше покритите с мехури от пустинното слънце бузи и сухите, напукани устни на Син. Несвикнал на подобни звуци, той се сниши сред сенките в покрайнините на английския лагер и се заслуша. От много време не беше чувал подобно нещо.
	Но колебанието му струва скъпо, когато Мар заби покрита с шипове тояга в гръбнака му.
	— Защо спря, червей такъв? Върви!
	Син се обърна към своя сарацински* господар с толкова свиреп поглед, че за пръв път Мар се сви от уплаха.
	[* Остаряло название за арабите и мюсюлманските народи, населявали Арабския халифат, наричан съответно Сарацинска империя. — Б.пр.]
	Едва осемнадесетгодишен, Син бе прекарал последните четири години и половина от живота си под грубите грижи на своите учители. Четири и половина дълги години на побой, мъчения и ругатни. Време, през което изкореняваха нравите, езика и самоличността му. Най-накрая се бе превърнал в животното, на което го оприличаваха. Нищо не бе останало у него. Нито болка, нито минало.
	Нищо, освен празнота, толкова всеобхватна, че се чудеше дали нещо би могло да го накара да чувства отново.
	Той бе смъртта във всеки смисъл на думата.
	Рад му подаде дългия, извит кинжал.
	— Знаеш какво да правиш.
	Да, знаеше. Син взе острото оръжие в ръка и се загледа в него. Дланта му бе на младеж едва в началото на своето мъжество, но безчетните грехове и престъпления, които бе извършил, го състаряваха неимоверно.
	Мар започна да го убеждава:
	— Свърши бързо и тази вечер ще се нахраниш добре, ще получиш легло, на което да починеш.
	Син погледна назад към Мар и в същия момент стомахът му изкъркори от глад. Хранеха го само колкото да го държат полужив. Налагаше му се да убива, за да получи нещо повече от коричка мухлясал хляб и застояла вода. Знаеха, че би направил всичко за прилично блюдо, с което да уталожи спазмите от глад в корема си. Всичко за една нощ без мъчения и болка.
	Син наблюдаваше от сенките английските рицари, насядали в лагера си. Някои от тях ядяха, докато други играеха игри и си разказваха истории от войната. Палатките им се белееха дори сред тъмнината. Цветовете бяха приглушени от нощта, но все още ясни.
	Отново чу музиката и песните им.
	Беше минало толкова много време, откакто за последен път бе слушал норманско-френски говор, още повече и песен. Отне му няколко минути, за да си спомни и разбере чуждите думи, които използваха.
	Син запълзя към лагера на ръце и колене, като животно, каквото го бяха учили да бъде. Той бе сянка. Невидим фантом, който имаше една-единствена цел.
	Унищожение.
	Промъкна се лесно покрай английските стражи и достигна най-голямата и внушителна от всички палатки. Тук се намираше неговата мишена за нощта.
	Повдигна края на палатката и погледна вътре.
	В центъра й имаше златен мангал, а жаравата в него хвърляше сенки върху лененото платно. В ъгъла беше разположено легло, толкова голямо и така позлатено, че за момент Син помисли гледката за сън. Но беше истинска. Резбованите драконови глави бяха величествени и свидетелстваха за високия пост на мъжа, който спеше в блажено неведение, вкопчен в завивките, изработени от барсови* и лъвски кожи.
	[* Барсът, наричан още Снежен леопард, е хищник от семейство Котки, разпространен в планините на Централна Азия. — Б.пр.]
	Мъж, който нямаше никаква идея, че скоро животът му ще приключи.
	Син насочи погледа си към мишената. Един бърз разрез и щеше да вечеря със смокини и печено агнешко. Да пие вино и да спи върху пухена постеля вместо дращещ пясък, където трябваше да е нащрек за скорпиони, отровни змии и други същества, ловуващи нощем.
	Внезапно го осени нова идея, докато раните и прорезите от бич върху гърба му пулсираха. Отново огледа вътрешността на палатката, свидетелстваща за богатството и властта, които притежаваше мъжът в леглото. Той бе крал. Свиреп крал, който бе накарал сарацините да треперят от страх. Който би могъл да го освободи от господарите му.
	Свобода.
	Думата отекна в главата му. Ако бе останало нещо от душата му, с удоволствие би го разменил за една нощ, в която да спи, без да е окован с вериги. За живот, в който никой не му заповядва. Не го изтезава.
	Сви презрително устни. Кога е било по-различно? Дори в Англия бе познал само мъка. Единствено подигравки.
	Така и не намери мястото си.
	_Убий го и приключвай с това. Нахрани се добре и се тревожи за утрешния ден, когато настъпи._
	Това бе всичко, което познаваше. Тази проста философия му бе помогнала да оцелее през краткия му, труден живот.
	Решен да утоли глада си отново, Син запълзя напред.
	Хенри се събуди в мига, в който усети ръката върху гърлото си. В същия момент почувства студен, остър нож да притиска адамовата му ябълка.
	— Само думичка и умираш — хладните, безмилостни слова бяха изречени със странен акцент, смесица от шотландски, нормански и сарацински.
	Ужасен той отвори очи, за да види мъжа, успял да премине покрай охраната му… Хенри премигна невярващо, докато изучаваше убиеца си. Беше мършаво, слабо момче, облечено в сарацински дрипи. Измъчено от глад и с черни очи, лишени от емоции, момчето се втренчи в него, сякаш претегляше стойността на живота му.
	— Какво искаш? — попита Хенри.
	— Свобода.
	Хенри се намръщи на момчето и на специфичния плътен начин, по който говореше.
	— Свобода?
	Момчето кимна, очите му горяха зловещо в мрака. Тези очи не принадлежаха на дете, а на демон, съзрял ада отблизо.
	Едната половина на лицето му беше подута и посиняла от бой, а устните му бяха разцепени и напукани. Вратът му беше почервенял, ожулен и кървеше, какъвто би бил, ако носеше стоманена верига и се бореше с нея. Хенри погледна надолу, за да види подобните наранявания върху китките му. Да, някой си беше създал навик да оковава младежа като животно. А той си бе създал навик да се бори с оковите.
	Когато момчето проговори, думите му изненадаха Хенри дори повече от дрипавия му външен вид.
	— Ако върнеш свободата ми, ще ти се закълна във вярност до деня на смъртта ми.
	Хенри щеше да се изсмее, ако думите принадлежаха на друг. Но имаше нещо в това дете, което го увери, че да спечелиш верността му е истински подвиг и веднъж дадена, лоялността му ще е наистина ценна.
	— А ако отговоря _не_?
	— Ще те убия.
	— Тогава стражата ми ще те залови и ще бъдеш убит.
	Момчето бавно поклати глава и отговори:
	— Няма да ме хванат.
	Хенри не се съмняваше ни най-малко. Да стигне толкова близо до него, бе изключително постижение.
	Погледна към дългата черна коса и черните очи на момчето. Въпреки че беше мургав, кожата му бе по-светла в сравнение с останалите, родени в региона.
	— Сарацин ли си?
	— Аз съм… — момчето замлъкна, преди да отговори. Остротата в очите му избледня и разкри толкова дълбока болка, че силата й накара Хенри да трепне. — Не съм сарацин. Бях оръженосец на един английски рицар, който ме продаде на сарацините, за да осигури завръщането си у дома.
	Хенри лежеше, зашеметен от чутото. Сега разбираше жалкия вид на момчето. Можеше да предположи каква поквара и зло се бяха стоварили върху него. Що за чудовище би продало дете на враговете си. Жестокостта на това деяние го порази.
	— Ще те освободя — каза Хенри.
	— Би било добре да не е уловка — отговори момчето и присви очите си подозрително.
	— Не е.
	Младежът го освободи и се отдалечи от леглото.
	Хенри го наблюдаваше как се сниши до стената на палатката, с една ръка върху платнището, без съмнение готов да побегне, ако Хенри направеше внезапно движение. Бавно, така че да не го изплаши, мъжът се изправи от леглото.
	Момчето се огледа нервно.
	— Те ще дойдат за мен.
	— Кои?
	— Господарите ми. Винаги ме намират, когато избягам. Намират ме и…
	Хенри видя ужаса върху лицето му, сякаш преживяваше отново това, което му бяха причинили. Момчето започна да се задъхва, когато страхът го обхвана.
	— Трябва да те убия — каза то и се изправи на крака. Отново извади камата си и се насочи към Хенри. — Ако не го направя, те ще дойдат за мен.
	Хенри сграбчи ръката на момчето, преди да успее да забие камата в сърцето му.
	— Мога да те защитя от тях — каза той.
	— Никой не ме защитава. Имам само себе си.
	Двамата се бореха за камата, когато някой дръпна платнището.
	— Ваше Величество, открихме… — Гласът на пазача замря, когато видя борбата им, след което извика за подкрепление.
	Момчето пусна камата, когато стражите изпълниха шатрата. Хенри наблюдаваше със страхопочитание как детето се бори като лъв в ъгъла. Ако в измършавялото му тяло имаше някаква сила, щеше лесно да победи охраната, състояща се от дванадесет мъже. Но в сегашното си състояние, бе свален грубо на земята. Дори и тогава то се бореше толкова яростно, че бяха нужни петима мъже, които да го задържат прикован към пода.
	— Освободете го.
	Всеки един от дванадесетте членове на стражата погледнаха Хенри, сякаш е луд.
	— Ваше Величество? — попита колебливо капитанът.
	— Направи го!
	Когато го освободиха, Хенри осъзна, че ръката на момчето е била счупена по време на борбата. Носът му кървеше и имаше рана на челото. Въпреки това то не издаде никакъв звук, когато се изправи. Просто придържаше счупената ръка към себе си, докато ги изучаваше внимателно, сякаш очакваше най-лошото от тях.
	Момчето не молеше и не се защитаваше, изправи се твърдо и предизвикателно пред всички тях, което говореше на Хенри много за ужасите, на които е било подложено.
	Капитанът на стражата пристъпи напред и се обърна към Хенри, но продължи да наблюдава момчето с недоволство.
	— Ваше Величество, открихме двама сарацини на границата на лагера. Сигурен съм, че той е един от тях.
	— Ние също — отговори Хенри. — Момче, как се казваш?
	То сведе очи към пода и когато проговори гласът му едва се чуваше:
	— Господарите ми ме наричат Кърт.
	Хенри се намръщи на чуждата дума, която бе научил през първите няколко седмици от престоя си в тези земи. Използваше се, когато искаш да наречеш някого въшка или червей.
	— Какво е християнското ти име?
	— Наричах се Син, когато служех на граф Рейвънсууд.
	Дъхът на Хенри спря, защото знаеше чий син е това момче.
	— Ти си син на Макалистър?
	Празнотата отново се върна в очите на момчето, когато отговори:
	— Аз не съм ничий син.
	Истина. Когато Хенри бе предложил да върне това момче при баща му в Шотландия, старият леърд беше казал същото. Син беше единственият от шотландските момчета, чийто баща се бе отказал от него.
	Хенри не знаеше как да постъпи, а и не разполагаше с време, за да разреши въпроса, затова остави момчето на грижите на Харолд Рейвънсууд.
	Очевидно бе сгрешил.
	Хенри не изпитваше често вина, но сега я почувства. Тя сграбчи сърцето му с непозната болка и изгори душата му. Това бедно, нежелано момче е било под негова закрила, а той го бе изоставил на съдба, която никое дете не заслужаваше.
	— Доведете лекаря — нареди Хенри на своя капитан. — И донесете храна и вино за момчето.
	Син изглеждаше шокиран от заповедта. Част от него все още очакваше кралят да го обеси. Или поне да го пребие. Само за това го биваше. Боят и убиването.
	— Момче, не изглеждай толкова изненадан — каза Хенри. — Утре, ние ще те изпратим у дома.
	Дом. Неясната, неуловима мечта, символизираща тази дума, бе преследвала Син през целия му живот. Дом, където ще бъде добре дошъл и хора, които ще го приемат.
	Баща му го беше прогонил от Шотландия, където никой никога не го искаше, а в Утремер сарацините го налагаха и плюеха върху него, но може би този път, когато пристигнеше в Англия, хората там щяха да го приемат.
	Може би този път щеше да открие дома, за който жадуваше. Да, в Англия щеше да намери покой.


>	Глава 1

	_Лондон,_
	_Дванайсет години по-късно_
	— По–скоро бих се кастрирал сам, докато съм пиян, с тъп нож. — Син говореше бавно, смъртоносно, наблягайки на всяка дума.
	Крал Хенри II стоеше на няколко крачки от него без защитата на личната си охрана или друг придворен. Двамата бяха сами в тройната зала и без съмнение всеки друг мъж би се поклонил пред своя крал. Но Син никога не бе коленичил през живота си, и Хенри не очакваше да го направи сега.
	Лицето на краля доби студен израз.
	— Бих могъл да ти заповядам.
	Син повдигна арогантно вежди и попита:
	— Тогава защо не го направиш?
	Хенри се усмихна на въпроса, напрежението в тялото му отслабна и той се приближи до Син.
	Приятелството им бе изковано преди години, в тъмнината на нощта, когато върхът на острието му бе притиснато дълбоко в гърлото на краля. Син бе пощадил живота му и от онзи ден Хенри ценеше единствения човек, който не изпитваше страхопочитание към силата и властта му.
	Син не се подчиняваше на никого, бил той крал, папа, султан или просяк. И нямаше нищо в живота си, пред което благоговееше. Нищо не го контролираше или вълнуваше. Беше абсолютно сам.
	И предпочиташе да живее по този начин.
	— Син, не спечелих този трон, защото съм глупак. Заповядам ли ти, знам точно как ще постъпиш. Ще ми обърнеш гръб и ще се насочиш право към вратата.
	Хенри изглеждаше искрен.
	— Кълна се, ти си единственият жив човек, когото не съм искал да превърна в свой враг. Ето защо те моля като приятел.
	— Проклет да си.
	Хенри се засмя.
	— Ако съм прокълнат, то със сигурност е за далеч по-сериозни деяния от това. — Смехът изчезна от лицето на краля и той се втренчи право в очите на Син. — Сега, като приятел те питам отново. Ще се ожениш ли за шотландка?
	Син не отговори. Стисна зъби толкова силно, че на бузата му яростно затрептя нервен тик.
	— Хайде, Син — продължи Хенри с почти умолителна нотка в гласа си. — Имам нужда от теб в тази ситуация. Познаваш шотландците. Ти си един от тях.
	— Аз не съм шотландец — изръмжа Син. — Нито сега, нито никога.
	Хенри пренебрегна отричането му.
	— Знаеш как разсъждават, говориш езика им. Единствено ти си способен. Ако изпратя някой друг, несъмнено тези диваци ще прережат гърлото му и ще ми изпратят обратно главата му.
	— И си мислиш, че няма да го направят с мен?
	Хенри се засмя.
	— Съмнявам се, че дори архангел Михаил ще успее да пререже гърлото ти, освен ако ти не си съгласен с него.
	По-верни думи никога не са били изричани. И все пак, тази похвала не накара Син да се почувства по-добре. Последното нещо на света, което желаеше, е да се забърква с шотландци. Мразеше всичко свързано с Шотландия и хората й, и по-скоро щеше да изгние от чума, отколкото кракът му отново да стъпи там.
	— Обещавам ти голяма награда — каза Хенри.
	— Нямам нужда от парите или наградите ти.
	— Знам — кимна кралят. — Ето защо ти имам такова доверие. Ти си единственият човек, който не може да бъде подкупен. Също така си мъж на честта и знам, че никога няма да изоставиш приятел, който се нуждае от теб.
	Син срещна погледа му, без да трепне.
	— Хенри, _като приятел_ те умолявам да не искаш това от мен.
	— Иска ми се да не се налагаше. Не се наслаждавам на мисълта, че единственият ми съюзник ще е толкова далеч от мен. Но се нуждая от мъж, на когото мога да вярвам, човек който познава сърцето на шотландския народ и е в състояние да го управлява. Единственият друг мъж, който може да разреши проблема е брат ти Брейдън. Тъй като той вече е женен…
	Син стисна зъби. Радваше се да види брат си женен, но колко желаеше да бе останал ерген още малко. Брейдън беше този, който знаеше как да задоволи една жена.
	Син познаваше войната. Неговият дом беше бойното поле, а в живота си се доверяваше само на три неща, които знаеше, че няма да го предадат — мечът му, щитът и конят му. И дори не беше съвсем сигурен за коня.
	Не знаеше нищо за жените и деликатността им и не желаеше това да се променя.
	— Ако е някаква утеха за теб — продължи Хенри, — тя е привлекателно момиче. Няма да ти бъде трудно да й направиш дете.
	Син присви очи. Мисълта за зачеване на дете го стресна особено когато единствената цел за създаването му е предаването на земи и титли, които не означаваха нищо за него.
	— Хенри, аз не съм жребец.
	— Слуховете в двора говорят друго. Чувал съм, че си доста…
	— Тази жена знае ли какво си планирал? — прекъсна го Син. Не му харесваше да обсъжда нещо лично. И най-вече с Хенри.
	— Разбира се, че не — тя не знае нищо за теб. Това не я касае. Тя е моя заложница и ще направи каквото й заповядам или ще бъде екзекутирана.
	Син прокара ръка през лицето си. Не се съмняваше, че кралят би го сторил. И знаеше кой ще трябва да изпълни заповедта.
	— Хенри, знаеш моето мнение за брака.
	— Да, така е. Но ако трябва да съм честен, истински желая да те видя женен. Ценя службата ти, но съм загрижен, че няма нищо в живота ти, което ти да цениш. Давам ти земи, титли, богатство, а ти се отнасяш с презрение към тях, сякаш са отрова. През всички години, в които те познавам, живееш с единия крак в гроба.
	— И вярваш, че една съпруга ще ме върне обратно.
	— Да.
	— Ще ти го припомня следващия път, когато се оплакваш от Елинор — изсумтя Син.
	Хенри се засмя силно, почти задавяйки се.
	— Ако друг беше на твое място, щеше да изгуби живота си за проявената дързост.
	— Същото важи и за теб — каза Син и думите му успяха да укротят смеха на Хенри. Той замълча и започна да се разхожда пред Син.
	Изражението на лицето му говореше, че мисли за нещо от миналото. Когато проговори, гласът на краля бе пропит с носталгия.
	— Спомням си добре нощта, когато притисна камата към гърлото ми. Помниш ли какво ми каза тогава?
	— Да, предложих ти верността си в замяна на свободата ми.
	— Така е, направи го. И сега се нуждая от лоялността ти. Филип е по петите ми и се опитва да измъкне от властта ми Нормандия и Аквитания. Синовете ми хленчат за собствените си парчета от властта, а сега този шотландски клан нападна няколкото англичанина, които охраняват северната граница. Не мога да си позволя да бъда атакуван от всички страни. А глутница гладни кучета може да повали на земята дори разярен бик. Уморен съм от всичко това. Имам нужда от мир, преди да ме убият. Ще ми помогнеш ли?
	Вътрешно Син се сви, когато чу четирите думи, които никога не би бил в състояние да отхвърли. Проклета да е черната му душа. Все още имаше парченце от съвестта, което не бе разрушено и Хенри го знаеше.
	Глухо ръмжене се зароди в гърлото на Син. Със сигурност имаше начин да се изплъзне от тази ужасна ситуация. Със сигурност той…
	Почти се усмихна, когато бе осенен от внезапна мисъл. Беше перфектна и хитра, също като него.
	— Ще се оженя за момичето, но само ако намериш свещеник, който да благослови брака ни.
	Лицето на краля пребледня. Син се усмихна зловещо. През последните девет години бе отлъчен от църквата пет пъти. Последният път самият папа го анатемоса, забраната бе толкова тежка, че му отреждаше пържене във вечността, редом със самия дявол. Папата определи Син като личен любимец на Сатаната измежду потомството му.
	Хенри никога не би могъл да открие свещеник, който би посмял да позволи на Син да участва в тайнство.
	— Мислиш, че си ме пипнал? — попита Хенри.
	— Нищо подобно. Както каза, аз познавам шотландците и знам, че няма да приемат нищо по-малко от църковен брак. Просто ти представям условията на съюза ни.
	— Много добре тогава. Приемам условията ти и държа да ги спазваш.


>	Глава 2

	— Кали, ще избягаме ли този път?
	Каледония от клана Макнийли дръпна малкия си брат, за да спре в тесния коридор, през който щяха да избягат от замъка на крал Хенри.
	Тя коленичи пред дребничката му фигура и прошепна:
	— Ако запазиш думите за себе си, може и да успеем.
	Кали се усмихна, за да смекчи укорителния си отговор и приглади кафявата фригийска шапка* върху малката му глава. Лицето му все още притежаваше бебешка закръгленост и светлите, доверчиви сини очи на прохождащо дете, каквото бе доскоро.
	[* Фригийската шапка, наричана още Шапка на свободата, е мека шапка с конична форма и с връх издаден напред. — Б.пр.]
	— Сега, помни, ние сме английски слуги, което означава, че ако проговориш, те със сигурност ще разберат, че сме шотландци.
	Детето кимна.
	Кали прибра оранжево-червените къдрици на Джейми под шапката му. Косата му беше със същия нюанс като нейния, но с това се изчерпваха приликите помежду им, защото Кали приличаше на скъпата си покойна майка, а Джейми приличаше на собствената си майка Морна.
	Той я погледна със сините си очи, изпълнени с решителност и проницателност, каквито не трябваше да притежава момче на крехката му възраст. Само на шест години детето бе видяло повече от полагащия му се дял трагедия. С божията воля нямаше да стане свидетел на повече нещастия.
	Кали целуна леко по челото обичния малък дявол и се изправи на крака. Стомахът й се присви нервно и тя го поведе бавно по пустия коридор към стълбите, които трябваше да ги изведат от задната страна на замъка.
	Поне така им беше казала прислужницата, която им помогна да организират бягството си. Сега Кали се молеше новооткритата им приятелка да не ги е излъгала или предала.
	Трябваше да се махнат от това място. Кали не издържаше повече. Ако се наложеше да преглътне още някой изучаващ, похотлив английски поглед или поредния суров коментар за дивата й шотландска природа, щеше да изтръгне нечий език.
	Но това, което наистина караше кръвта й да кипне, бе начинът, по който се отнасяха с Джейми. Като син на леърд той беше равен на английските благородници с най-висок произход. Тези зверове го принудиха да им прислужва като низш селянин, докато му се присмиваха и го унижаваха. Кали не можеше да понася повече сълзите на братчето си, нито да наблюдава как рицарите грубо опипваха момчето или дърпаха ушите му.
	Англичаните бяха животни.
	Откакто хората на крал Хенри убиха стражата им и ги отвлякоха, докато пътуваха, за да посетят болната леля на Кали, младата жена се опитваше да намери път за бягство и начин да се приберат у дома.
	Внимателно обмисляше всякакви хитрини, но тези ужасни английски зверове бяха истинското потомство на дявола. Без значение какво опитваше, някой от тях предвиждаше бягството й и го осуетяваше.
	Но този път… този път тя щеше да успее. Знаеше го.
	Стискайки ръката на Джейми, тя спря на върха на стълбището. Повдигна ленения си воал и наведе глава, ослушвайки се. Тишина.
	Очевидно никой нямаше да ги спре. Бяха свободни!
	Прислужницата Елфа й обеща, че щом слязат надолу по стълбите, ще открият малка задна врата на крепостната стена, която се използваше през светлата част на денонощието от прислугата, за да пътуват от замъка до Лондон. Елфа се закле, че щом веднъж достигнат вратата, никой няма да ги спре.
	Сърцето на Кали заби силно от сладкото очакване. Тя се втурна през глава надолу по тъмните стъпала на спираловидната стълба, влачейки Джейми след себе си.
	Свобода!
	Можеше да усети вкуса й, да долови мириса й, можеше…
	Мислите й се разпръснаха, когато се спъна и падна върху нещо на стълбите.
	Усети как тялото й полита напред и всичко, което успя да направи, бе да разпери ръце с надеждата да се улови някъде. Но вместо падането, Кали почувства как едни силни ръце я прегръщат и притискат към гърди толкова твърди, колкото тъмния камък на стените, които ги заобикаляха.
	Преди да успее да мигне, мъжът я пусна върху стъпалото над него.
	— Господи, жено, гледай къде вървиш!
	Джейми опита да проговори, но Кали бързо закри устата му с ръка и се извини с възможно най-добрия си английски акцент.
	— Простете ми, милорд.
	Едва тогава се осмели да го огледа.
	Кали беше висока и очите й бяха на едно ниво с тези на повечето мъже. Но там, където очакваше да види главата му, намери само широки, мускулести рамене, обвити в мрак.
	Сърцето й заби учестено. Тези тук наистина бяха широки.
	Кали се намръщи при вида на черните му дрехи. Никога преди не беше виждала мъж облечен изцяло в черно, с изключение на онези, които служеха на църквата. А този мъж със сигурност не беше свещеник.
	Качулката и плащът му бяха по-черни от катран и върху тях липсваха отличителни знаци. Много странно.
	Опита се да направи крачка назад, но тясното пространство и Джейми, който стоеше на стъпалото зад нея, й попречиха.
	Кали се почувства в капан от всички страни, притисната от мощното присъствие на рицаря, което сякаш проникваше до самата й същност. Това беше опасен, смъртоносен човек. Можеше да го усети с всеки инстинкт, който притежаваше.
	Осмели се да погледне нагоре към загорелия му, силен врат, белязан с дълбок белег, след това към красивото му лице, за да надникне в очите на самия дявол. Тези среднощно черни очи горяха, изпълнени с интелигентност и устрем. Изгаряха я със зловеща светлина, която я накара да потрепери.
	Кали преглътна.
	Никога не беше срещала такъв мъж. Без съмнение притежаваше най-красивото лице и фигура, които бе виждала. Чертите му бяха изразени и изваяни, челюстта силна и съвършена, покрита с едва набола брада.
	Косата му бе черна като дрехите и падаше свободно по раменете му, също като на шотландските й събратя. Когато се вгледа в него не видя почти никакви недостатъци върху лицето му, освен едва забележимия белег над лявата му вежда. Но онова, което я държеше в плен, бяха черните му очи. Тези смъртоносни очи, толкова тъмни, че не можеше да види зениците му и това я ужасяваше. Бяха студени и празни. И по-лошото — присвити към нея, изучавайки я с твърде голям интерес.
	Спомни си, че е облечена като прислужница и че мъжът пред нея очевидно е лорд, затова реши, че бързото отстъпление е най-добрият изход. Поклони се на мъжа, сграбчи ръката на Джейми, затича се надолу по последните останали стъпала и излезе през вратата.


	Син се намръщи при рязкото трясване на вратата. Имаше нещо много странно в случилото се преди малко. Но нямаше общо със силното, неочаквано желание, което го връхлетя в момента, когато тези зелени очи срещнаха погледа му.
	Не, инстинктите му се бяха усъвършенствали с годините, прекарани в обучение и се опитваха да му кажат нещо.
	Но всичко, за което можеше да мисли, бяха устните на жената, извити като лъка на Купидон и странното разочарование, което изпита, защото не разбра какъв е цветът на косата й.
	Всъщност, светлосиният воал не бе скрил зеленото на очите й или свежестта на целунатата от слънцето кожа на лицето й.
	Тази жена беше изкусителна. Завладяваща и освежаващо висока.
	Висок повече от метър и осемдесет, той рядко бе срещал жена, която да е толкова близо до собствената му височина. Въпреки че бе твърде слаба за вкуса му, гърдите й бяха достатъчно пълни, за да задоволят дори похотливия му брат Брейдън.
	Но очите й…
	Жизнени и топли, те блестяха, изпълнени с енергия и интелигентност. Бяха…
	Бяха твърде смели, осъзна Син рязко. Никой слуга не среща погледа на господаря, особено не и неговия с такава гордост и пълна откритост. Не се сви от страх пред него, което очевидно означаваше, че не знае кой е той.
	Имаше само един човек в двора на крал Хенри, който не би могъл да го разпознае.
	Шотландката!
	И тя напусна двореца през задната врата.
	Ругаейки, Син се втурна след нея.

	
	Кали рязко спря, когато група рицари застана между нея и портата. За да бъде точна, бяха шестима демони, запътили се към замъка. И всички те бяха въоръжени, очевидно завръщайки се от тренировка.
	Късметът отново й изневеряваше.
	Ръката на Джейми потрепери и тя нежно я стисна, за да го успокои.
	Просто трябваше да опитат и безочливо да излязат навън. Да, с малко късмет, рицарите нямаше да им обърнат внимание и щяха да се промъкнат покрай тях.
	Избягвайки мъжете, Кали сведе поглед и се запъти към портата.
	— Я виж — проговори единият от рицарите, когато тя се приближи. — Какво имаме тук?
	— Сладка прислужница — отговори друг, — която ще задоволи нуждите ни.
	Останалите се изсмяха:
	— О, Роджър, наистина си умел с думите и селянките.
	Кали забърза крачка, но един от мъжете я спря.
	Тя замръзна и се осмели да го погледне, за да види изгарящия глад в кафявите му очи.
	— Простете, милорд — каза тя, но титлата залепна за гърлото й. Не беше в природата й да пълзи или да трепери и ако не беше брат й, нямаше да благоволи да го направи и сега. Но трябваше да ги измъкне от това място. — Имам работа, за която трябва да се погрижа. — Кали се сви, улавяйки собствения си акцент.
	— Да, така е — отвърна рицарят с нисък и дрезгав глас. — Аз определено се нуждая от твоите грижи.
	Мъжът протегна ръка и понамести внезапно натежалата предница на панталоните си.
	Кали стисна зъби от безсилие. Бяха я хванали, но нямаше да се откаже без борба. Рицарят я сграбчи и я притегли за целувка.
	Но преди устните му да успеят да докоснат нейните, тя го изрита силно в малката издутина, с която така се гордееше.
	Той я освободи, ругаейки.
	Единствената мисъл на Кали бе оцеляване, затова тя хвана дръжката на меча му и го извади от ножницата.
	Останалите мъже й се присмяха.
	— Малката, най-добре го остави, преди сама да се нараниш.
	Кали завъртя опитно меча.
	— Единственото, което ще нараня, е някой от вас. — Този път не се опита да прикрие акцента си. — Сега, предлагам да се преместите от пътя ми.
	Смехът напусна лицата на рицарите.
	Един от по-смелите мъже извади меча си. Двамата се взираха един в друг в продължение на няколко секунди и тя можеше да прочете мислите в ума му. Приемаше я за слаба и неспособна да се бие.
	Е, със сигурност беше жена, но баща й я бе обучил в изкуството на меча. Все още не се бе родил рицарят, който да надвие шотландец в битка. Дори когато шотландецът беше жена.
	— Роджър, хвани я! — извика онзи, когото бе изритала, докато накуцваше към останалите.
	Роджър се усмихна зловещо:
	— Повярвай ми, това е намерението ми. — Мъжът облиза устните си похотливо и я огледа безсрамно. — И то не само по един начин — добави той и я атакува.
	С усета на опитен войн, Кали парира удара му. Ако мъжът искаше битка, тя определено беше човек, който ще му я даде.
	— Джейми, бягай! — извика на брат си.
	Детето не стигна далеч, преди един от другите рицари да го сграбчи. Проклинайки злата си съдба, Кали нападна противника си. Беше само на ход от обезоръжаването, когато един студен, познат глас я накара да спре.
	— Милейди, хвърлете меча си.
	С крайчеца на окото си, тя видя мъжа от стълбите. Но това, което я изуми най-много бе начинът, по който останалите рицари реагираха на присъствието му. Всъщност те се отдръпнаха от него.
	Роджър погледна към Черния рицар и презрително каза:
	— Стой настрана. Това не те засяга.
	Черния рицар повдигна вежда.
	— Като се има предвид фактът, че дамата току-що те унижи, показвайки по-добри умения да борави с меча от теб, изпитвам сериозни съмнения, че желаеш да пробваш моето острие. — Черния рицар предизвикателно впери поглед в мъжа. — Или греша?
	Кали забеляза колебанието по лицето на Роджър.
	— Остави, Роджър — намеси се един от другите рицари. — Знаеш, че ще се зарадва на възможността да те убие.
	Роджър бавно кимна, след което свали меча си и се отдалечи.
	Кали се обърна към мъжа, който ужасяваше останалите. Стоеше неподвижен като статуя и я наблюдаваше с внимателен поглед, който не издаваше нищо: нито мислите, нито настроението му. Лекият вятър разроши кичурите черна коса и той се втренчи немигащо в нея.
	Да, беше смъртоносен, тя бе уверена в това. И се съмняваше, че самият стар демон Редкап би имал по-страховито лице.
	Кали държеше меча си стабилен.
	Черният рицар се усмихна студено.
	— Виждам, че знаете как да се справите с мъжкото оръжие.
	Няколко от мъжете се изкикотиха и лицето на Кали се обля в червенина от грубите му думи.
	— Не се наслаждавам на обидите ви.
	— Всъщност нямах предвид обида, милейди, уверявам ви. Възхищавам се на жена, която може да отстоява позициите си.
	Кали не можеше да разчете по тона и стойката му дали е искрен, или й се подиграва.
	— Сега, свалете меча.
	— Не — отвърна тя твърдо. — Не и докато двамата с брат ми не сме свободни.
	— Милейди? — Кали разпозна гласа на прислужницата, която им бе помогнала с маскировката. Девойчето излезе от сянката на вратата на замъка, за да я погледне. — Милейди, моля ви, правете каквото каза Негова светлост, умолявам ви. Нямате идея кой е той, но приемете думите ми. Последното нещо, което искате да направите, е да му противоречите.
	Черният рицар протегна ръката си:
	— Мечът.
	По някаква неизвестна причина, Кали почти се съгласи. Но след един поглед към Джейми, знаеше, че не може да се откаже от най-добрия си шанс. Направи крачка към Черния рицар и притисна острието на меча си към гърлото му, но за нейна изненада той не помръдна, дори не трепна. Просто се втренчи в нея с тези черни, бездушни очи. Спокоен и търпелив, като пепелянка, причакваща плячката си да се приближи достатъчно, за да я нападне.
	Кали замръзна. Тогава, преди да успее да мигне, той пристъпи напред с невероятна бързина, улови острието на меча с предмишниците си и го издърпа от ръцете й. Мечът се изви високо във въздуха и се превъртя, докато падаше. Рицарят го улови безпроблемно за дръжката и го завъртя веднъж, преди да го забие дълбоко в земята до него.
	Усмивката му бе дори по-студена от преди:
	— Майка ви, не ви ли е казвала да не изкушавате дявола, освен ако не сте готова да платите високата му цена?
	Кали усети остра болка в пръстите си, когато изтръгна дръжката на меча от ръцете й, но не каза нищо. В интерес на истината, не знаеше как да реагира. Всичко, което знаеше, бе, че я е победил. Никой не я бе обезоръжавал досега.
	Той дори не бе извадил собственото си оръжие и това унижение я нарани дълбоко.
	— Е, какво мислиш, че трябва да направим с този разбойник? — попита рицарят, който държеше Джейми.
	— Здрав бой с камшик трябва да е достатъчен, последван от почистване на една-две помийни ями.
	— Не! — извика Кали, но никой не й обърна внимание.
	Всички мъже се изсмяха, с изключение на Черния рицар. Очите му проблеснаха гневно към другите.
	— Освободете момчето — нареди той със същия невъзмутим тон.
	— Хайде милорд, не може ли да се позабавляваме малко с него?
	Рицарят насочи страховития си обсидианов поглед към мъжа, който бе проговорил.
	— Представата ми за забавление е да изкормвам тези, които ми противоречат и ме дразнят. Какво ще кажеш да се позабавлявам малко с теб?
	Рицарят пребледня, след което незабавно освободи Джейми. Момчето се затича към Кали и впи юмручетата си в грубия плат на полата й.
	— Видя ли какво направи? — попита той със силен шепот. — Астър ще умре, ако разбере, че един невъоръжен сасенах* е отнел меча ти.
	[* Sassenach (от шотл.) — презрителен израз за англичанин. — Б.пр.]
	— Шшт — тихо каза Кали и го притисна с ръка до себе си, когато се обърна срещу Черния рицар.
	Погледът му беше все така непоколебим.
	— Милейди, мисля, че е време да се върнете в стаята си — каза той.
	Кали повдигна брадичка в безполезен знак на открито неподчинение. И двамата знаеха, че я бе надхитрил. Но само този път.
	При следващата възможност, която й се удадеше, щеше да намери начин да победи тези англичани и да отведе Джейми у дома, където им бе мястото. Кали се обърна с високо вдигната глава и тръгна към замъка заедно с Джейми, който все още стискаше полата й.
	Прислужницата задържа вратата отворена, за да минат и наистина потрепери, когато Черния рицар се приближи до нея.
	Той ги последва обратно нагоре по стълбите. И сякаш не бяха достатъчни странните усещания, които изпълваха тялото й едновременно с горещо и студено чувство през цялото време, докато вървяха, ами и Джейми непрестанно поглеждаше назад към рицаря с благоговейно страхопочитание на детското си лице.
	— Кажете ми — обърна се през рамо Кали към него, докато приближаваха върха на стълбището. — Защо всички се страхуват толкова много от вас?
	За пръв път тя усети само намек за горчивина в гласа на рицаря.
	— Всеки се страхува от дявола. Вие не се ли страхувате?
	— Вие сте човек, сър, а не дяволът — усмихна се в отговор на думите му Кали.
	— Така ли мислите?
	— Сигурна съм в това.
	— Наистина ли? — попита той, а гласът му беше пропит с ирония. — Тогава да не би да сте вещица, щом сте толкова добре запозната с дявола?
	Вбесена от въпроса му, Кали спря на върха на стълбището и се обърна с лице към него. Хората са били изгаряни или обесвани за по-малко. Без съмнение тези англичани щяха да се наслаждават на екзекуцията й като вещица.
	— Аз съм дълбоко вярваща в бога.
	Той стоеше толкова близо до нея, че тя усещаше топлия, чист аромат на кожата му. Черните му очи я изгаряха с дълбоката си сила.
	— Аз не съм — отвърна с нисък и зловещ глас.
	Думите му я накараха да потрепери, защото нямаше съмнение какво означават.
	За неин ужас, рицарят се протегна и я докосна по бузата. Топлината на ръката му я изненада. Той бавно прокара пръст до ухото й, изпращайки тръпки по цялото й тяло. Кали не можеше да повярва с каква нежност я докосваше и колко леки усещаше пръстите му върху кожата си. Събуждаше странни вълнения в нея. Тя потрепери от болка и нужда, каквито никога преди не бе чувствала.
	Рицарят внимателно отметна воала й и прокара ръка по линията на косата й. Кали усети пръста му да се сключва около една от къдриците й и да я издърпва на свобода.
	Присви очи към ръката си и ъгълчето на устата му се повдигна с отвращение.
	— Червена — каза той с глас, наподобяващ ръмжене. — Трябваше да се досетя.
	— Какво? — попита Кали, недоумяваща защо нещо толкова просто, като цвета на косата й, би предизвикало такъв яростен отклик, след като нищо друго не го изкарваше от равновесие.
	Лицето му отново придоби непроницаемото си изражение и той отдръпна ръката си от нея, отстъпвайки крачка назад.
	— Елфа — обърна се към прислужницата. — Заведете я в стаята й и се погрижете да остане там.
	— Да, милорд — отвърна жената и се поклони ниско.


	Син не помръдна, докато не видя, че шотландката влезе в стаята си.
	_Трябваше да я оставиш да избяга._
	В интерес на истината това беше първоначалното му намерение. Само лоялността му към Хенри го спря. Е, също и дребният факт, че никога нямаше да му се наложи да се ожени за нея и той го знаеше. Дори Хенри не притежаваше толкова власт и пари.
	И все пак…
	Син почувства лек пристъп на съжаление, когато си припомни как почти бе обезоръжила Роджър. Момичето имаше дух, трябваше да й го признае. Но такъв дух в лицето на врага е повече проклятие, отколкото благословия. И той го знаеше.
	Поклати глава, отказвайки да мисли за мрачните спомени и се отправи по тесния коридор към собствената си стая, която се оказа близо до нейната.
	Син стисна зъби заради дързостта на Хенри. Нищо чудно, че бе станал крал. По упоритост можеше да си съперничи с муле. Обаче не и със Син.
	Той отвори вратата на стаята си и се отправи към спартанското легло до прозореца. Прекарваше голяма част от времето си в двора на Хенри и за разлика от останалите придворни, които живееха тук, не се интересуваше от луксозността на леглото си. Докато леглото беше достатъчно голямо, за да го побере и имаше одеяло, той бе доволен.
	Много внимателно свали наметалото и ризницата от тялото си и ги постави върху малкия сандък в подножието на леглото му. След това старателно прегледа щетите по предмишниците си, нанесени от меча на момичето.
	Без да обръща внимание на болката, Син развърза ръкавите на жакета си, докато вървеше към умивалника. Хвърли разкъсаната дреха на простия дървен стол, наля вода в умивалника и изми кръвта от ръцете си.
	Докато се протягаше за кърпата, дочу суматоха в коридора.
	Забрави за раните си, взе меча от леглото си и отвори вратата със замах.
	Трима от кралските стражи влачеха момчето от стаята на шотландката, докато четвърти се опитваше да удържи нея. Детето плачеше като умиращо животинче, а жената се бореше като дива котка.
	— Какво става тук? — попита Син.
	Пазачът, който бе най-близо до него, пребледня и бързо отговори:
	— Негово Величество нареди момчето да бъде преместено на друго място.
	— Не! — изръмжа шотландката. — Няма да го вземете от мен, за да злоупотребявате с него. Не го ли наранихте достатъчно?
	— Моля те! — изплака момчето, докато риташе и се бореше срещу рицарите, толкова яростно, че едната му обувка изхвърча. — Не им позволявай да ме отведат. Не искам да ме удрят повече.
	Думите на момчето предизвикаха гнева на Син. Жената се забори още по-яростно срещу пазача, който я държеше. Ако продължеше, щеше да свърши насинена и окървавена, както и момчето.
	— Освободете го! — заповяда Син.
	Всички замръзнаха, когато чуха думите му.
	— Милорд — започна пазачът, който държеше шотландката, — действаме по кралска заповед.
	Син насочи острия си поглед към него и мъжът се сви, отстъпвайки назад.
	— Кажете на Хенри, че аз съм наредил да го пуснете.
	— А ако жената избяга с момчето? — попита друг от стражата.
	— Ще бъдат под мое наблюдение. Мислиш ли, че тя ще ми избяга?
	Син видя нерешителността в очите на пазача, докато преценяваше чий гняв е по-страшен — неговият или на Хенри.
	В крайна сметка мъжът освободи момчето, което изтича бързо при сестра си.
	— Ще предам думите ви на краля — каза пазачът, а негодуванието му остана скрито, заради проличалия страх в гласа му.
	— Да, кажете му — отвърна Син сухо.
	Докато стражата си тръгваше, Кали погледна към Черния рицар, който бе спасил братчето й. Добротата му към тях бе неизмерима и тя искаше да му благодари, но поглеждайки към тялото му се вцепени.
	В действителност, това беше всичко, което можа да направи, за да не го зяпа.
	Голите му, загорели рамене бяха толкова широки, колкото изглеждаха под наметалото. Тялото му бе твърдо и добре очертано, мускулите му се свиваха при всеки дъх, който си поемаше. Но това, което задържа погледа й, бяха дълбоките и яростни белези, които покриваха плътта му. Изглеждаше така, сякаш е преживял безброй битки и атаки. Гледката изтръгна сърцето й.
	И тогава видя кървящите му ръце.
	— Вие сте ранен!
	Син погледна надолу към кръвта.
	— Така изглежда.
	— Има ли кой да се погрижи за раните ви?
	— Имам себе си.
	Той тръгна обратно към стаята си, но Кали го последва.
	— Желаете ли да изпратя прислужницата си?
	— Не — отвърна той със същия безизразен тон и се спря на прага на стаята си, погледна към нея, след това към Джейми и накрая обратно към нея. Изразът в очите му без съмнение означаваше само едно нещо — очакваше тя да трепери от страх като всички останали. Въпреки тръпките, които се спуснаха по гърба й, Кали бе далеч от треперенето от страх. Подобно на него, беше научена да не показва страха си пред никого.
	Рицарят отстъпи назад и каза:
	— Единственото ми желание е да бъда сам.
	— Но раните ви…
	— Ще се излекуват — отсече той.
	Оу, този мъж беше непоносим. Добре тогава, нека изгният.
	Кали се обърна, откри Джейми в коридора и го върна обратно в стаята си. Но не можеше да остане в нея. Как би могла. Нямаше никакво съмнение как рицарят бе получил раните си.
	От нейния меч.
	Разбира се, нямаше да се нарани, ако не бе осуетил бягството й, но въпреки това бе спасил нея и Джейми от другите. Дължеше му го, независимо дали го харесваше или не. А Кали никога не бе оставала длъжница никому. Извади комплект за шиене и малка кутия с билки, каза на Джейми да остане с Елфа и отвори вратата.
	Решена да му се издължи, тя се отправи към бърлогата на дявола, за да се изправи срещу него. Надяваше се, че няма да я изяде.


>	Глава 3

	Син чу резето на вратата му да се повдига. Инстинктивно издърпа камата от ботуша си и я закрепи между палеца и показалеца си, очаквайки при нужда да я захвърли към гърдите на влизащия.
	Вратата едва се отвори, за да му покаже малък, сладък нос, последван от профила на ангел. Ангел, който спря, докато се взираше в стената срещу него.
	— Сър? Сър Чер… Рицарю? Тук ли сте?
	Син пъхна камата обратно в ботуша си.
	— Като се има предвид, че това е моята стая, къде другаде бих могъл да бъда?
	Тя все още не бе погледнала към вътрешността на стаята и реши да пренебрегне сарказма му.
	— В приличен вид ли сте?
	Син изсумтя.
	— Милейди, мнозина твърдят, че нямам капка приличие в цялото си тяло.
	— А мнозина казват, че течението тук в коридора е доста силно. Това, което ме интересува, е дали сте облечен?
	— Облечен съм толкова, колкото и последния път, когато ме видяхте, което означава, че трябва незабавно да се върнете в стаята си.
	Но тя не го направи. Вместо това отвори по-широко вратата и за негов искрен ужас, влезе вътре.
	Огледа помещението, докато не го откри седнал на леглото. Син можеше да се закълне, че когато зелените й очи се спряха на голите му гърди, почувства странен шок, който го разтърси от пръстите на краката, до върха на главата. Слабините му се втвърдиха, изпълнени с горещо желание, толкова силно, че му причини болка.
	Какво, по дяволите, се случваше с него? Не беше някакъв неопитен младеж, който се възбуждаше при вида на някоя привлекателна девойка. Отдавна бе надвил тялото и желанията си.
	Но по някаква причина всеки път, когато тя се приближеше до него, контролът му се изплъзваше. Още по-лошо бе, че можеше да бъде негова и той го знаеше. Всичко, което трябваше да направи, бе да отиде при Хенри и тя щеше да бъде негова.
	Ако имаше смелостта…
	Без да осъзнава объркването, което му причинява, Кали прекоси стаята и застана пред леглото.
	— Какво правите тук? — попита той рязко.
	— Тук съм, за да се погрижа за раните, които ви причиних — отвърна му тя спокойно.
	Син докосна импровизираната превръзка на лявата си ръка. Беше далеч от перфектността, но щеше да свърши работа.
	Освен това, последното нещо, от което се нуждаеше, бе да се приближи повече до него.
	— Тогава няма защо да се тревожите, милейди. Вие не сте причината за нараняванията ми.
	— Не ги ли получихте, когато ме обезоръжихте? — намръщи се тя.
	— Да, но не заради вашите действия, а заради моите собствени.
	Кали отхвърли думите му с махване на ръката, докато поставяше тъмнокафявата си кожена торбичка и малката си кошничка на леглото в непосредствена близост до парчето бял лен, което бе използвал за превръзка.
	— В момента спорите само от инат и аз отказвам да слушам. Сега спрете с оплакванията, за да се погрижим за раните ви, преди да се влошат и ръцете ви да заберат.
	Син се втренчи в нея невярващо. Не можеше да си спомни последния път, когато някой е игнорирал думите му така лекомислено, но беше почти сигурен, че се е случвало по времето, когато е бил в пелени.
	Кали се протегна към дясната му ръка, но той бързо се премести извън обсега й.
	— Защо ви е грижа дали ръцете ми ще заберат или не? — попита Син, докато тя отново се опита да улови ръката му. — Мислех, че ще желаете да се случи, а не че ще се опитвате да го предотвратите.
	Кали спря и го погледна раздразнено, защото той все още се дърпаше.
	— Защото спасихте Джейми.
	— И мислите, че сте ми задължена?
	— Да.
	Син изсумтя отново. Само какви глупости можеха да си наумят жените. И все пак, за първи път в живота му някой искаше да се погрижи за неговите рани. Намери го странно успокояващо и мисълта го ядоса. Не се нуждаеше от утеха. Когато и да е. Скочи на крака и се опита да установи дистанция между тях, но тя го последва през стаята като лъвица.
	— Милейди, ако имахте представа кой и какво съм аз, щяхте да намерите по-добро занимание от това да бъдете насаме с мен в стаята ми.
	Кали погледна към лицето му и за пръв път той забеляза леко безпокойство. Но след това отново посегна към ръката му.
	Син простена, когато осъзна, че тя няма да го остави на мира, докато не се предаде на лечението й. Добре тогава, колкото по-бързо превържеше ръката му, толкова по-скоро щеше да се върне към спокойствието си.
	Принуден да се превърне в пациент, той направи благороден жест и протегна дясната си ръка към нея.
	В очите й видя благодарност, заради стореното и тя притисна внимателно пръстите си към раната.
	— Знам кой сте — каза Кали тихо, докато изучаваше разреза. — Елфа ми разказа всичко за вас.
	— И какво ви каза?
	За негов ужас тя задържа юмрука му с лявата си ръка, докато дългите й, изящни пръсти на дясната се плъзнаха по горещата му кожа с успокояваща прохлада, която сякаш проникна далеч по-дълбоко от плътта му. По-лошото бе, че изпрати прилив от възбуда директно към слабините му, които горяха и пулсираха от желание.
	Син стисна зъби, когато по цялото му тяло се разляха странни и непознати усещания. Никой никога не го бе докосвал толкова нежно, с такова желание.
	Но най-ужасяващото от всичко бе внезапната нужда, която почувства, да се протегне, да обхване главата й с ръце и да притисне устните й към своите.
	В името на всички светци, какво се случваше с него.
	Всичко, което можеше да направи, бе да се взира в нея като оглупяла маймуна, докато се мъчеше да поддържа дишането си поне нормално. Тя наведе леко глава, докато изучаваше раната.
	— Тази не е толкова дълбока, но трябва да се наложи с лапа, за да заздравее, без да забере. — Дългите й, тънки пръсти все още изгаряха кожата му с непозната доброта. — Този белег от изгаряне изглежда сравнително нов. От битка ли е?
	Син поклати глава, но не добави повече подробности. Нямаше нужда да се връща към събитията, причинили конкретно това нараняване.
	Освен това, когато през ума му премина представата как тя лежи под него, всичко, което успя да направи, бе да запази спокойствие и да не я придърпа в прегръдката си.
	Кали се обърна и отиде до леглото, където бе оставила личните си принадлежности. Син се втренчи в гърба й, но това, което привлече най-силно вниманието му, бяха бедрата й. Добре оформени и закръглени, те го примамваха по най-плътския начин. Лесно можеше да си представи как застава зад нея, повдига подгъва на роклята й и потъва в тялото й, докато огънят в слабините му бъде напълно потушен.
	— Раните ми са добре — изсъска Син, искайки я незабавно вън от стаята си.
	Тя го погледна втренчено през рамо, преди да продължи с изваждането на лошо миришещите растения, сякаш не даваше пукната пара за думите му.
	Тази жена беше обезумяла, луда. Изцяло и напълно побъркана. Когато той говореше, никой не пренебрегваше думите му, абсолютно никой.
	Поради липсата на опит в такава ситуация, рицарят не знаеше как да се справи с нея.
	След няколко секунди тя се изправи от леглото и каза:
	— Имам нужда от вино, имате ли?
	— Не — излъга той.
	Но не се получи, защото тя съзря гарафата до камината. Когато я взе и разбра, че не е празна, Син съжали, че предишната нощ не бе изпил съдържанието й до дъно. Кали му хвърли един изгарящ поглед и наля чаша вино. Той присви очи в отговор.
	— Иска ми се да спрете с това мръщене — каза тя, докато затваряше гарафата. — Изнервящо е.
	— Дяволът често е такъв.
	— И престанете с тези глупости. Казах ви, че знам кой сте и не се страхувам от вас.
	— Тогава, милейди, вие сте глупачка.
	— Не съм глупачка — отвърна тя с многозначителен поглед, обви бокала с дългите си, чувствени пръсти и се отправи към него. — Но мога да позная демоните, когато ги видя.
	— Очевидно е, че не можете.
	Тя издърпа няколко листенца от растението и ги пусна във виното.
	— Демоните се хранят с деца, не ги спасяват.
	— И какво знаете за демоните?
	Тя посрещна погледа му спокойно:
	— Всъщност съвсем малко.
	Кали добави още билки и листенца във виното, докато не се получи гъста смес, взе малко от нея и я намаза върху кожата му. Докосването й го изгори с топлината си.
	— Имате ли си име? — попита тя.
	— Тъй като твърдите, че ме познавате толкова добре, вие ми кажете.
	Тя замълча, преди да отговори:
	— Е, почти съм сигурна, че майка ви не ви е кръстила Демонът Убиец, Изчадието на Сатаната или Кралският Екзекутор.
	Син потисна усмивката си, породена от дързостта й. Да, тя беше смела дама със сърце на лъвица.
	— Майка ми не ме е нарекла никак — каза той, докато я наблюдаваше как увива превръзка около ръката му.
	Светлите й зелени очи проблеснаха, когато срещна погледа му.
	— Все някак трябва да се наричате.
	Тя стоеше толкова близо, докато говореше, че дъхът й нежно докосна кожата му и топъл, цветен аромат изпълни главата му.
	Син осъзнаваше напълно факта, че облеклото му се изчерпваше с чифт панталони, а тя носеше нищожно тънка слугинска рокля. Такава, от която можеше лесно да я лиши. Устата му пресъхна при мисълта за това.
	Тази жена беше изкусителна и по някаква причина, която не проумяваше, искаше да чуе как произнася името му.
	— Онези, които се осмеляват да говорят с мен, ме наричат Син.
	— Син. — кимна тя. — Накратко от Синрик?
	— Не — отвърна той, възстановявайки твърдостта си, когато си спомни кой е и какъв е. — Син*. Грях, в какъвто съм заченат, роден и в момента живея щастливо в него.
	[* Sin — в превод от английски означава грях, греховност. — Б.пр.]
	Той почувства как за първи път ръката й трепна.
	— Обичате да плашите хората, нали? — попита тя.
	— Да.
	— Защо?
	— Защо не?
	За негова изненада тя се засмя. Беше удивителен, мелодичен звук, извиращ дълбоко от нея. Той се втренчи в девойката, очарован от начина, по който лицето й омекна. В името на всички светци, тя беше красавица. Точно в този момент, изпитваше отчайващо желание да вкуси устните й. Да усети дъха й, смесен с неговия, докато я покоряваше. Да позволи на Хенри да ги венчае и да й се наслаждава през остатъка от живота си.
	Син замръзна, когато бе осенен от тази мисъл. Не, никога не би си позволил такава утеха. Въпреки че сега го докосваше нежно, щеше да го проклина и да се страхува от него, както всички останали, когато разбереше истината за същността му и какво се криеше в миналото му.
	Не му беше позволено да изпитва утеха или доволство. Отдавна бе смачкал и прокудил тази заблуда.
	Кали разтвори другата му превръзка и ахна, когато видя кръвта, която вече бе напоила плата.
	— Съжалявам за това — каза тя. — Никога не съм искала да се нараните.
	Той повдигна вежди и я погледна укоряващо.
	— Милейди, мога ли да отбележа, че когато човек вдигне меч в настъпление или защита, до голяма степен може да се каже, че някой ще пострада.
	Страните й поруменяха, докато посягаше към иглата.
	— Тази рана трябва да се зашие.
	— Ще се затвори сама.
	— Но така ще остави белег.
	Син погледна надолу към множеството белези, обезобразяващи голите му гърди и ръце.
	— Мислите ли, че има значение?
	Думите му я накараха да вдигне поглед. Дори сега тя не можеше да разчете чувствата, погребани в тези дълбоки, черни очи. Каква ли болка бе изстрадал, за да се защитава така.
	Обикновено успяваше да разбере дори най-предпазливите души. Но този мъж беше пълна загадка за нея.
	— Има значение за мен — отвърна тя, питайки се защо. Но това беше истината.
	Възможно най-внимателно, тя направи четири къси шева на ръката му. Беше изумена, че той не извика и не се напрегна. Сякаш не усещаше какво прави тя, но предвид по-големите сурови белези, Кали стигна до извода, че е бил нараняван много често и тази малка рана не означаваше нищо за него.
	Но означаваше много за собствената й съвест, защото не беше жена, която причинява болка на другите. Въпреки че баща й бе могъщ воин, майка й беше лечителка и Кали бе наследила любовта й към живота.
	Тя приготви нова превръзка и я уви около шева. Лорд Син мълчеше, докато тя работеше, но можеше да усети изучаващия му поглед.
	Имаше нещо различно в този мъж, макар че не можеше да разбере какво. И не защото изглеждаше, сякаш се наслаждава на това да плаши хората.
	Той е самият дявол, прозвуча в ухото й тихото прошепване на Елфа. Хората говорят, че е убил над сто души само за удоволствие и повече от хиляда в битка. Когато за първи път бе представен в двореца, беше облечен като езичник и говореше на езици, които никой не разбираше. Казват, че продал душата си на дявола, за да го направи недосегаем.
	Кали не знаеше каква част от слуховете са истина, но съдейки по тялото му, можеше да каже, че рицарят бе далеч от определението недосегаем.
	Въпреки това, безспорно притежаваше сила и мощ. Никога не бе срещала равен на него.
	За първи път в живота си, тя почувства привличане към един англичанин.
	Кали премигна. Наистина ли си мислеше това. Тя беше дъщеря на леърд, който бе прекарал целия си живот в опити да отърве безценните им земи от англичаните. Баща й бе загинал в битка с тях и тя не биваше никога да предава паметта му.
	Изучавайки с поглед гърдите на лорд Син, Кали се запита колко от белезите по тялото си бе получил, докато е воювал със собствения й народ. И колко от хилядите убити в битка са били шотландци?
	— Готово — каза тя, когато завърши превързването на ръката му.
	Син се намръщи на внезапната студенина, която излъчваше лицето й. Не знаеше каква мисъл я бе предизвикала, но се огорчи, защото вече не изглеждаше спокойна.
	Кали събра принадлежностите си, измърмори едно „довиждане“ и бързо напусна стаята му.
	Намръщването му се задълбочи. Трябваше да е доволен, че си отиде, но…
	Защо изведнъж всичко в стаята изглеждаше по-студено?
	Разтърсвайки глава, той прогони мисълта. Имаше по-важни неща за вършене от това да мисли за жена, която не беше негова грижа.
	Просто Хенри трябваше да намери друг сред хората си, който да се ожени за нея.
	На следващата сутрин, Син най-накрая успя да прогони жената от мислите си. Разбира се, за да го направи, му се наложи да вземе студена вана. Бе прекарал тежка нощ, измъчван от сънища за розовите й устни и нежните й зелени очи.
	След като бе закусил, удари палеца на крака си толкова силно, че се съмняваше да не е счупен. Болката от удара изхвърли директно жената от съзнанието му.
	Сега се бе отправил към конюшнята, с намерението да се наслади на една хубава бърза езда, за да запази мислите и тялото си под контрол.
	— Син?
	Рицарят спря насред крачка. Гласът му звучеше странно познато, но все още не можеше да определи на кого принадлежи. Погледна през рамо и съзря близо до себе си мъж с тъмнокестенява коса. Имаше нещо познато в лицето му, но едва когато непознатият се усмихна, Син се сети за името му.
	— Малкият Саймън от Рейвънсууд — поздрави Син и протегна ръка, когато другият мъж спря пред него. — Колко време мина?
	Саймън разтърси ръката му и го потупа възторжено по рамото с братска обич.
	— Близо двадесет години, мисля.
	Да, така беше, помисли си Син. Последният път, в който видя своя побратим, бе в деня, когато бащата на Саймън бе отишъл в Рейвънсууд, за да предяви претенциите към сина си пред Харолд, предишния граф на Рейвънсууд.
	— Брат ти? — попита Син, мислейки си за Дрейвън от Рейвънсууд. Двамата често се бяха съюзявали, за да защитят Саймън от омразата на стария граф. — Надявам се, че е добре.
	Саймън кимна:
	— Да, ожени се за Емили от Уоруик преди две години.
	Син почти се усмихна на новината.
	— Старият Хю, най-накрая е позволил на една от дъщерите му да се омъжи?
	— Да, можеш ли да повярваш?
	Син поклати глава.
	— Не, не мога. Сигурен съм, че зад това се крие дълга история.
	— Присъедини се към мен за по питие и ще ти разкажа. Ами ти? Жен…
	— Шшт! — прекъсна го Син. — Дори не прошепвай тази дума, освен ако не искаш да ме урочасаш.
	— Да те урочасам? Как? — намръщи се Саймън.
	— Хенри ми отправи брачна заплаха. Засега успях да я избегна. Надеждата ми е да предотвратя изпълнението на присъдата му.
	Саймън се засмя на думите му:
	— Тогава може би ще успееш да се измъкнеш от примката.
	— Е, Саймън, кажи ми какво те води в двора на Хенри?
	Рицарят се усмихна дяволито.
	— Дойдох да търся приключения, но не открих нищо повече от няколко бурета с ейл, малко слугинчета, нуждаещи се от ободряване и много постоянно хвалещи се рицари, преживяващи отново славата на събития, които никога не са се случили. Кой да предположи, че животът в двора е толкова скучен — въздъхна драматично той.
	— Малки братко, дай му шанс. Дворът изобилства от интриги.
	— Да, и всички се въртят около теб. Вече се срещнах с няколко от враговете ти.
	Син кимна.
	— Просто се увери, че няма да ги срещнеш в тъмните ъгли, особено ако ни видят да разговаряме.
	Погледът на Саймън се изпълни с надежда.
	— Е, това вече ми дава нещо интересно за правене.
	Син се канеше да отговори, когато забеляза нещо с крайчеца на окото си. Обръщайки глава, той се опита да разбере какво бе привлякло вниманието му.
	Придворни и слуги се разхождаха из двора, изпълнявайки заповеди и задължения. Нямаше нищо необичайно.
	Нищо, с изключение на странно оформения мъж, който куцукаше в близост до далечната страна на вътрешния двор. Сякаш никой не обръщаше внимание на този човек, но нещо в него като че ли не бе съвсем наред.
	Син докосна лакътя на Саймън, давайки му знак, че ще се върне и пристъпи напред, за да огледа по-добре мъжа, чието наметало бе прекалено дебело за необичайно топлия ден. Когато се приближи достатъчно, забеляза най-странното нещо. Старецът имаше четири крака.
	Повдигайки вежди невярващо, той наблюдаваше как четирикракият мъж продължава по пътя си, който несъмнено водеше към конюшнята.
	— Кажи ми, Саймън — обърна се Син, към приятеля си, когато той се приближи. — Някога виждал ли си четирикрак просяк?
	— Това гатанка ли е?
	— Не е загадка, а мистерия. Питам се, колко ли далеч ще успее да стигне, преди някой да я спре?
	— Нея?
	Син посочи към тъмната фигура, която влезе в обора и ускори крачка, за да я настигне. Каза на Саймън да изчака отвън, преди да се плъзне в мрака на конюшнята, за да види как фигурата се разделя на две.
	Напук на себе си се усмихна, докато се промъкваше край отделенията за конете, за да види как шотландката отвежда момчето до една каруца и го покрива със сено.
	— Сигурна ли си, че това ще се получи? — попита момчето.
	— Да — увери го тя. — Чух момъкът да казва, че ще приготви колата за коларя, който трябва да вземе допълнителни доставки от Лондон. Ние просто ще лежим неподвижно, докато той спре и след това ще изчезнем в града.
	Жената се качи до момчето и се покри със сено.
	Няколко минути по-късно, влезе някакъв младеж и започна да впряга каруцата.
	Син трябваше да признае, че жената е изобретателна. И ако не бе поел отговорността за нея и момчето, би ги оставил да избягат.
	Но не можеше да постъпи така.
	Единственият въпрос беше, дали да осуети бягството веднага или да изчака. Реши да изчака, защото искаше да разбере колко далеч щеше да стигне сама. Напускайки сенките, той бързо оседла два коня и ги поведе към мястото, където Саймън го чакаше отвън.
	— Чувстваш ли се готов за малко приключение? — попита Син.
	— Винаги.
	Двамата възседнаха конете си и зачакаха, докато коларят влезе в конюшнята. Няколко минути по-късно той изкара каруцата навън.
	— Какво правим? — попита Саймън, докато следваха товарната кола до външната стена на замъка, а после към Лондон.
	— Следваме тази каруца.
	— Защо?
	— Защото е пред нас.
	— Е, това със сигурност отговаря на въпроса. Би било трудно да я преследваме, ако беше зад нас.
	Син се усмихна.
	— Саймън, бъди търпелив и ще разбереш защо я следим.
	Коларят достигна търговския квартал, който гъмжеше от хора и живот. Когато спря пред малка група от магазини, Син забеляза покрита със слама глава да наднича от единия край на каруцата.
	Веднага щом коларят изчезна от поглед, жената скочи от колата с момчето зад себе си. Повечето хора не обърнаха внимание на странното им поведение, а забелязалите ги игнорираха.
	Жената спря за миг, за да се отърси от покриващата я слама, но пропусна едно стръкче, което висеше по средата на една от медните й къдрици и се поклащаше при всяко нейно движение.
	Саймън се засмя, когато тя хвана ръката на момчето и го поведе през тълпата.
	— Защо се крие? — попита той.
	— Иска да избяга от кралската стража.
	Веселието напусна очите на Саймън.
	— Не трябва ли да уведомим охраната?
	— Не, мисля, че ще успеем да я върнем.
	— Тогава какво чакаме?
	— Нямам представа. Харесва ми да наблюдавам действията й.
	Седейки върху гърба на коня, за Син беше лесно да я последва през претъпканите улици, докато тя си проправяше път през града. Държеше главата си наведена и през целия път не изпусна ръката на брат си. На всеки няколко стъпки момчето спираше и се разсейваше, бавеше я и през цялото време бърбореше за всичко и всички, които подминаваха.
	Нямаше съмнение, че ако не беше с детето, вече щеше да е свободна.
	— Стой!
	Син рязко вдигна глава, за да види в тълпата Роджър от Уорингтън. Рицарят се взираше право в шотландката. Тя срещна погледа на Роджър над заобикалящите ги хора, след това сграбчи ръката на брат си и се затича през тълпата в обратната посока.
	— Казах ти да спреш! — извика силно Роджър.
	— О, колко ефективно, няма що — отбеляза саркастично Син. — Стой или ще ти наредя отново да спреш.
	Заповедите на Роджър дори не я забавиха, затова рицарят се затича след нея, но тълпата му попречи. Син видя разочарованието, което се изписа на лицето му в момента преди да изкрещи:
	— Двадесет сребърника, за този, който спре жената и детето!
	Син прокле глупостта на Роджър, когато всеки човек на улицата изостави заниманието си и се втурна след бегълците.
	— Това беше глупаво. — Саймън произнесе мислите на Син с много по-учтив избор на думи, в сравнение с тези, които се въртяха в ума му.
	Син дръпна юздите на Шейтан, защото той се изнерви от цялата тази суматоха. Бойният му кон бе обучен да убива и последното нещо, което искаше, бе да бъде пролята невинна кръв само защото Роджър бе идиот.
	— Никога няма да я хванем — каза Саймън.
	— Да, но ще се опитаме.
	Обръщайки коня си, Син се отдалечи от тълпата и влезе в една странична уличка. Познаваше добре улиците на Лондон. Да не говорим, че можеше да следва пътя на шотландката по писъците и виковете на тълпата. Пришпори коня си напред. Трябваше да я хване преди разяреното множество да я разкъса на парчета.
	Кали трепереше, докато тичаше лудо по улиците. Дишането й, й причиняваше болка.
	— Не мога повече — изплака Джейми.
	— Трябва, миличък, ако спрем сега със сигурност ще ни хванат.
	Не посмя да му каже, че най-вероятно тълпата щеше да ги разкъса на парчета, докато хората се опитват да спечелят наградата. Предложението на рицаря бе цяло състояние.
	Джейми се препъна и Кали се обърна, за да му помогне, но вече беше твърде късно. Обезумялата тълпа ги заобиколи мигновено.
	— Милорд, хванах ги! — извика един мръсен мъж и я сграбчи за ръката.
	— Не, не си, грозен плъх, аз ги хванах!
	Долетяха викове от всички посоки и сякаш хиляди ръце я задърпаха, разкъсвайки дрехите й и скубейки косата й. Кали извика от болка, но изглежда никой не го беше грижа.
	— Джейми! — Тълпата й пречеше и тя не можеше нито да види, нито да чуе братчето си.
	И тогава от нищото се появи огромен, черен жребец. Конят се изправи на задните си крака и подкованите му копита принудиха тълпата да се разпръсне.
	Сърцето на Кали се разтуптя, тя повдигна глава и видя лорд Син. Той овладя коня си с лекотата на опитен воин и когато протегна ръка към нея, тя не се поколеба да я приеме.
	Той я дръпна да седне пред него и Кали бързо се огледа, за да види как Джейми бе спасен от рицар с тъмнокестенява коса, яхнал светлосив кон.
	Въздъхвайки от облекчение, тя се прекръсти и бързо прошепна благодарност към бог и всичките му светии.
	Но облекчението й не трая дълго, когато всъщност осъзна, че мъжът я държи. Почувства как силата му я обгръща и това предизвика в нея странна топлина. Въпреки че беше англичанин, имаше нещо в лорд Син, което тя намираше за много привлекателно. Нещо в него накара тялото й да запулсира в страстно желание и това я смая.
	На възрастта от двадесет и шест години, Кали далеч не беше незапозната девойка, която да не знае нищо за онова, което се случваше между мъжете и жените. Въпреки че никога не бе докосвана от мъж, омъжените й приятелки я бяха образовали по отношение на съпружеските задължения. Винаги беше определяла разказаното от тях като недостойно и неприятно. Поне докато не бе видяла голите гърди на лорд Син. В този момент мислите й бяха взели рязък обрат.
	По някаква причина мисълта, да бъде толкова интимна с него, изглеждаше всякак, но не и отвратителна. В действителност беше завладяна от въпроса какъв ли вкус имат устните му. Как ли щеше да се чувства, докато големите му, загорели ръце докосват тялото й, а тя прокарва пръсти през копринената му коса.
	— Милейди, изглежда избягахте от лапите на Сцила, но попаднахте в ръцете на Харибда*. Отново.
	[* В древногръцката митология Сцила е морско чудовище, намиращо се на една от скалите в устието на Сицилийския пролив. На отсрещната страна на пролива живеело другото чудовище Харибда. С тези две морски чудовища е свързан и идиоматичният израз „Между Сцила и Харибда“, чието съответствие на български е „Между чука и наковалнята“. — Б.пр.]
	Кали премигна, когато дълбокият му глас промени посоката на мислите й и ги фокусира върху това, което се случваше с нея.
	— Чичо ми твърди, че това е специалният талант, който притежавам.
	Лорд Син й се усмихна и предизвика странна слабост в тялото й. Спираше дъха й, когато се усмихнеше.
	Той обърна коня си и се насочи към замъка.
	— Не мисля, че бих могла да ви подкупя да ни пуснете на свобода, нали? — попита тя с надежда.
	— Достатъчно умна сте, за да не го направите.
	Гърлото й се стегна, докато преглъщаше сълзите, породени от суровата настойчивост в гласа му.
	— Всичко, което искам, е да се прибера у дома. Не можете ли да ме разберете?
	Някакво странно чувство помрачи погледа му, сякаш думите й бяха уцелили тъжен спомен.
	— Милейди — отвърна той тихо, — разбирам чувствата ви.
	— Тогава защо не можете да ме пуснете?
	— Защото Хенри се нуждае от вас тук. Така вашите хора ще го оставят на мира.
	— Искате да кажете, че ще оставят вашите хора на мира.
	Погледът му се замъгли, когато отвърна сериозно:
	— Аз нямам мои хора.
	Кали замълча и сведе очи към гърдите му, където английските рицари носеха герба на семейството или господаря си. Върху одеждите му липсваше такъв и внезапно тя разбра защо.
	— Щом не дължите вярност към англичаните, нека…
	— Дължа вярност на Хенри и той иска да останете.
	Кали бе непреклонна в неудовлетвореността си.
	— Добре — въздъхна тя, — но няма да спра с опитите си да избягам.
	— А аз няма да спра да ви хващам.
	Кали скръсти ръце пред гърдите си, като правеше всичко възможно да не се докосва до него. Но беше трудно. Особено когато ръцете му я прегръщаха като стоманени окови, докато я придържаха към седлото.
	От него се носеше топлият, опияняващ аромат на бъз и сандалово дърво. Можеше да почувства силните удари на биещото му сърце, докато пътуваха обратно към вътрешния двор на замъка.
	Този непознат беше толкова красив и въпреки че бе отрекъл многократно, а придворните я уверяваха в противното, Кали подозираше, че лорд Син не е дяволът, за който се представяше. Ако беше чудовището, каквото го описваха, не би бил способен на подобна доброта. Нито пък би се загрижил какво се случва с нея и брат й.
	Когато приближиха конюшнята, Кали видя, че английският крал ги очакваше с двама от стражите си, които стояха зад него. Малка група от благородници, мъже и жени, наблюдаваше краля и пристигането им, търсейки без съмнение храна за клюките си.
	Изражението на крал Хенри не изглеждаше щастливо.
	— Какво се е случило? — попита кралят, когато спряха пред него. — Току-що научихме за нейното изчезване и подготвихме група, която да я търси.
	Лорд Син й помогна да слезе, преди да преметне крак над гърба на коня и да се плъзне от седлото.
	— Нищо — отговори той и добави със закъснение: — Ваше Величество. Дамата просто почувства нужда от глътка свеж въздух. Наблюдавах я през цялото време.
	Хенри подозрително присви очи към нея, докато Саймън и Джейми слязоха от своя кон. Саймън задържа нежно брат й. За първи път Джейми мълчеше, изпитвайки страхопочитание към английския крал, който чичо й определяше като въплъщението на Луцифер. Без съмнение момчето не помръдваше от страх, да не би Хенри да направи следващата си вечеря от плътта му.
	Когато кралят погледна отново към лорд Син, погледът му омекна.
	— Е, радваме се да ви видим заедно. Надяваме се, че двамата сте подходящи един за друг.
	Кали се намръщи, обзета от тревожно чувство.
	— Простете, Ваше Величество?
	Хенри я игнорира, пристъпи към Син и прошепна, така че само той и Кали да чуят следващите му думи.
	— Син, открих свещеник и на сутринта ще видя двама ви женени.

	
	Глава 4

	— Моля? — повтори Кали, а сърцето й спря. — Какво казахте?
	Син не й обърна внимание, докато кралят ги гледаше хитро и дяволито.
	— Неясно ли се изразихме? — попита Хенри с престорена невинност. Син знаеше, че тя не разбира за какво говори кралят и се ядосваше, задето си играеше по този начин с нея. — Каледония Макнийли, запознай се с бъдещия си съпруг, Син.
	Кали забеляза гнева, стаен в черните очи на Син. Гняв, който искреше и нарасна при споменаването на името й.
	— Как е името й?
	— Каледония — повтори Хенри.
	Син изруга, макар че тя не можеше да си представи защо името й предизвика такива чувства в него. Не че това имаше някакво значение за нея; тя нямаше да се омъжи за един англичанин.
	— Няма да се омъжа за него.
	Хенри повдигна вежда, за да я предупреди за тона й.
	— Ако искате да се върнете у дома си, ще го направите.
	— Хората ми ще го убият.
	Хенри се разсмя.
	— Могат да се опитат, но ви уверяваме, че няма да успеят.
	Тя се обърна, за да погледне Син.
	— Знаехте ли за това?
	— Все още не съм се съгласил.
	Хенри се подсмихна.
	— Даде думата си. Ако намерим свещеник, който да извърши церемонията, ще спазиш уговорката ни.
	Син погледна подозрително към Хенри и кръстоса ръце пред гърдите си. Ако бъдещето й не зависеше от победителя в тази конфронтация, Кали можеше да определи поведението им като забавно. Една жена рядко ставаше свидетел на подобен сблъсък между двама толкова силни мъже.
	— Първо — бавно каза Син, — искам да се срещна с този твой свещеник, за да се убедя, че не е някой селянин, преоблякъл се в монашеско расо.
	Кралят успя да изглежда едновременно обиден и развеселен.
	— Мислиш, че можем да постъпим по подобен начин?
	— Изобщо не се съмнявам.
	Хенри се разсмя отново.
	— Син, момчето ми, познаваш ни прекалено добре. Но тук няма никаква измама. Това е желанието на Спасителя да ти намерим съпруга.
	— Това е желанието на Луцифер да ме измъчвате, докато дойде неговият ред.
	— Може би.
	Кали погледна последователно и към двамата мъже. Тя нямаше никакво намерение да се придържа към споразумението, изготвено между двамата англичани без нейно съгласие. Особено след като една такава сделка щеше да бъде в ущърб на клана й.
	— Каквато й да сте замислили вие двамата, то не ме касае. Няма да се омъжа за един англичанин.
	Хенри изглеждаше замислен, докато поглаждаше червеникавата си брада.
	— Добре, тогава, не ни оставяш друг избор. Ще нахлуем с армията си в земите ти и ще убием всеки мъж и всяко момче, за да подсигурим мира. Ще започнем още утре сутрин със смъртта на малкия ти брат.
	Джейми ахна и отстъпи назад, препъвайки се в Саймън.
	Рицарят вдигна момчето, върху чието лице бе изписан ужас и го прегърна, потупвайки го успокоително по гърба.
	Сърцето на Кали спря, щом я завладя страхът от хладнокръвната заплаха на Хенри.
	— Не бихте посмели да направите подобно нещо.
	Думите й бяха извън всякакви граници и всички го знаеха. Погледът на Хенри я накара да потрепери. Но дори и така тя нямаше да се откаже. Не и за нещо толкова важно особено докато той заплашваше Джейми. Дори само да се опиташе да изпълни заплахата си, тя щеше да се увери сама, че ще плати с живота си за своето престъпление.
	— Ще те посъветваме да внимаваш с езика си — каза Хенри, а гласът му бе пресипнал от злоба. — Ти може и да си потомка на шотландски кралски род; той определено не е. Така, наистина ли вярваш, че можеш да ни спреш да направим това, което е необходимо, за да подсигурим благополучието на Англия?
	Кали спря погледа си върху този на Син и видя предупреждението, четящо се в очите му. Да, Хенри можеше да бъде безмилостен. И двамата го знаеха.
	— Това е нелепо — настоя тя пред краля.
	— Нелепо или не, щом настъпи утрото вие двамата или ще се ожените, или нашата армия ще нахлуе в Шотландия. Изборът е изцяло ваш.
	Кали срещна погледа на Хенри като равна. Тя нямаше да му позволи да види страха или трепета й. Ако бе мъж, кралят нямаше да посмее да направи това и се гневеше на англичаните, които така подценяваха жените си.
	Как й се искаше всичко да е някаква заблуда. Но знаеше, че не е така.
	Бунтовниците в клана й, водени от неизвестен мъж, познат само под името Нападателя, бяха безмилостни към англичаните, които се бяха осмелили да се заселят в Шотландия. Тя бе сигурна, че единствената причина, поради която Хенри се въздържаше да не нападне клана й, бе близкото родство с крал Малкълм Шотландски. И именно заради него, тя бе в безопасност в ръцете му.
	Като братовчедка на шотландския крал, Кали бе прекарала голяма част от ранните си години в неговия двор и познаваше кралския живот и начина, по който разсъждават кралете.
	Също така бе убедена, че ако се осмелеше да заведе Син в Шотландия, бунтовниците, които бяха нападнали англичаните, без съмнение щяха да атакуват него и хората му. За броени дни щеше да последва война.
	Всичко това бе направо отчайващо. Можеше да го види ясно в ума си. Армията на Син нахлуваше и войниците му опустошаваха наред, заедно с мъжете от клана й, които мразеха всичко английско. Нито една от страните нямаше да отстъпи или да бъде разумна. Хората от клана й никога нямаше да понесат английска армия на тяхна земя.
	Какво трябваше да направи?
	— Колко голяма армия ще доведете в дома ми? — попита тя Син, ужасявайки се от отговора.
	— Никаква. Ще дойда сам.
	Хенри се разсмя, докато не осъзна, че лорд Син не се шегуваше.
	— Не може да говориш сериозно.
	Син сви рамене спокойно.
	— Дори десетина английски рицари, живеещи сред шотландците, ще предизвикат конфликтите, които се опитваш да избегнеш. Единственият шанс за мир, е с един мъж срещу тях.
	Познанието на Син за хората й я изненада. Както и куражът му. Но бе повече от глупаво да навлезеш сам в територията на врага и да очакваш той да се предаде и поклони. Никога нямаше да настъпи денят, в който шотландците ще постъпят така.
	Лицето на Хенри стана мрачно, очите му горяха яростно, щом се обърна към Син.
	— Те ще те убият.
	— Ти каза, че не могат — напомни му Син.
	Лицето на Хенри доби още по-мрачен вид от силата на гнева му, а придворните сближиха глави, докато шепнеха помежду си, напомняйки на Кали, че разговорът им имаше свидетели.
	Хенри поклати глава.
	Кали се обърна и видя, че Саймън все още държи Джейми, който бе с ококорени очи и хапете нервно юмрука си.
	— Защото мислехме, че ще бъдеш с мъжете си. Що за глупак…
	— Аз ще отида с него.
	Хенри изруга.
	— Саймън, смятахме, че си по-разумен и няма да се замесваш в това.
	Рицарят сякаш се замисли за момент върху коментара на краля.
	— Не, Ваше Величество, очевидно съм със самоубийствени наклонности в подобни ситуации. Освен това винаги съм искал да видя Шотландия.
	Син му се надсмя.
	— Кой е казал, че ще позволя такова нещо?
	Устните на Саймън се извиха в подигравателна усмивка.
	— Дали ще позволиш, или не — аз ще бъда там. Предполагам, че ще е по-лесно да пътувам с теб, но и в двата случая ще замина за Шотландия. Ти се нуждаеш от някой, който да пази гърба ти.
	Думите му сякаш развеселиха лорд Син.
	— Уверявам те, че гърбът ми е добре защитен.
	Между тях премина нещо неизречено.
	Нещо, което очевидно свързваше тези двама мъже заедно като братя. Нещо зловещо и невъзмутимо, ако се съдеше по измъчените погледи и на двамата.
	— Знам това — съгласи се Саймън. — Но дори най-силните сред нас могат да се възползват от приятел от време на време.
	— Оценявам предложението ти, Саймън, но все още не съм се съгласил с този брак.
	— Ти се съгласи — настоя Хенри.
	Кали искаше да възрази, но размисли. За нея имаше само едно спасение.
	Бягство.
	Нямаше никакъв начин да спори с тези мъже, които не се интересуваха нито от нея, нито от мнението й. Тя не представляваше нищо за Хенри, освен политическа пионка, която да използва, както намери за добре.
	Колкото до Син, не знаеше какво ще спечели той от техния съюз. Но тя не възнамеряваше да остане достатъчно дълго, за да разбере. Нека си намери английска наследница, за която да се ожени. Или някоя друга девойка, която ще привлече вниманието му.
	Тя трябваше да се измъкне оттук, от тези мъже и ужасната им страна, или всичко щеше да е изгубено.
	— Е… — каза бавно тя, отдръпвайки се от тях. — Ако ще се омъжвам утре сутрин, най-добре е да се връщам в стаята си, където мога да се подготвя за събитието.
	— Ще се омъжиш за дявола? — попита Джейми, свивайки устни при самата мисъл за това. — Обзалагам се, че ако го направиш ще ти пораснат рога.
	Тя не му обърна внимание и го взе от ръцете на Саймън.
	Джейми поклати глава като старец, наставляващ дете.
	— Чудя се дали ще ти порасне и опашка.
	Кали въздъхна. Е, поне момчето бе възвърнало дар словото си. Тя му изшътка да замълчи, но той не спря да бърбори за последиците от това да се омъжиш в кралското семейство на дявола.
	— Обзалагам се, че децата ви ще се родят с езици като на змиите. И с люспи. Мислиш ли, че ще имат отрова в зъбите си, ако ме ухапят? Помниш ли, когато бебето на Роби ме ухапа веднъж? Мисля, че още имам синина. Дърмът каза, че е стигнало чак до костта, въпреки че на мен просто ми изглеждаше някак си лилаво.
	Син ги наблюдаваше, докато двамата се оттегляха към замъка, а момчето не спираше да бърбори.
	Жената бе сменила мнението си прекалено бързо и той знаеше какво си бе наумила, можеше да прочете безпроблемно мислите й. Обмисляше ново бягство.
	Той повика Саймън към себе си.
	— Наблюдавай я, докато говоря с Хенри.
	— Ако избяга, няма да ти се налага да се жениш за нея.
	— Знам. Въпреки това я наблюдавай. Има невероятната способност да се забърква в неприятности.
	Кали усещаше погледа на лорд Син върху себе си, докато вървеше с Джейми към замъка. Тя се спря до вратата, за да погледне назад и откри Саймън на няколко крачки от нея.
	О, по дяволите, Син сигурно бе пратил рицаря да ги наблюдава.
	Няма значение. Това само правеше бягството й по-сложно. В никакъв случай не превръщаше плановете й в невъзможни. Когато бе малка, често надхитряваше бавачката си, за да се измъкне от замъка и да иде да плува гола в езерото. Щом можеше да се измъкне от Торна, която бе наполовина ясновидка, със способности да чете мислите на Кали, лесно можеше да се изплъзне на един англичанин.
	Щом Саймън се доближи, тя забеляза черния гарван на зелената му туника. По кройката и плата на дрехата, както и гордостта на рицаря, тя предположи, че е мъж с потекло и богатство. Без съмнение голям благородник.
	— Вие на какво сте господар? — любезно попита тя.
	Той отвори вратата, за да може тя да мине.
	— Само на себе си, милейди. Аз съм рицар без земи.
	— Приятел на лорд Син?
	Той се поспря за малко, докато тя минаваше покрай него.
	— Предполагам, че съм най-близкото нещо до приятел, което си позволява той.
	— Тоест?
	— Той има само врагове и хора, които му се подмазват, за да се доберат до краля. — Саймън затвори вратата зад нея и Джейми, след това я поведе по светлия коридор, окъпан в цветове от стъклописа на прозореца, към стълбите.
	— Може ли да си поиграя с меча ти? — попита Джейми.
	Очите на Саймън бяха изпълнени с нежност и доброта, когато разроши червените му къдрици.
	— Когато пораснеш.
	Джейми му се оплези и Саймън се разсмя на малкото дяволче.
	— Знаеш ли, хората говорят, че всеки път щом някое малко момче изплези езика си, изпраща съобщение на нощните великани човекоядци къде спи то.
	— Това не е вярно. — Джейми погледна бързо към Кали. — Нали?
	Тя сви рамене.
	— Не знам нищо за тези нощни великани човекоядци.
	Джейми избяга преди тях, но не показа езика от устата си.
	— В коя категория попадаш ти? — попита тя Саймън, връщайки се към разговора им. — Подмазваш ли му се или си негов враг?
	— Аз съм в трета категория, която изглежда е специално за мен, брат ми и краля. — Той спря и я погледна искрено. — Аз дължа на Син живота, а вероятно и здравия си разум. Той е правил неща за мен, които нито едно дете не трябва да прави и аз благодаря на бога всяка вечер, за лоялността на този мъж към мен във време, когато всяка друго момче би защитавало себе си и би се скрило в някой ъгъл.
	— Затова си готов да тръгнеш към Шотландия и да умреш с него?
	Искреността в очите му бе очевидна.
	— И идея си нямаш.
	От думите му по гръбнака й се прокрадна тръпка. Каквото и да им се бе случило, наистина трябва да е било ужасно.
	Саймън погледна към Джейми, който ги чакаше на върха на стълбите, близо до вратата й.
	Той сниши глас, за да не може Джейми да го дочуе.
	— Бях почти на възрастта на брат ти, когато Син се хвърли с тялото си върху моето, за да ме предпази. Той почти загуби живота си онзи ден заради това. В нощта, когато убиха майка ми, Син бе този, който ме скри от гнева на нейния убиец. От стената, където бях скрит, можех да чуя боя, който понесе, вместо да издаде скривалището ми. Има вечери, в които все още чувам и виждам ударите, които получи, защитавайки ме не само тази нощ, но и през всичките години, в които живеехме в Рейвънсууд. Последният ми спомен за него като дете, е как около гърлото му е увита ръката на мъж, който му се заклева, че ще съжалява, задето ми е помогнал. Разтрепервам се само като си помисля, какво му се е случило тогава. Но като познавам Харолд, съм напълно сигурен, че е удържал на думата си.
	Кали потрепери от думите му. Но те показваха що за мъж бе Син.
	Щом стигнаха върха на стълбите, Кали придърпа Джейми към себе си и отвори вратата на стаята си. Лорд Син я бе запленил, но това бе всичко. Тя не можеше да му даде повече.
	Не и когато трябваше да планира бягство.


	Син прекара часове, опитвайки се да разубеди Хенри от тази лудост. Мъжът бе непоколебим.
	По дяволите.
	Съпруга. Самата мисъл за това караше стомахът му да се бунтува. Какво щеше да прави той с една съпруга?
	Не бе от типа мъже, които се нуждаят, камо ли да желаят удобство. Домашно огнище. Дом. И не дай си Боже, любов.
	Всичко, което искаше, бе да бъде оставен на мира.
	Неканен в съзнанието му се появи образът на брат му Брейдън и снаха му Маги. Когато снаха му погледнеше към брат му, в очите й се появяваше толкова ярка светлина, че бе чак ослепяваща.
	Него никой не го бе поглеждал така.
	Много малко бяха хората, които го бяха поглеждали с нещо друго, освен презрение и омраза. Не че той се нуждаеше от някаква нежност в живота си. Живееше доста добре и без нея. Защо да иска да променя това сега?
	И все пак…
	Син поклати глава. Нямаше да мисли повече по въпроса. Щеше да постъпи така, както желаеше Хенри, но все пак имаше начини да му попречи. Един неконсумиран брак можеше да се разтрогне много лесно. Той щеше да иде в Шотландия, да открие този Нападател, който тормозеше мъжете на Хенри, да го спре и накрая да се сдобие със свободата си.
	Хенри щеше да е щастлив, а той бе убеден, че Каледония също щеше да е…
	Каледония.
	Той прокле иронията на името й* и в съзнанието му проехтя клетвата, която бе произнесъл. _Мразя всичко свързано с Шотландия и хората й, и по-скоро ще изгния от чума, отколкото кракът ми отново да стъпи там._
	[* Каледония е латинско наименование, чийто буквален превод е „гориста земя“. В старата английска литература са обозначавали с това име шотландските земи. — Б.пр.]
	Отвратен, той тръгна по стълбите към стаята си.
	Щом стигна първата площадка не намери нищо странно в това, че коридорът пред стаята на Каледония бе празен. Не и преди да чуе ритмичното почукване от другата страна на вратата.
	Той сложи ръка върху дръжката на сабята си, спря намръщен и се заслуша.
	Туп, туп… туп, туп… туп, туп… Наклони глава и се приближи до вратата от тъмен дъб, поставяйки ръка върху дървото.
	Звукът приличаше досущ на легло, блъскащо се в стена, докато двама души…
	През него премина остър гняв. Особено щом чу приглушените стонове. Той сви ръката си в юмрук. Не! Саймън със сигурност не би постъпил така.
	Син притисна ухото си до вратата.
	Този звук не можеше да бъде сгрешен. Определено бе легло, блъскащо се в каменна стена с голяма сила. А този ритъм не би могъл да бъде нищо друго, освен тласъците на един мъж.
	— Саймън — изсъска той, — ти си мъртвец.
	Изваждайки меча си, Син присви очи и отвори със замах вратата, за да види две купчини под завивките, извиващи се в унисон на леглото.
	Син не можеше да си спомни кога за последно нещо го е разгневявало толкова. Но по някаква причина, мисълта за това как Саймън обезчестява Каледония, го караше да жадува за кръв. Кръвта на рицаря.
	Всяка капка от нея.
	Едва удържайки яростта си, той пристъпи тихо към леглото, след това наклони меча си към кръста на по-голямата купчина.
	И двете купчини замръзнаха.
	— По-добре да не е това, което си мисля. — Син издърпа одеялото от леглото.
	Шокът го закова на място и той се втренчи в гледката пред него.
	Саймън лежеше на една страна, напълно облечен, завързан едновременно за леглото и за купчина възглавници. Устата му бе запушена с парцал. Косата му бе разбъркана. Туниката му бе напълно мокра, а очите му подути и зачервени и горяха от ярост.
	Син прибра меча си, след това извади кинжала си и отряза парцала.
	— Не е това, което си _мислеше_ — каза Саймън. — Но е това, което си мислиш сега.
	— Какво се е случило, по дяволите? — Син седна, за да го освободи от възглавниците и леглото.
	Лицето на Саймън почервеня от гняв.
	— Каза ми, че има женски проблеми. И когато дойдох да проверя дали се нуждае от лекар, тя издуха някаква вещерска смес в очите ми.
	— Защо си мокър?
	— След като ме вързаха, момичето се опита да ме удави.
	Син щеше да се разсмее, ако не се опитваше да избере кого да удуши първи — Каледония или Саймън.
	— Би трябвало да те оставя вързан тук.
	— Ако това ще ме опази от онази вещица, тогава, моля те направи го.
	Син сряза последното въже.
	— Някаква идея накъде се е запътила?
	— Ни най-малка.
	— Кога избяга?
	— Преди поне час.
	Син изруга. С такава преднина можеше да е навсякъде в Лондон.


	Каледония спря, докато се оглеждаше из улиците на Лондон. Следобедната тълпа, която се движеше оживено между големите сгради, бе доста голяма. Никой от хората не би трябвало да разпознае нея или Джейми.
	Стиснала силно ръката на братчето си, тя си проправяше път на север към странноприемницата, в която си спомняше, че бе спряла на път за Лондон. Собственикът разполагаше с конюшня и коне за продажба. Само ако можеше да стигне до тези коне, щеше да купи по един за всеки от тях с парите, които бе скрила от Хенри. Той нямаше идея, че когато я бе отвел при себе си, тя притежаваше малко състояние, скрито в корсажа й.
	Щом веднъж се отдалечат достатъчно от странноприемницата, щяха да облекат одежди като на прокажените и никой, дори крадците, нямаше да посмее да ги спре.
	Щяха да се приберат у дома много бързо.
	— През целия път до вкъщи пеша ли ще вървим? — попита Джейми.
	Кали се усмихна.
	— Само още малко, миличък.
	— Но краката ми са толкова изморени, Кали. Не може ли да спрем да починем? Само за малко? За минута или две, преди краката ми да се откачат и да не мога да бягам никога повече.
	Тя не смееше да спре. Не и когато бяха толкова близо до напускането на това място.
	Кали вдигна Джейми на ръце, прегърна го и продължи да върви.
	— Ох, момко, станал си доста тежък — каза тя, докато заобикаляше една жена, която носеше кошница с покупки. — Спомням си, когато тежеше не повече от самун хляб.
	— Татко пееше ли ми тогава?
	Сърцето на Кали се сви при този въпрос. Горкият Джейми едва си спомняше баща им, който бе починал преди почти три години.
	— Да — отговори тя, притискайки го към себе си. — Той ти пееше всяка вечер, когато майка ти те слагаше да спиш.
	— Беше ли той голям мъж като Дърмът?
	Кали се усмихна при споменаването на брат им. На шестнадесет Дърмът бе десетина сантиметра по-висок от нея.
	— Беше по-голям от Дърмът. — Всъщност баща ни бе по-близо до височината на лорд Син.
	— Мислиш ли, че ще е щастлив да види майка ми, докато е в рая с твоята?
	Кали го погледна учудено при този странен въпрос.
	— За бога, дяволче, откъде ги измисляш тези въпроси?
	— Ами, просто се чудех. Един от рицарите на краля ми каза, че бедните слуги не могат да идат в рая, само благородниците отивали там. Мислех си, че тогава Господ не би искал моята майка там заедно с твоята.
	Кали пое дълбоко въздух при тези небивалици. Нейната майка може и да е била с кралска кръв, а майката на Джейми обикновена овчарка, но само глупак би тръбил подобни глупости. Особено пък пред едно малко момче.
	— Той просто е бил злобен, Джейми. Господ обича всички хора по равно. Твоята майка е добра душа, която ни обича и Господ с неговата милост, ще я прибере в рая с нас, останалите, когато, опазил ни бог, тя почине.
	— Добре, какво…
	— Джейми, моля те — каза тя. — Нуждая се от всяка глътка въздух, за да те нося. Моля те, без повече въпроси.
	— Добре. — Той уви ръце около врата й и облегна глава на рамото й.
	Кали вървя толкова дълго, колкото можа, но след известно време ръцете и гърба й започнаха да я болят.
	— Миличък, трябва да повървиш сам за малко.
	Джейми слезе и се хвана за полата й, когато тръгнаха по друга претъпкана улица.
	— Колко дни мислиш, че ще ни отнеме да минем през Лондон? Сто? Двеста?
	На нея й се струваха като две хиляди.
	— Все някога ще излезем. Опитай се да не мислиш за това. Мисли само, че ще си отново вкъщи.
	— Мога ли да си мисля за плодовите тарталети на майка?
	— Разбира се.
	— Мога ли да си мисля за коня на чичо Астър?
	— Добре.
	— Може ли да си мисля…
	— Джейми, любов моя, може ли да си мислиш наум?
	Той въздъхна тежко, сякаш бремето от това да си мисли на ум бе повече, отколкото можеше да понесе.
	Кали го накара да спре, щом забеляза група рицари, яздещи през града. Тя пусна ръката на Джейми, за да издърпа воала пред лицето си, в случай, че някой погледне към нея.
	Смеейки се, рицарите не й обърнаха никакво внимание. Но чак след като я подминаха, сърцето й спря да се бушува и едва тогава бе способна да раздвижи разтрепераните си крака, за да продължи нататък.
	— Това беше на косъм — въздъхна тя и се протегна да хване ръката на Джейми само за да осъзнае, че той не бе там.
	О, Господи, не!
	— Джейми! — извика тя, оглеждайки тълпата около себе си. — Джейми! — Паниката я обхвана отново. Не виждаше никъде следа от кафявата му шапка, нито от червените му къдрици.
	Къде би могъл да е?
	— Джейми!
	Обхвана я ужас. Къде бе той? Къде можеше да е отишъл? Бе точно тук само преди миг, а тя му бе повторила хиляди пъти да не се отдалечава от нея. Особено на непознато място, пълно със странници.
	О, Боже, можеше да му се случи всичко!
	Кали огледа тълпата отново, виждайки няколко деца, но нито едно от тях не приличаше на нейното дяволче.
	Можеше ли да е в беда? Сърцето й блъскаше в гърдите, докато се оглеждаше трескаво около себе си.
	— Благословена Света Мери, къде си, дете? — шепнеше тя отново и отново, докато го търсеше. — Моля те, Господи, върни брат ми. Заклевам се никога повече да не го карам да замълчи и да отговарям на всичките му въпроси. Никога няма да му се ядосвам отново. Само те моля, Господи, моля те, нека го намеря преди нещо да му се случи. — Очите й се изпълниха със сълзи.
	Можеше да падне в реката или да го прегази някоя карета. Можеше да е отвлечен от крадци или нещо още по-страшно! Умът й премина през безброй ужасяващи възможности и във всички тях, Джейми се нуждаеше от нея, а тя не бе там, за да го защити.
	Ако нещо му се случеше, нямаше да може да го преживее.
	Болката в гърдите й бе мъчителна. Разкъсваше дробовете, затруднявайки дишането й.
	Нямаше идея къде да търси. Не знаеше как да го намери в този чужд град.
	През паниката изплува само една ясна мисъл.
	Лорд Син.
	Той щеше да открие Джейми. Бе сигурна в това.
	Сега просто тя трябваше да намери него.


	Син се оглеждаше из улиците, докато яздеше. Той бе притиснал бедната Елфа и с малко подтикване, прислужницата бе признала за плана на Каледония. Сега само трябваше да стигне до странноприемницата преди девойката да купи конете.
	Саймън яздеше зад него и двамата се движеха с доста добро темпо.
	Извън тълпата Син забеляза светлосин воал и една толкова висока жена, че главата и раменете й стърчаха над тези около нея. Дори когато изглеждаше ужасена и забързана, той я разпозна веднага.
	— Каледония! — извика Син.
	Тя спря мигновено.
	Вместо да побегне от него, както бе очаквал той, девойката забърза в неговата посока.
	— Благословени да са всички светии — каза тя, а лицето й бе мокро от сълзи, когато сложи ръце върху десния му крак. Отчаяното й докосване не би трябвало да му повлияе изобщо, но то изгори кожата му с възбуждаща топлина, която се насочи направо към слабините му. — Толкова се радвам да ви видя.
	Думите й го накараха да отстъпи. През живота му никой, никога не го бе посрещал така — да не говорим с подобен искрен поглед.
	Нещо наистина лошо трябва да се бе случило, за да се радва да види някой като него.
	Тогава осъзна, че момчето не бе с нея. Слизайки от коня, той я хвана за ръцете.
	— Какво се е случило?
	— Джейми. — Тя отблъсна докосването му, сграбчи ръката му и го задърпа надолу по улицата с нея, докато се оглеждаше наоколо. — Няма го и трябва да го открием. Беше тук преди няколко минути, а след това изчезна. Джейми! — изкрещя тя.
	Няколко човека погледнаха към тях, но никой не отговори.
	— Саймън — извика Син. — Момчето е изчезнало. Можеш ли до го видиш оттам?
	Саймън поклати глава и премести коня си, за да застане до тях.
	— Къде бяхте, когато изчезна?
	Тя избърса очи с ръцете си и погледна към Саймън.
	— Не много далеч оттам, където бяхме вчера. Може би още една улица по-надолу.
	— До хлебарницата с препарираната катерица на прозореца? — попита Саймън.
	— Да, мисля, че да.
	Син повдигна вежда при изражението на Саймън.
	— Мислиш, че знаеш къде може да е отишъл?
	— Да.
	Каледония пое дълбоко въздух и хватката й върху ръката на Син се стегна.
	— Но — продължи Саймън сърдито, — ще ви заведа, ако обещаете, че няма да споменете инцидента с леглото пред мен или пред някой друг. Никога.
	Каледония се изчерви.
	— Толкова съжалявам за това. Но аз измих очите ви. Все още ли парят?
	Лицето на Саймън доби цвета на косата на Каледония, но Син не можеше да каже дали от гняв, или от срам.
	Щом Саймън проговори, гласът му бе по-студен от снежна буря през януари.
	— Добре са. Благодаря ви, милейди, за добрината.
	Син се качи на коня си, след това подаде ръка на Каледония. В очите й се четеше облекчение, щом сграбчи ръката му и той забеляза колко е малка нейната. Почувства мекотата на докосването й. Не бе усещал нищо толкова деликатно като ръката й в своята.
	Издърпа я, за да язди пред него и се обърна към Саймън.
	— Накъде?
	— На връщане вчера разказвах на момчето за сладкишите на Девицата еднорог. Дори му показах къде се намира магазинът и той заяви, че би дал всичко, за да види пастите и сладкишите. Имам чувството, че може да е отишъл там. Макар че не знам защо ще си правя труда да го спасявам. Кълна се, че главата ми все още тупти от малкия демон.
	Кали усети как лицето й пламна.
	— Той не искаше да ви удари, Саймън. Кълна се, че тази част беше случайност.
	Рицарят я погледна, сякаш за да й покаже, че не й вярва ни най-малко.
	Кали не каза нищо повече, докато яздиха към хлебарницата. Джейми знаеше, че не трябва да се отделя от нея. Никога през целия си живот не бе правил нещо толкова глупаво и тя не можеше да си представи какво го е прихванало.
	Щеше да е най-добре момчето да е разкаяно, когато го намерят. Защото иначе щеше да го удуши на място.
	Не им отне много време, за да стигнат до мястото, където бе изчезнал Джейми. Саймън ги заведе малко по-нататък до малка хлебарница, където една стара жена излизаше с кошница, пълна с хляб.
	Щом приближиха магазина, Кали видя катерицата, която Саймън бе споменал и разпозна малкото лице, което гледаше през прозореца, наблюдавайки минувачите. Щом огромните му сини очи се спряха на нея, на устните му се появи тържествуваща усмивка. Очевидно бе толкова доволен да я види, колкото и тя него.
	— О, благословена да е Света Мери — прошепна тя.
	По тялото й се разля облекчение и тя се спусна от коня, хуквайки към магазина. Бил е наблизо през цялото време, но без мъжете никога нямаше да знае къде да го търси.
	По лицето й започнаха да се стичат сълзи, щом го взе в обятията си.
	— Малък дребосък — въздъхна тя. — Изплаши ме.
	— Съжалявам, Кали. — Той се отдръпна и й показа медения хляб в ръката си. — Помислих си, че ще ни трябва нещо за ядене по време на пътуването. Ти не си яла нищо цял ден.
	Ръката й потрепери щом взе хляба от него.
	— Бих предпочела да гладувам, отколкото да те изгубя.
	— Съжалявам, Кали. Не исках да те уплаша. Просто бях гладен.
	Гледката, която представляваха двамата и безмерната любов, която струеше от тях, накараха Син да преглътне тежко.
	Момчето погледна към Саймън.
	— Исках да купя от лебедовите пасти, за които ми разказахте, но жената на хлебаря каза, че нямам достатъчно монети. — Той погледна отново към сестра си. — Ти обичаш пасти.
	Докато тя целуваше бузите му и се убеждаваше, че на дяволчето му няма нищо, Син плати за достатъчно лебедови пасти, че на нехранимайкото да му стане лошо.
	Кали погледна към лорд Син, който подаваше покупките на брат й.
	— Благодаря ви за добрината.
	По изражението на лицето му, тя можеше да каже, че думите й бяха накарали рицаря да се почувства ужасно неудобно.
	Щом напуснаха магазина и се отправиха към замъка, Кали осъзна, че няма да успее да се прибере у дома. Поне не сама. Бе заблуждавала себе си, мислейки така. Още по-лошо, за малко не бе изгубила единствения човек на света, който означаваше толкова много за нея.
	Мили боже, ами ако не бяха открили Джейми? Какво щеше да стане, ако бе пострадал или загинал, или…
	Вината щеше да бъде изцяло нейна. Тя затвори очи, докато болката я разкъсваше. Последното нещо, което искаше, е да каже на Морна, че е позволила нещо да се случи на Джейми. Това щеше да донесе смъртта на бедната жена, която й бе като майка.
	Не, тя нямаше да рискува повече безопасността му.
	Но тогава какво щеше да прави?
	Мислите й се насочиха към мъжа, който щеше да бъде неин съпруг. Можеше ли да му се довери?
	Като за англичанин той изглеждаше достатъчно разумен. Както и Саймън.
	Може би ако им позволи да дойдат с нея у дома, кланът й ще разбере, че не всички англичани са зверове. Може би те щяха да ги привлекат…
	_Ти какво? Да не полудя? Извади си главата от света на илюзиите, момиче и ела на земята, където ти е мястото. Шансът кланът Макнийли да приеме някой англичанин сред себе си бе нищожен, ако изобщо съществуваше._
	Това бе много далечна възможност, но и единственият шанс, който виждаше.
	Ако се омъжеше за Син, можеха да се приберат безопасно у дома.
	Независимо дали й харесваше, или не, тя щеше да се съгласи на този брак, като остави Господ да я преведе през него и му се довери, че знае какво е най-добре за нея. Сигурно такава бе неговата воля, иначе с Джейми щяха да успеят да избягат досега и да бъдат на път за вкъщи. Този ден бе знак и Кали вярваше от все сърце в това.
	Утре Син щеше да бъде неин съпруг.
	Наблюдаваше го как се качва на коня си. Хвърли се грациозно на седлото като роден войн, какъвто беше и седна гордо на гърба на коня, а дългата му коса блестеше на дневната светлина. Беше хубава гледка, красив и силен. Мъж, за когото всяка жена бленува нощем и се надява да зърне поне веднъж от плът и кръв.
	И можеше да бъде неин…
	Ръката, която протегна към нея едновременно бе силна и нежна. Може и да не бе първоначалният й избор за съпруг, но в него имаше добрина. Също така и справедливост.
	Само да притежаваше и шотландска кръв.
	И все пак имаше къде-къде по лоши мъже, за които можеше да се омъжи.
	— Милорд? — каза тя, щом той я настани пред себе си. — Какво ще направите с хората ми, когато ме заведете у дома?
	Въпросът й го накара да стисне зъби. От самата идея за връщане в Шотландия му призляваше. Ако зависеше от него, никога не би стъпил отново там.
	Разбира се, там бяха братята му и докато бе с нея, той щеше да ги посети. Само те правеха идеята да напусне Англия поносима.
	— Ще подсигуря мира на Хенри — отвърна й той. — Докато хората ви се въздържат да не нападат тези на краля, няма да направя нищо. — Това, което не й каза, е, че възнамерява да намери така наречения Нападател и да прекрати дейността му, а след това да се измъкне от брака им по възможно най-бързия начин.
	Но още докато тази мисъл преминаваше през съзнанието му, почувства осезателното присъствие на жената пред себе си. Начинът, по който ухаеше, как я усещаше в ръцете си. Тя бе топла и нежна, успокояваща болките му.
	Никога не бе държал в обятията си подобна жена. Никога дори не се бе надявал за някаква утеха в живота си.
	Утеха. Той се усмихна подигравателно над думата. Утехата бе за малодушните глупаци. Той не се нуждаеше от нея и бе дяволски сигурно, че не я желаеше.
	Щеше да направи нужното за Хенри и след това да се върне обратно, за да изпълни клетвата си за вярност. Това бе неговият живот и той нямаше желание да го променя. Бе се борил прекалено дълго и упорито за спокойствието си, за да позволи на този малък вързоп в скута му да се появи и да обърка всичко.
	— И така — тихо каза той, поглеждайки надолу към нея. Момичето бе наклонило глава и изучаваше ръцете му. — Значи ще се съгласите с този брак?
	Тя погледна към него през рамо и той улови полъх от лекия й лавандулов аромат. Ухание, което го възбуждаше неизмеримо. Ръцете му се притискаха към ребрата й, а червените й устни бяха отворени леко, точно толкова, че да завладее лесно устата й в страстна целувка.
	Тази мисъл разпали още по-силно тялото му. Дяволът да го пази, той желаеше тази жена по най-отчайващ начин.
	Кали се загледа в устните му, сякаш усещаше топлината между тях. Сякаш и тя също мечтаеше за целувката, която той желаеше да й даде.
	— Не виждам начин да го избегна — тихо каза тя. — А вие?
	Той се усмихна на надеждата в гласа й.
	— Не, милейди, и аз не виждам. Но работя по въпроса.
	Усмивката на лицето й го заслепи.
	— В такъв случай, успех. Желая ви голям успех.
	Син поклати глава срещу нея. Тя бе неочаквана наслада. Щеше да се радва да я вкуси и да провери дали би била толкова дръзка и докато я целува.
	Странно, но не успя да се възпре и се пошегува с нея.
	— Трябва ли да се чувствам обиден?
	Кали прехапа долната си устна. Той се шегуваше с нея. Затова свидетелстваше и светлината в очите му. Очарована от нехарактерното му поведение, тя отвърна на шегата му.
	— Не, не е необходимо да се чувствате обиден. Вие всъщност сте доста мил, когато не се опитвате да бъдете страшен.
	— Мил? — попита той невярващо. — Май само така не са ме наричали.
	— Никой ли?
	— Никой.
	Кали се отдръпна, за да го погледне.
	— Тогава сигурно много ви плаши мисълта, че единствено аз знам истината за вас.
	Лорд Син я погледна учудено.
	— Кой казва, че това е истината за мен?
	— Аз, и освен ако нямате някой рог, който да извадите и да ми покажете, никога няма да повярвам на нещо друго за вас.
	Син прочисти гърлото си при думите й. Трябваше само да погледне надолу и да види доказателството за един рог, който не желае нищо повече от това да се позабавлява с нимфата, седяща в скута му.
	О, какъв дух имаше тази девойка и какво ли не би дал той, за да я научи на някои неща. Можеше да си я представи как лежи гола в ръцете му с гърди, притиснати към неговите. Както и да усети вкуса на плътта й върху езика си.
	Тя бе несравнимо изкушение.
	— Кажете ми — прошепна той, — защо само вие не се страхувате от мен?
	— Нямам понятие. Сигурно съм глупава. Елфа ме увери, че всяка сутрин закусвате с малки деца. Вярно ли е?
	— Не, не влияят добре на стомаха ми. Цялото това мърдане щом веднъж съм ги погълнал. В действителност не си заслужават усилието.
	Тя се разсмя и звукът бе наистина омагьосващ. Това трябва да бе най-странният разговор, който бе водил през целия си живот.
	Кали прибра един измъкнал се бакърено-червен кичур под воала си.
	— Има ли някой друг, освен мен, който знае, че можете да сте закачлив?
	Син се подсмихна подигравателно.
	— Закачлив? Милейди, сигурно не сте напълно с ума си, за да си мислите подобно нещо за мен.
	— Много жалко тогава.
	— Как така?
	— Всички се нуждаем от малко закачки от време на време. Не е ли така, Саймън?
	Син погледна настрани и видя, че Саймън подслушваше разговора им. Мъжът кимна.
	— Наистина е така, милейди. Но аз мога да засвидетелствам, че Син никога не е правил подобно нещо. Дори и като дете.
	На челото й се образува дълбока бръчка, когато погледна към Син.
	— Вярно ли е това?
	— Не напълно. Имах няколко забавни години с братята си и момент или два със Саймън в младостта ни.
	Бръчката поизчезна малко и в светлозелените й очи се появи внезапен блясък.
	— Имате братя?
	— Да. Имах четирима.
	— Имахте?
	— Единият почина преди няколко години.
	Радостта изчезна от лицето й и за негово най-голямо учудване тя потупа нежно ръката му съчувствено.
	— Много съжалявам за загубата ви. Сигурно ви липсва много.
	Наистина бе така. Макар че не бе виждал Киърън, откакто бе на възрастта на Джейми, Син все още пазеше хубави спомени за малкия си брат. Да знае, че всичките му братя са у дома и някой се грижи за тях, бе единственото нещо, което правеше поносим ада, в който се намираше, докато растеше. Докато страдаше от ръцете на Харолд и другите, си беше напомнял, че ако не бе той, някой от братята му щеше да бъде измъчван на негово място.
	По-добре да бият и унижават него, отколкото някой от тях. Те бяха добри и свестни и заслужаваха само най-доброто, което можеше да им предостави животът.
	— Ние също имаме брат — каза Джейми. — Дърмът Безхарактерния.
	— Джейми! — скара му се Каледония. — Той щеше да ти отреже главата за такива думи.
	— По-добри са от онези, с които ме нарича той.
	— По-възрастният ви брат ли е това? — попита я Син.
	— Не. Аз съм по-голяма.
	Той кимна.
	— Това обяснява всичко.
	— Кое всичко?
	— Отношението ви към Джейми. Начинът, по който сте решена да се приберете вкъщи дори когато знаете, че нямате никакъв шанс.
	Кали му се намръщи.
	— И вие ли сте най-големият?
	Той кимна едва доловимо.
	Спряха пред конюшнята. Саймън свали Джейми, докато Син помогна на Кали да слезе.
	— Саймън, можеш ли да я заведеш до стаята й без…
	Саймън се прокашля високо.
	— Спомни си, че няма да споменаваме никога за това.
	Син се усмихна кисело.
	— Добре. Можеш ли да я върнеш обратно, без отново да се случи нещо като онова, което ще остане завинаги неспоменато? Или ще трябва да наема охрана и за теб?
	Кали прехапа дяволито устни.
	— Ние ще се държим любезно със Саймън, нали, Джейми?
	— Щом казваш, Кали.
	Тя наблюдаваше Син, докато той се отдалечаваше от тях. След това протегна ръка към Джейми и се запъти към замъка със Саймън до себе си.
	— Саймън, от колко време познавате лорд Син?
	— Той бе на девет, когато крал Стивън го прати при втория ми баща, за да се грижи за него.
	Значи го познаваше от доста време. Това бе добре. Може би рицарят щеше да й помогне да разбере по-добре мъжа, който щеше да стане неин съпруг.
	Щом влязоха в замъка, Джейми се отскубна от нея и побягна нагоре по стълбите пред тях.
	— Знаете ли защо е толкова тъжен? — попита тя.
	Саймън я погледна подозрително.
	— Вие как…
	— Очите му. Прикрива го добре, но от време на време мога да го видя.
	Саймън пое дълбоко въздух, докато се изкачваха по тъмните стълби. На челюстта му потрепваше един мускул, сякаш се бореше сам със себе си дали трябва да й разказва каквото и да било за приятеля си. Най-накрая проговори.
	— Той има много причини за това, милейди.
	— Например?
	— Аз бях още момче, когато доведоха Син при нас, но си спомням онази нощ съвсем живо. Мъжете на крал Стивън не били любезни към него по време на дългото му пътуване до нашия дом и когато той влезе в главната зала, очите му бяха почерняли от ударите. Носът му все още кървеше, а устата и челюстта му бяха подути. Изглеждаше сякаш го бяха влачили по целия път до Рейвънсууд по всички камъни, които бяха успели да намерят. Бяха го оковали с окови около врата и ръцете. Въпреки всичко, той стоеше изправен срещу Харолд от Рейвънсууд със сила и достойнство, каквито малко мъже притежават. Старият граф бе известен само със своята жестокост и любовта си към всичко брутално и дори най-големите смелчаци трепереха от страх пред него. И все пак, ето че пред очите му стоеше момче, което даже не трепваше. Изправен, с презрително свити устни и с поглед, изпълнен с омраза. Харолд го попита откъде има такъв кураж.
	Саймън сниши глас и прошепна в ухото й, така че Джейми да не може да го дочуе.
	— Син му каза, че той бил изчадие от слабините на една курва, създаден от едно безсърдечно копеле.
	Тя ахна при тези ужасяващи думи. Не можеше да си представи едно дете да изрече подобно нещо.
	— Син каза на Харолд, че той няма душа и че няма нищо, което Харолд да може да направи, за да го нарани. — Саймън въздъхна, гледайки я мрачно. — Това което мога да кажа, е, че Харолд прие думите му като предизвикателство и направи всичко по силите си, за да накара Син да се превие от страх пред него.
	Гърдите й се стегнаха при тези думи. Тя премести поглед към Джейми точно когато момчето се скри в стаята им, и се опита да си го представи в подобна ситуация. Малкият Джейми познаваше само любящите ръце на привързаното си семейство. Дори не искаше да си представя какво трябваше да се случи, за да стане едно дете като това, което описваше Саймън. Колко точно бе страдал Син? И защо? Защо някой бе постъпил така с едно малко момче?
	Всеки заслужаваше любов. На това я бе научила майка й, Господ да се смили над душата й.
	— Защо е бил окован? — попита тя, когато влязоха в стаята и се присъединиха към Джейми.
	Говорейки високо на себе си, брат й бе коленичил пред сандъка им и ровеше, за да открие играчките, които Елфа бе донесла за него. Той нареди рицарите и започна да ги изстрелва с обувката си, докато тя и Саймън отидоха да седнат до прозореца.
	— Син беше политически заложник. Изпратен като гаранция, че баща му няма повече да се изправя срещу крал Стивън.
	Кали утихна, спомняйки си историята, която една от придворните й бе разказала за Уилям Маршал, след като бе срещнала Уилям през първия си ден в двора на крал Хенри. Също като Син, Уилям бил поверен на крал Стивън, за да гарантират доброто държание на баща му. Когато бащата на Уилям продължил да се бунтува срещу краля, Стивън почти убил момчето.
	Това, което тя си спомняше най-добре от разказаното, бяха жестоките думи, изречени от Джон Фиц Гилбър, когато кралят му напомнил, че неговият син Уилям, ще понесе наказанието за действията на баща си: „Давай, убий го. Имам чук и наковалня, с които да изкова дори по-силни синове.“
	Очевидно и бащата на Син приличаше на него. Колко ужасно бе това за Син. Нейният собствен баща би убил всеки мъж, който дори погледне лошо някое от децата му.
	Саймън хвана една от играчките рицари, докато летеше във въздуха и я подаде отново на Джейми, който извика и продължи с играта си.
	— Кажете ми, Саймън, има ли някоя дама, която лорд Син да харесва?
	Саймън поклати глава, връщайки се при нея.
	— Той предпочита да е сам. Много отдавна се научи да не се доверява на никого. Дори на жена.
	— В смисъл?
	— Син има много врагове в двора. Включително и някои, които с удоволствие биха го убили, ако им се предостави подобна възможност. Както мъже, така и жени.
	Кали не можеше да си представи да живее живот, в който да не може да се довери на никого.
	— И няма никакви приятели?
	— Има мен и краля.
	— Не, Саймън. Той има само вас.
	Рицарят се намръщи.
	— Не разбирам.
	— Ако Хенри наистина му бе приятел, той нямаше да принуждава лорд Син да рискува живота си в недружелюбна страна, където ще бъде още по-малко добре дошъл, отколкото е тук.
	Саймън я погледна одобрително.
	— Това наистина е така, милейди — каза той, извини се и изведе Джейми да играе навън, преди да е разрушил стаята.
	Седейки сама пред тоалетката си, Кали се опита да измисли какво трябва да направи. Част от нея знаеше, че да доведе един англичанин в клана си е най-голямата глупост, но в същото време друга част от нея бе очарована от лорд Син и възможността той да стане мост между клана й и Англия.
	Тя бе подминала възрастта за омъжване доста отдавна. Преди години бе обещана на един мъж, който почина от болест няколко месеца преди сватбата им. Прекара две години в траур заради него. Точно когато траурът привършваше, почина баща й. Оттогава, бе прекалено заета с проблемите на клана си и непознатите бунтовници, за да мисли за съпруг.
	Как й се искаше Морна да бе тук. Майката на Джейми беше много добра в обмислянето на подобни въпроси. Щеше да й помогне да достигне до най-доброто решение.
	Но всъщност, в сърцето си, Кали знаеше правилния отговор. Тя трябваше да се прибере у дома преди бунтовниците да нападнат англичаните, или пък чичо й, за да си я върне. Чичо й Астър нямаше да се спре пред нищо, докато тя и Джейми не се приберат у дома и не се знаеше колко хора от клана й щяха да загинат заради тези глупости.
	Ако Син спази думата си и остави мъжете си, вероятно между тях мирът можеше да просъществува. Може би хората от клана й щяха да разберат, че англичаните не са толкова ужасни.
	Разбира се, от това, което тя бе видяла, някои от тях бяха самото въплъщение на дявола; но част от скъпите й шотландци можеха да бъдат също доста кръвожадни.
	О, какво трябваше да направи?
	Главата я болеше от толкова мисли и съмнения, кънтящи в нея.
	Вратата на стаята й се отвори. Кали погледна и видя Елфа да стои пребледняла на прага, кършейки ръце. Макар че не се познаваха много отдавна, момичето беше започнало да означава доста за Кали. Елфа беше единствената й приятелка и довереница през изминалите няколко седмици и я бе подкрепяла, по начини които биха й навлекли сериозен бой, ако някой разбере за това.
	Сега добрата душа изглеждаше сякаш дяволът е по петите й.
	— Елфа, какво има?
	Прислужницата тръгна напред, като не спираше да хапе устната си и да усуква широкия си ръкав.
	— О, милейди, чух нещо ужасно и не знам на кого да кажа, или какво изобщо да правя. Може би просто трябва да забравя, че съм го чула. — Тя се огледа наоколо малко налудничаво, докато кимаше в съгласие с мислите, които очевидно се въртяха в съзнанието й.
	Елфа замръзна на място и големите й кафяви очи се разшириха още повече.
	— Но ако го направя и той умре, тогава аз ще съм виновна. Господ може никога да не ми прости. Това ще ме направи ли съучастник? Да, мисля, че да. Самият крал може да поиска смъртта ми за това. О, Господи, прекалено съм млада, за да умра. Още нямам нито съпруг, нито деца. Не иска да умирам още. Не!
	Кали притисна пръсти към челото си, опитвайки се да проследи бърборенето на жената. Хвана внимателно ръката на Елфа и се опита да успокои девойката, за да й разкаже какво я бе разстроило толкова.
	— Елфа, какво точно чу?
	— Мъжете да говорят долу.
	Ето това вече, за разлика от предишния й монолог имаше смисъл.
	— Какво казаха?
	Девойката се прекръсти и погледът й отново стана див.
	— Те казаха, че ще убият лорд Син тази вечер, за да може един от тях да се ожени за вас, заради земите ви. Той заяви, че ще научи — простете за израза, милейди — шотландските псета как да се отнасят с по-добрите от тях, а след това ще научи — прощавайте отново — шотландската кучка да мирува.
	Сърцето на Кали спря при тези думи. Не можеше да повярва на чутото. Но изненадата й бързо бе сменена от ярост и възмущение. Кой би посмял да каже нещо подобно?
	— Уведоми ли Негова светлост? — попита тя младата прислужница.
	— Не. Той ме плаши прекалено много.
	Кали я потупа по ръката с благодарност.
	— Благодаря ти, Елфа. Аз ще му кажа сама.
	Щом се протегна към вратата, гласът на прислужницата я спря.
	— Милейди, нали осъзнавате, че ако го убият няма да се наложи да се омъжвате за него?
	Тази мисъл изобщо не бе минала през съзнанието й. И дори сега, когато това се случи изборът й бе ясен.
	Не можеше да стои настрана и да гледа как убиват един мъж. Особено такъв, на когото дължеше толкова много. Независимо от това какво мислеха другите, тя познаваше сърцето на Черния рицар и то не бе нито толкова тъмно, нито страшно.
	Без да каже и дума повече, тя напусна стаята, за да намери лорд Син.


>	Глава 5

	Син стоеше в центъра на тройната зала, чакайки краля. Защо си правеше труда, нямаше ни най-малка идея.
	Хенри бе заявил ясно решението си. Син трябваше да намери водача на шотландските бунтовници и да го убие.
	В тази заповед нямаше нищо необичайно. Той бе убивал неведнъж по заповед на Хенри. По тази причина не го търпяха в двора. Затова папата го бе отлъчил.
	Това бе спасило живота му като дете.
	Той бе само на четиринадесет, когато бе отнел живот за първи път. Никога не забрави онзи момент. Уплашен и треперещ, бе следвал заповедите и бе отишъл в стаята на мъжа в местната странноприемница. Мъжът не бе обикновен пилигрим, дошъл в Светите земи, за да се моли. Старецът от планините, водачът на сарацините, който го бе купил и обучил, бе наредил убийството на пилигрима и Син знаеше, че ако се беше провалил, те щяха да го изведат навън и да…
	Тръсна глава, за да прогони спомена.
	Не обичаше да си припомня миналото. В него нямаше щастливи спомени от детството или каквито и да било други.
	Всичко, което си спомняше, бе копнежът за майчина доброта. За грижовна бащина ръка. А онова, което получи, бяха безчет обиди и побоища. Изтезания толкова жестоки и сурови, че се питаше как бе успял да оцелее с непокътнати ум и съзнание. И все пак, може би умът му не бе чак толкова незасегнат. Безспорно никой не можеше да преживее това, през което бе преминал той и да остане нормален.
	Ден след ден, понякога час след час, той бе търпял страданията и бе израснал толкова силен, че сега никой не можеше да го докосне.
	Бе непоклатим. И възнамеряваше да остане такъв.
	Син наклони глава, щом чу някакъв шум. Тихият звук на кожа, потъркала се в камък. Толкова тих, че повечето хора изобщо не биха го чули, но за мъж, на който липсата на внимание в младостта му бе коствала много, той бе оглушаващ.
	Син видя как един мъж се прокрадва из сенките с кама. Мигновено го позна, въпреки че нямаше представа защо се изненада. Враждебността на Роджър към него не бе нищо ново.
	Син извъртя очи, заради идиота, който се бе втурнал към него с вдигната кама.
	— Роджър, това е грешка.
	Преди рицарят да може да отговори, нападнаха още двама.
	Син въздъхна отвратен. Знаеха, че не е въоръжен. Никой не бе пропускан през главния вход към тройната зала с оръжие. Не че това имаше значение.
	Той спря Роджър с крак и го ритна назад. Рицарят падна.
	Изобщо не познаваше следващия мъж. Но нямаше значение. Син падна на земята и се претърколи, изваждайки от равновесие нападателя, след което изби меча от хватката му.
	Син чу режещия звук от приближаващата кама, която Роджър хвърли към гърба му като междувременно долови, че вратата се отваря. Инстинктивно се хвърли на пода. Камата прелетя покрай него и се заби в гърдите на мъжа, с който той щеше да се бори. Мъжът ахна и се свлече на колене.
	Рицарят, който Син бе обезоръжил побягна към вратата, а Син се обърна и видя, че Кали стои там шокирана.
	Роджър се метна към него, но Кали дръпна килима под краката му и го събори на земята.
	Прикривайки веселието си от постъпката й, Син насочи откраднатия си меч към Роджър, докато рицарят бавно се изправи на крака, а Кали отстъпи назад, без да откъсва поглед от тях.
	В очите на рицаря блестеше омраза и Син бе изумен, че Роджър не хукна да се крие. В това той бе най-добър.
	Син сниши завоювания меч.
	— Желаеш ли да обясниш?
	— Какво да обясня? Че някой трябва да те убие? Всички знаят, че ти трябва да умреш. Колко спящи гърла си прерязал в името на Хенри?
	Син чу тихото ахване при тези думи. Той погледна зад Роджър, за да види как Каледония покри устата си с една ръка, а очите й се разшириха. Сега тя знаеше истината за него. Нека бъде така. Той никога не бе крил същността си.
	Вероятно бе за добро. Сега тя щеше да го мрази като всеки друг. Това щеше да направи избягването й още по-лесно.
	И все пак нещо в него потрепери при мисълта, че тя го мрази. Нямаше никакъв смисъл, но пък малко неща в живота му имаха.
	Роджър погледна към жената и присви очи.
	— Тя знае ли, че ти си хашишин?
	Син пое дълбоко дъх, спомняйки си как господарите му старателно го бяха обучили на начините за отнемане на човешки живот. Той видя объркването, изписано на лицето на Каледония, докато ги наблюдаваше.
	— Тя не знае сарацинската дума за наемник, Роджър.
	— Но знае какво означава убиец. Това си ти. Ти си мръсно, убиващо псе без съвест и морал.
	Син вдигна върха на меча до гърлото на Роджър.
	— Каза достатъчно. Още една дума и ще ти покажа от първа ръка на какво ме научиха сарацинските ми учители.
	Роджър пребледня.
	Позлатената дъбова врата се отвори, за да пропусне Хенри. Кралят пое рязко въздух щом видя Син по средата на стаята с меч, притиснат към гърлото на Роджър.
	— Какво е това?
	Стражата на Хенри го заобиколи, за да го защити.
	— Нищо важно, Ваше Величество. Просто поредният опит да ме убият.
	Кали бе шокирана от отегчения тон на Син. Сякаш смяташе факта, че този мъж се бе опитал да го убие, за маловажен.
	Лицето на Хенри се обагри от гняв щом се изправи пред едрия рицар, който бе почти една глава по-нисък от него.
	— Може ли да ми назовете поне една основателна причина, поради която се опитахте да убиете нашия съветник?
	Роджър погледна към Син с омраза.
	— Той уби баща ми най-хладнокръвно, а вие го награждавате като някоя скъпоценна хрътка. Противно е как никой не смее да го накара да си плати, за това, което е сторил.
	Хенри присви очи заплашително.
	— Ние разбираме, че сте разстроен, но ви съветваме да овладеете езика си, освен ако не желаете да усетите пълната сила на гнева ни върху себе си.
	Роджър отстъпи и сведе поглед.
	Хенри погледна към Син.
	— Вярно ли е? Убил ли си баща му?
	Кали видя болка да преминава през очите му преди той да я прикрие.
	Син сви рамене.
	— Откъде мога да съм сигурен? Никога не знам имената на жертвите си.
	От изражението на Син тя можеше да каже, че той със сигурност помнеше лицата им. Имаше такъв измъчен вид, от който не й оставаше съмнение, че това още го изтезаваше.
	— Видяхте ли? — извика Роджър. — Той не го отрече. Искам справедливост за семейството ми.
	— Справедливост ли, сър, или желаете нещо по-егоистично? — Думите се изплъзнаха от устата на Кали, преди да е осъзнала, че е проговорила.
	Внезапно всички мъже се обърнаха към нея.
	Кали се размърда нервно.
	— Казаха ми, че сте дошли да го убиете, за да може да се ожените за мен и да убиете хората ми.
	— Лъжете!
	Хенри я погледна учудено.
	— Откъде знаете това?
	— Планът им е бил дочут от някой на когото вярвам.
	Син бе изумен от думите й. През целия му живот никой не го бе защитавал. Той толкова бе свикнал да бъде отхвърлян и оставян сам, че действията й го объркваха.
	Сега вече внезапната й поява в тройната зала имаше смисъл.
	— Затова ли дойдохте тук?
	Тя кимна.
	— Исках да ви предупредя.
	Той застина в пълно неверие.
	Хенри погледна към Роджър.
	— Свидетел на плана ви, Роджър. Какво ще кажете сега?
	— Имало е и друг заговорник — каза Кали.
	Хенри погледна към Син.
	— Така е — потвърди Син. — Томас от Уалингфорд. Той избяга.
	Хенри изпрати стражата си да го намери. Погледна към Роджър студено и нареди на другия си пазач:
	— Изпрати го в кулата. Ще се разправяме с него по-късно.
	Щом тримата останаха сами, Хенри се приближи към Кали, наблюдавайки я учудено.
	— Да съдим ли по действията ви, че сте съгласна да се омъжите на сутринта?
	— Може ли да разговарям насаме с лорд Син, Ваше Величество?
	Хенри я погледна подозрително, но в крайна сметка им позволи да излязат.
	Син я поведе от тройната зала, надолу по коридора до едно стълбище. Те вървяха заедно в тишина, докато Син не я изведе на двора зад централната кула.
	Малкото пространство бе обградено със стени от сив камък, които бяха покрити от бръшлян и орлови нокти. Следобедът бе тих и спокоен.
	Кали го гледаше как стои гордо пред нея, с тъмни коси, които падаха привлекателно около лицето му. Лорд Син бе опасно красив мъж. Такъв, който можеше да опропасти една жена дори само с обикновена усмивка. Не можеше да си представи какво ли би било да я държи в обятията си, да вкуси устните й.
	Не би трябвало да има подобни мисли за него, но не можеше да ги спре.
	Рицарят сключи ръце зад гърба си и я погледна нетърпеливо.
	— Е?
	Кали подреди обърканите си чувства, доколкото можеше.
	— Мога ли да бъда откровена с вас?
	— Определено го предпочитам, пред това да сте неискрена.
	Тя се усмихна на думите. Бе толкова особен мъж.
	— Аз… — Кали замълча, докато търсеше в ума си най-добрия начин, по който да изрази притесненията си.
	— Вие…?
	Тя се заигра с ръкава на роклята си. Знаеше толкова малко за него, че не бе сигурна какво да каже.
	Най-накрая повдигна брадичка и направи това, което умееше най-добре. Просто изтърси думите.
	— Крал Хенри поиска от мен да се обвържа напълно с вас. Да поверя моя живот и този на хората ми във вашите ръце. Искам да знаете, че аз приемам клетвите си много сериозно. И ако ще правим това, бих желала да прекарам известно време, през което да ви опозная малко.
	Син отвори уста, за да й каже за плановете си да намери Нападателя и да я остави на спокойствие, но след това се спря.
	Тя никога нямаше да се съгласи да се прибере с нея в дома й, за да предаде един от хората й на Хенри, или още по-лошо — да го убие. Ако имаше намерение да направи това, водачът на бунтовниците вече щеше да е на път за Лондон.
	Не, щеше да му се наложи да я остави да си мисли, че е съгласен на този съюз.
	— Добре — каза той. — Как предлагате да се опознаем преди утре сутринта?
	— Ще вечеряте ли с мен тази вечер? Тук. Само ние двамата?
	Той я погледна учудено.
	— Само ние?
	— И Елфа, разбира се. Но никой друг.
	Това бе доста странна молба, въпреки че не виждаше причина да не й угоди.
	— По кое време?
	— На свечеряване?
	Той кимна.
	— Ще се видим тогава.
	Кали го наблюдаваше как си тръгва. За пръв път забеляза начина, по който се движи. Като дебнещ лъв, чакащ всеки момент да бъде нападнат от някой хищник.
	Този рицар бе свиреп мъж. Свиреп и самотен.
	И скоро щеше да стане неин съпруг.
	Преглъщайки трудно при тази мисъл, тя отиде да се приготви за вечерята.


	Син бе сам в стаята си и седеше на бюрото си, когато чу почукване на вратата.
	— Влез.
	Очакваше да бъде Каледония, затова остана изненадан, когато в стаята влезе Саймън.
	— Какво те води насам? — попита Син, когато другият рицар затвори вратата и се облегна на нея.
	— Питах се кога ще заминем за Шотландия. Искам да изпратя съобщение до Дрейвън. Мислех си, че можем да спрем за кратко, тъй като Рейвънсууд ни е по път.
	Син издиша бавно.
	— Наистина оценявам предложението ти, Саймън, но нямам намерение да те вземам с мен.
	— Нуждаеш се от някой, който да дойде с теб.
	— Не се нуждая от никой. Уверявам те, че ще съм добре.
	Саймън скръсти ръце на гърдите си, докато наблюдаваше Син несигурно.
	— Спомняш ли си какво ми каза първата вечер, когато дойде в Рейвънсууд?
	— Не. Почти нищо не си спомням от онази вечер.
	— Попитах те дали не те е страх да бъдеш толкова далеч от семейството си. Ти отговори, че нямаш семейство. Че не принадлежиш никъде и на никого. Сега спомняш ли си?
	Син сви рамене.
	— Смътно.
	— Е, на мен ми се струва, че мъжът пред мен е все още онова деветгодишно момче, което стои отбранително пред Харолд. Ти все още си надигнал рамо, в готовност да поемеш удара и свил ръка в юмрук, за да можеш да отвърнеш на него.
	Болката превзе Син, щом нежеланите спомени преминаха през него. Бе прекарал по-голямата част от живота си, опитвайки се да забрави точно тези неща, които сега Саймън желаеше да си припомня, а последното нещо, което той искаше, бе да извади на повърхността подобни ужаси.
	— Саймън, има ли смисъл в цялата тази работа?
	— Да, има. Когато Дрейвън и аз се опитахме да се сприятелим с теб, ти не ни отговаряше. Беше се затворил в себе си по-лошо дори и от Дрейвън. Той поне бе отворен към мен. Но ти… ти отказваше всякаква утеха.
	Син остана мълчалив. Никога не бе отказвал утеха. Тя просто му бе забранена. Всеки път, щом Харолд го бе хващал да говори с Дрейвън или Саймън, бе наказван за това. Харолд го бе презирал със страстен плам. По-голям от Дрейвън и Саймън, Син никога не бе имал защитник.
	Винаги бе сам. В това отношение никога не бе имал избор.
	— Искам да дойда с теб, Син. Не прекара ли вече достатъчно време от живота си с нищо друго, освен врагове зад гърба си?
	Син въздъхна.
	— Ти знаеш, че не си ми длъжник за това, което направих.
	— Знам. Не за това искам да дойда.
	Син се намръщи на думите. Никога нямаше да разбере ума на Саймън.
	— Тогава защо? Защо искаш да прекараш седмици, пътувайки до страна, в която ще те ненавиждат?
	— Защото ми казаха, че мой приятел ще ходи там сам.
	Син поклати глава. Саймън бе странен мъж. Вътрешно бе убеден, че не бива рицарят да идва с него. Нямаше идея в какво се забъркваше. Но Син знаеше.
	Бе свикнал с това. Но Саймън… Саймън бе глупак да иска да направи това.
	— Е? — подтикна го Саймън.
	— Потегляме вдругиден.
	Саймън кимна.
	— Добре. Ще изпратя оръженосецът си при родителите му, докато се върна — каза той и се оттласна от вратата. Очите му блеснаха с дяволски пламък. — Аз ще се върна, нали?
	— Само ако се научиш да не ме дразниш. Иначе може сам да те дам на шотландците.
	Смеейки се, Саймън отвори вратата.
	— Между другото, научих от прислужницата на дамата, че любимият й цвят е зеленият.
	— Защо ми казваш това?
	— Просто си мислех, че би искал да знаеш. Ще бъда наоколо, ако ти потрябвам.
	Син се облегна назад в стола си и се замисли за всичко, което Саймън бе казал.
	Неговият свят бе студено място. Прекарваше дните си, грижейки се за каквото Хенри желаеше да бъде свършено, а нощите си сам в стаята си, ослушвайки се за следващото нападение.
	Запита се защо днес това го безпокоеше, когато никога преди това не бе така. Просто го бе приемал за факт.
	Сигурно бе заради времето, което бе прекарал, пътувайки с Маги и Брейдън. Бе станал мекушав в компанията им. Бе свикнал с хора, които не гледаха на него като на чудовище.
	Преглътна, когато мислите му се насочиха към Каледония и скромното й ангелското лице.
	Тази вечер нямаше да е сам. Тази вечер той щеше да бъде с приятна жена, която имаше смели, приятелски очи и остър ум.
	За първи път в живота си очакваше с нетърпение залеза.


	Кали поглади предната част на роклята си с ръце. Вече се бе смрачило, а нямаше никаква следа от лорд Син.
	Бе по-нервна, отколкото би трябвало и малко ядосана, че той може и да бе забравил.
	— Да го потърся ли, милейди? — предложи Елфа.
	Преди да може да отговори, Кали видя рицарят да приближава в спусналите се сенки.
	Дъхът й секна. Все още бе облечен напълно в черно и силното му тяло рязко се очертаваше. Беше се обръснал, косата му бе сресана назад и това, че бе отделил време, за да се освежи заради нея, стопли сърцето й.
	Тя му се усмихна.
	— Простете ми за закъснението, милейди — извини се той и се поклони. — Забавих се повече от очакваното в града.
	По гърба й се спусна тръпка, когато Син вдигна ръката й и галантно я целуна.
	— Напълно ви е простено — каза тя, останала без дъх.
	Какво в този мъж я разгорещяваше и в същото време я караше да трепери? Как бе възможно да пробужда в нея напълно противоположни усещания едновременно?
	Усмивката му я накара да почувства слабост в коленете си. Сега беше толкова близо до нея, че можеше да усети свежия му, чист аромат. Да почувства как топлината на тялото му превзема нейното. Силата и мощта му завладяваха сетивата й.
	Кали се опита да се отърси от мисълта или поне да я пренасочи от това, колко би й харесало да целуне този мъж и да усети ръцете му около себе си.
	— Надявам се да ви хареса какво съм донесла. — Тя посочи към блюдата върху одеялото, което бе сложила на земята. — Опитахме се да намерим някой, който да знае с какво предпочитате да се храните, но никой не успя да предложи нещо, което да не е плашещо.
	— Ммм… — каза той. — Нека позная. Обичам да пия кръвта на невинните, да пирувам с вътрешностите на рицарите и да ям сърцата на малки деца.
	— Да, в това бяха единодушни.
	Странна светлина се появи в тъмните му очи, докато той се вглеждаше в нея.
	— Е, надявам се, че не сте се тормозила чак толкова, за да ме нахраните. Опасявам се, че сега не е сезонът на добрата кръв, а рицарите могат да бъдат доста сприхави, докато ги изкормваш.
	Изумяваше я фактът, че той можеше да се шегува с това. Наученото този следобед й причиняваше болка. От стотиците хора в замъка, никой не знаеше нищо за мъжа пред нея. Дори и кралят.
	Хенри не можеше да й каже какво обича да прави Син, кои песни харесва, какви са интересите му, дори не знаеше любимия му цвят.
	Даже Саймън не знаеше.
	— Страхувам се, че ще ви разочаровам — каза тя тъжно, докато продължи да го закача, — но всичко, което имаме, е печен фазан, задушени ябълки с лучен сос и вино. Но ако предпочитате друго…
	Той й се усмихна.
	— Как така вие разбирате хумора ми, когато никой друг не го разбира?
	— Нямам идея, освен, че мога да кажа, че брат ми също е малко мрачен. Той доста се забавлява с това от време на време.
	— Мислите, че съм мрачен?
	— Не сте ли? Обличате се в черно и обичате да плашите хората. Това не е ли самата дефиниция на думата?
	— Предполагам.
	Кали го настани на одеялото и им наля вино. Погледна над лявото му рамо, за да види Елфа, която й посочи, че ще бъде от другата страна на стената, ако й потрябва. Кимайки на прислужницата, Кали подаде едната чаша на лорд Син.
	— И така, кажете ми, освен да бъдете мрачен, какво друго обичате да правите?
	Син сви рамене.
	— Доста яздя.
	— И?
	— Това е.
	Кали сбръчка нос, сякаш го изучаваше.
	— Това е доста кратък списък.
	— За разлика от вашия. Обзалагам се, че е по-дълъг. Вероятно безкраен.
	Той се шегуваше с нея и това й харесваше ужасно много. За първи път осъзна, че около нея сякаш ставаше различен мъж. Никога не се шегуваше с никой друг и изглеждаше малко по-спокоен в нейно присъствие. Тази мисъл я развълнува.
	— В действителност, моят списък е доста обширен.
	— Вероятно обичате танците и пеенето.
	— Да. А вие?
	— Никога не съм опитвал и двете.
	— Нито веднъж?
	Той поклати глава.
	— Защо?
	Син отпи голяма глътка от виното и остави чашата.
	— Като млад никога нямах време, а след това не изпитвах желание.
	— О… Предполагам и не четете?
	— Не.
	— Тогава какво правите, когато сте си вкъщи и не служите на краля?
	— Тренирам.
	— А когато не тренирате?
	— Мисля за тренирането.
	— А когато не правите това?
	— Почивам си, за да мога да тренирам след това.
	Тя се намръщи на сериозността му.
	— Искрен ли сте с мен, или само ме дразните?
	— Винаги съм искрен, милейди, а често ми казват и че съм дразнещ.
	Сърцето я заболя от нехайния начин, по който изрече думите. Беше толкова примирен с начина, по който другите се отнасяха с него.
	— Винаги сте искрен? Не мисля, че някога съм срещала мъж, който може да твърди това.
	Черните му очи изгаряха нейните.
	— Правил съм много неща в живота си, неща, които ми се иска да не бях вършил, но никога не съм лъгал.
	По някакъв начин това я успокояваше.
	— Кажете ми, лорд Син…
	— Син — прекъсна я той.
	— Какво?
	— Наричай ме просто Син. Не си падам много по титлите.
	— Но ти си граф, нали? — Тя бе чула някой от придворните да се обръща към него така. Мъжът й бе казал, че Син има земи из цяла Англия, Нормандия и в Светите земи.
	— Аз съм мъж, Каледония, не титла, и единственото нещо, на което желая да съм господар, е себе си.
	Това бе първият път, в който тя го чу да изрича името й. И цялата пламна. Имаше нещо много интимно в начина, по който го произнесе.
	— За това ли нямаш герб?
	Син не отговори.
	— Защо вие не ми разкажете за себе си, милейди?
	Бе много изкусен, опитвайки се да я разсее, но тя нямаше намерение да го остави да му се размине с подобни тактики.
	— Аз знам всичко за себе си. Ти си този, за когото не знам нищо.
	— Да, но аз не знам нищо за теб. Нищо друго, освен това, че си безстрашна.
	Тя потърка нервно врата си.
	— Далеч съм от безстрашна. Ужасена съм от момента, в който почина баща ми. — Кали не можеше да повярва, че тези думи излязоха от устата й. Не бе казвала това на никого.
	— Защо?
	— Той бе всичко за клана ми. Обединяваше ги, когато едната половина искаше да нападне англичаните, а другата просто искаше мир.
	Син кимна, сякаш разбираше и тя усети внезапна връзка с него, въпреки че защо би чувствала подобна, тя не можеше да си представи.
	— Сега чичо ти ли е леърд?
	— Да. Искаха да изберат мен, но аз отказах. Знаех, че подобно нещо ще нарани брат ми Дърмът. Той така или иначе вече се чувстваше в съревнование с мен, заради майките ни. Не желаех да го правя по-лошо за него.
	Син отхапа малко от фазана.
	— Какво относно майките ви би го накарало да се чувства по този начин?
	— Моята майка бе братовчедка на крал Дейвид. — Кали спря щом видя омразата, блеснала в очите му при споменаването на предишния шотландски крал. — Ти не го харесваш?
	— Нека просто кажем, че след единствената ни среща не си допаднахме.
	— Но той бе толкова добър човек.
	Син погледна настрани.
	Кали преглътна нервността си. Дали омразата му към братовчед й щеше да се прехвърли към нея? Нямаше съмнение, че Син изобщо не харесваше Дейвид, но тя не можеше да си представи защо. Той бе добър към нея, когато бе живяла в неговия двор.
	— А майката на Дърмът и Джейми? — попита той.
	— Тя бе много млада овчарка. Аз бях на годините на Джейми, когато баща ми я срещна. Влюби се в нея и се ожениха само след месец.
	Син сведе поглед към чинията си.
	— Спомняш ли си майка си?
	Кали се усмихна сякаш отвътре я изпълни щастие. Винаги се случваше така, когато си спомнеше за майка си.
	— Да. Тя бе красива и мила. Истински ангел. Аз бях само на пет, когато почина, но си спомням много неща за нея.
	Кали видя тъгата в очите му.
	— А ти? Разкажи ми за твоята майка.
	— А мащехата ти? — попита той, вместо да отговори на въпроса й. — Тя беше ли мила към теб?
	Какъв странен въпрос; но като се има предвид как повечето хора гледаха на вторите родители, може би все пак не бе толкова странен.
	— Морна е прекрасна. Мисля, че много ще я харесаш. Тя се опитваше да ми намери съпруг.
	Той се намръщи на тези думи.
	— Защо не си се омъжила досега?
	Кали пое дълбоко въздух, докато обмисляше отговора. В действителност, винаги бе искала да бъде съпруга и майка. Не можеше да се сети за нищо по-хубаво от това да има дом, пълен с деца.
	— Годеникът ми почина преди да се оженим — прошепна тя, — след това почина и баща ми, преди да имам възможност да си потърся друг. След неговата смърт, дори не исках да го обмислям, от страх някой да не се опита да вземе контрола над клана от чичо ми.
	— Мирът е важен за теб?
	— Много. Изгубих достатъчно от семейството си. Не желая да губя още.
	Тъмният му поглед потърси нейния и тя видя уважението, което той изпита към нея. Това й достави голяма наслада.
	— Ти си много мъдра, Каледония.
	— Кали. — Тя му се усмихна искрено. — Семейството и приятелите ми ме наричат Кали.
	Син се взря в нея, без да може да повярва, че му бе предложила да я нарича с галеното й име. В този момент той почти си позволи да се замечтае за живот, прекаран с нея. Да споделя безкрайните нощи като тази.
	Но в сърцето си знаеше по-добре. Не бе типът мъж, от когото жена като нея се нуждае.
	— Искаш ли деца? — Въпросът се изплъзна, преди да може да го спре.
	Тя се изчерви.
	— Да. Бих се радвала да имам една дузина деца.
	Слабините му се стегнаха при тази мисъл. В този момент би се радвал да предложи услугите си, но това беше още едно нещо, което никога не можеше да направи.
	— А ти? — попита тя. — Колко деца желаеш?
	— Нито едно.
	— Дори и един син?
	Той поклати глава.
	— Не желая никакви деца. Никога.
	— Защо?
	Син стисна зъби. Не искаше деца, защото отказваше да доведе на бял свят някой толкова беззащитен. Само виж малкия й брат. Баща й беше мъртъв и двамата с Джейми бяха останали в ръцете на враговете му.
	Никога нямаше да поеме подобен риск. Никога нямаше да позволи негово дете да страда.
	— Мъже като мен не стават за бащи.
	— Мъже като… — Очите й станаха огромни, тя се изчерви още повече и се отдръпна. — Простете ми, милорд, аз не разбрах, че вие предпочитате компанията на мъже.
	Син се задави.
	— Това със сигурност не е така, милейди. Моите желания определено са насочени към жените.
	Веселието се завърна в очите й.
	— О! Добре, ти каза…
	— Но нямах предвид по този начин.
	— Тогава защо не желаеш деца?
	— Темата е приключена.
	Кали осъзна, че той няма да й каже нищо повече от това. Много добре; щеше да поработи над това по-късно. Засега, щеше да се съсредоточи върху други неща.
	— Какво прави днес? — попита тя. — Каза, че си ходил в града.
	— Правех планове за заминаването ни за Шотландия.
	Сърцето й подскочи.
	— Ще ме заведеш у дома?
	— Да.
	— Кога?
	— Тръгваме вдругиден.
	Кали бе изпълнена от радост. Без да мисли във въодушевлението си, тя скочи в ръцете му и го притисна силно, с разтуптяно сърце.
	Син седеше шокиран, докато тя се бе увила около него. Никой не го бе прегръщал досега. Нито веднъж. Преглътна, когато почувства гърдите й, притиснати към своите, дъхът й върху врата си и нежните й ръце около себе си.
	Бе прекрасно да я усеща.
	Той постави ръцете си несръчно около нея. Кръвта препускаше през вените му, докато тялото му се събуждаше за живот толкова яростно, че го остави без дъх.
	Всичко, за което можеше да мисли, бе топлината на тялото й срещу неговото, какво бе усещането на бузата й до неговата.
	Преди да осъзнае какво прави, той повдигна брадичката й с ръка и сведе устни към нейните.
	Син изстена от вкуса на устата й. От усещането на дъха й, който се смесваше със собствения му, докато езикът й колебливо се движеше срещу неговия. Тя ухаеше на жена и на люляк, на истински божествен рай. Той обви лицето й в ръце и просто вдъхна уханията и чувствата на единствения нежен момент, който някога бе познал.
	Кръвта нахлу в ушите му и бе необходима всяка частица от силата му, за да не развърже роклята й и да вкуси още от нея.
	Да я вкуси цялата.
	Вкусът на мъжа, силата на ръцете му, които я обгръщаха, замаяха Кали. Езикът му я дразнеше безмилостно, а дълбокият копнеж заплашваше да я погълне. Той разпалваше чувства и усещания в тялото й, които не бе изпитвала досега.
	Ръцете му се стегнаха около тялото й и тя можеше да усети как мускулите на гърба му се свиваха под ръцете й. Господи, той целият бе само мускули. Само мъжествена сила.
	И тя го желаеше по начин, по който не бе желала нищо досега. Женското в нея се пробуди с такова диво желание, че тя бе изумена как не я изпепели. Какъв бе този огън в нея? Този копнеж да свали дрехите му и да докосне всяка част от него с ръце? С устни?
	За първи път в живота си, тя разбираше какво имаха предвид приятелките й, когато говореха с тих шепот за съпрузите си. Нищо чудно, че се изчервяваха и се кикотеха.
	Целуването бе прекрасно!
	Той прокара ръце надолу по гърба й и ги плъзна към корема й. Кали се разтрепери още по-силно и се изви срещу него. Инстинктивно се потърка в него. Той й отвърна с животински стон като задълбочи целувката и премести ръка, за да обхване гърдата й през тъканта на роклята. Тя изстена от усещането.


	Син изсъска заради начина, по който гърдата й изпълваше ръката му. Заради вкуса й на толкова сладка невинност и огън. Ръцете й опознаваха тялото му, галейки го, подпалвайки го. И всичко, за което той можеше да мисли, бе да я положи по гръб и…
	Син се отдръпна и се вгледа в полуотворените й очи. Устните й бяха подути и тя дишаше тежко. Можеше да си представи как щеше да изглежда в леглото му. Да си представи какво щеше да почувства, като я направи своя.
	Утре сутрин тя щеше да бъде негова. Можеше да я вземе тогава, отново и отново, докато и двамата се изтощят.
	Но в сърцето си знаеше, че това никога нямаше да се случи.
	Той нямаше да позволи да се случи.
	— Защо ме гледаш по този начин? — попита тя.
	— По какъв начин?
	— Безнадеждно. Напомняш ми на жадуващ мечтател, загледан в нещо, което мисли, че никога няма да има.
	Син премигна и потисна всички чувства в тялото си, докато я освобождаваше. Внимателно се измъкна от нея и изкушението, което му предлагаше.
	— Не осъзнавах, че правя това.
	— Всъщност го правиш доста често.
	— Значи ще трябва да съм по внимателен, нали?
	Тя се наведе напред, сякаш да сподели някаква голяма тайна.
	— Мисля, че си прекарал прекалено много време в това да криеш чувствата си от всички.
	Той изсумтя.
	— Освен от теб. Ти изглежда си способна да видиш мислите ми с обезпокоителна точност.
	— Баща ми твърдеше, че това било от кръвта на майка ми. Има легенда, че нейното семейство произхожда от феи.
	Син погледна настрани.
	— Аз не вярвам в подобни неща.
	— Така си и помислих. Изглеждаш като мъж, който би повярвал само на нещо, което може да види или докосне.
	— Точно.
	— Но знаеш ли, понякога именно това, което не можеш да видиш има най-голяма сила.
	— Тоест?
	— Например любовта. Това е най-голямата сила на земята и все пак не можеш да я видиш, или докоснеш. Можеш само да я усетиш.
	Той поклати глава при снизходителните й думи.
	— Казано като от истински романтичен дух.
	— Ти не вярваш в това?
	— Спомни си какво каза. Аз не вярвам в нищо, което не мога да видя или докосна.
	— Значи никога не си бил влюбен?
	— Не. А ти?
	— Никога.
	— Тогава откъде знаеш, че любовта е толкова могъща?
	— Морна ми е разказвала за нея. Тя все още обича баща ми, въпреки че той е мъртъв повече от три години.
	Син не харесваше накъде отива разговорът им, така че се опита да я разсее с по-познати и достъпни неща.
	— Съжалявам за баща ти. Как почина той?
	— Инцидент по време на битка. Конят му го хвърлил, когато са били нападнати.
	Син ровеше из храната си. Бе видял много мъже да загиват по този начин.
	— Радвам се, че не си била там, когато се е случило.
	— Аз не бях, но горкият Дърмът беше. От тогава той не е същият.
	— Трябва да е било ужасно за него.
	Тя кимна.
	— Ами ти? Беше ли там, когато е починал брат ти?
	— Не. Бях в Светите земи, когато се е случило.
	— И при него ли бе инцидент?
	Син преглътна.
	— Не, той се самоуби.
	Тя ахна при новината и бързо се прекръсти.
	— Горкото момче. Защо?
	— Той усещаше тази любов, за която ти говориш, но за жалост жената, която обичаше, не отвърна на привързаността му, а предпочете да избяга с друг от братята ни.
	— Не мога да си представя нищо по-лошо от това.
	Син можеше. В действителност бе преживял много по-лоши неща. Но пък животът не бе нищо друго, освен болка.
	Те се хранеха мълчаливо известно време, докато Кали изучаваше бъдещия си съпруг. В него имаше толкова стаена тъга от наранена безпомощност, която за нея нямаше смисъл. Как един толкова силен мъж може да бъде уязвим?
	_Един могъщ дъб може да бъде повален дори от най-малките буболечки, ако им позволи да го разяждат._
	Тя не се бе сещала за думите на майка си много отдавна, въпреки че бяха истина.
	Имаше чувството, че мъжът пред нея е разяждан от много неща. Макар да се държеше отчуждено, вероятно се засягаше от факта, че всеки, който срещнеше или се страхуваше от него, или го мразеше.
	Щом приключиха с вечерята, Син я изпрати до стаята й. Кали се поколеба на вратата. На сутринта двамата щяха да сключат съюз, а тя не знаеше повече за него сега, отколкото преди.
	— Син, благодаря ти, че ми угоди тази вечер.
	Той кимна леко. Бе се насладил на тази вечеря, повече отколкото му се искаше да признае. Обикновено се хранеше сам в тихата си стая. Звукът на гласа й бе приятна промяна.
	Преди да осъзнае какво прави, тя сложи нежната си ръка на лицето му, повдигна се на пръсти и целуна лявата му буза. Дъхът му секна при лекото усещане на устните й до кожата му. От топлината на ръката й.
	Тялото му реагира инстинктивно, сковавайки се от желание за нея и той не искаше нищо повече от това да я дръпне в ръцете си и да се люби с нея до края на вечерта.
	Но не можеше да помръдне. Нежността й го бе парализирала.
	— Лека нощ, Син — тихо каза Кали, тръгвайки си.
	Той не помръдна, докато тя не влезе в стаята си и не затвори вратата.
	Син се взираше във вратата, а сърцето му бушуваше, заради дивото желание, което го изпълваше.
	В продължение на няколко секунди той си припомни всеки път през живота си, когато бе копнял някой да го прегърне. Някой, който просто да се преструва, че държи на него. Действителността много отдавна го бе принудила да престане да мисли за подобни неща. Да спре да копнее за неща, които никога няма да се случат.
	И все пак…
	Надеждата се бе върнала. Бе тук и го парализираше с мощта си.
	_Недей…_
	Той знаеше, че не трябва да се оставя да бъде измамен. Глупавите желания не водят до нищо друго, освен болка. А той бе преживял повече от достатъчно от това чувство.
	Рано или късно, тя щеше да го отхвърли. Не се съмняваше в това. И щеше да боли много по-малко, ако стоеше настрана от нея.
	Щеше да я заведе у дома при дивите хълмове, които толкова обичаше, а след това да я освободи, за да си намери мъж, който тя да може да обича. Мъж, с който щеше да има нещо общо. Някой, който щеше да знае как да танцува и да пее.
	Някой, който да знае как да обича.
	Когато мисълта да бъде с друг мъж мина през съзнанието му, изпита болка.
	Но така бе писано. Рано или късно, той трябваше да я напусне.


>	Глава 6

	Кали трепереше от нерви, докато Елфа й помагаше да се облече за сватбената церемония. Това беше денят, който бе очаквала през целия си живот и в същото време се ужасяваше от него. Щом изречеше клетвите си пред бог, нямаше да има връщане назад.
	От този ден насетне, тя щеше да бъде съпруга на мъж, когото едва познава. Съпруга на човек, който не искаше нито деца, нито да има нещо общо с любимата й Шотландия. Потрепери, надявайки се, че постъпва правилно.
	Хенри й беше изпратил красива рокля от златиста материя, която бе украсена с диаманти, перли и рубини. Бележката му гласеше, че се надява подаръкът да срещне нейното одобрение. Одеждата бе достойна за кралска особа. Въпреки това, тя реши да не я носи. Не защото желаеше да пренебрегне краля или милия жест, а защото щеше да се омъжи далеч от дома и искаше да носи наследството на дедите си със себе си.
	Облечена в най-красивата си шафранена фуста, която бе опаковала за пътуването до замъка на леля си, Кали бе обгърната от тъмносиньото, зелено и жълто шотландско каре на баща си. Елфа бе сплела две малки плитки и ги бе прихванала нежно върху червените й къдрици, които бяха вдигнати и привидно подредени от украсени с перли фуркети. Младата жена имаше чувството, че не тя, а някое вълшебно създание стои там, пременено в собствените й шотландски одежди.
	— Красива сте, милейди.
	Кали се усмихна на прислужницата, докато Елфа й подаваше иглата с формата на стрела, с която да прихване плейда.
	— Благодаря ти.
	Чу се почукване откъм вратата.
	Тя се обърна и видя как Саймън я отваря. Мъжът се спря веднага щом я забеляза и се ухили с вълча усмивка.
	— Очакват ви долу, милейди.
	Джейми отвори вратата още по-широко и буквално падна в стаята измежду краката на Саймън. Момчето се беше сприятелило с рицаря миналия ден и оттогава Кали почти не го бе виждала.
	Очите на детето бяха по-широки от луни, когато се обърна към нея:
	— Боже, Каледония, изглеждаш като кралица Мейв. Надявам се, че нямаш намерение да изядеш съпруга си, като нея.
	Тя се засмя.
	— Не, но вероятно ще се изкуша да сготвя малко от един калпазанин, ако не се държи прилично.
	Джейми изплези език и избяга в коридора.
	Смеейки се на непоправимия пакостник, Кали си пое дълбоко дъх и се обърна към Саймън.
	— Добре ли сте, милейди? — попита той и й предложи ръката си.
	Младата жена постави длан в свивката на лакътя му, благодарна, че е тук, за да я отведе до параклиса.
	— Не съм сигурна. Въпреки репутацията му, не мисля, че лорд Син е зъл човек.
	— Не, но е изгубен.
	— Изгубените мъже, могат да бъдат намерени и отведени у дома.
	— Вярно е, но само ако те самите пожелаят. Така или иначе, поне ще сте у дома си само след няколко дни.
	Кали се усмихна при мисълта. У дома. Липсваше й ужасно много. Отсъстваше вече почти три месеца. Шана вероятно беше родила до сега. Брат й Дърмът сигурно бе намерил друга любима, а Астър без съмнение бе двойно по-побелял от тревоги за нея и Джейми.
	Щеше да е хубаво да види всички отново. Макар да се налагаше да се омъжи за англичанин, за да се прибере у дома.
	Той е добър човек.
	Тя вярваше в това. Единствено този факт правеше цялата ситуация търпима. Е, също и закачливият мъж, когото бе зърнала под студената фасада, която Син носеше за пред света. Без значение защо бяха събрани един с друг, Кали бе уверена, че бог е отредил този брак. Вярата й даваше сили.
	Тя позволи на Саймън да я поведе към личния параклис на краля в задната част на замъка, далеч от суетнята в голямата зала. Елфа ги последва, а Джейми вървеше след нея.
	Параклисът изглеждаше светъл и приветлив, когато влязоха. Стъклописите със сцени от Кръстния път* хвърляха цветни петна върху каменния под. Хенри седеше в малък трон от едната стана на нефа**, а Син и свещеникът чакаха до олтара.
	[* Кръстният път (на латински: Via Crucis) е част от Страстите Христови (в православието — страданията Христови). Това е пътят, по който в Йерусалим Исус Христос носи кръста (патибулума), с кулминация — Разпятието, станало на Голгота. — Б.пр.]
	[** Неф или кораб (на френски: nef, от лат. navis — кораб) е издължено помещение, част от интериора (обикновено в сгради от типа на базиликите), ограничено от една или от двете си дълги страни с редове от колони или стълбове, отделящи го от съседните помещения. — Б.пр.]
	Бъдещият й съпруг все още носеше черните си доспехи. Всъщност не го бе виждала да носи нещо различно. Чудеше се дали притежава и други дрехи.
	Нямаше други хора в параклиса. Кали преглътна, когато през нея премина нова вълна на безпокойство. Не така си бе представяла сватбата си. Винаги бе мислила, че ще се омъжи в големия двор зад дома си и ще е заобиколена от цялото си семейство и всичките си приятели. Да, щеше да има изобилие от радостни възгласи и усмивки, мили пожелания и приветливи прегръдки.
	Обхвана я силно чувство на носталгия. Как й се искаше поне чичо й да бе тук с нея. Той й беше като втори баща и я болеше, че ще пропусне този ден. Затваряйки очи, тя си представи милото лице на Астър и искрящите му от гордост очи, докато я предава на съпруга й.
	Кали се препъна, когато осъзна, че той никога не би се усмихнал на Син. Несъмнено щеше да й коства много усилия, за да го накара да не ръмжи и съска. Едва ли някога щеше да дойде денят, в който чичо й ще приветства един англичанин в семейството си.
	_Светии, в небесата, умолявам ви, нека този брак донесе мир_, молеше се тя.
	Син се вцепени, когато забеляза бледността върху лицето на Кали и начина, по който младата жена затвори очи, сякаш не можеше да понесе да го види до олтара. Не би могъл да я вини. Кой би искал да се венчае за самия дявол?
	От момента, в който свещеникът се беше появил, мъжът не преставаше да наблюдава Син разтревожено. Всеки път, когато си мислеше, че рицарят гледа в друга посока, човекът се кръстеше и прошепваше молитва за прошка към свети Юда* заради онова, което ще стори на нещастното невинно агне, давано в жертва на Луцифер.
	[* Свети Юда е покровител на безнадеждните каузи. — Б.пр.]
	Син погледна надолу към влажната си горна туника, където свещеникът „случайно“ го бе залял със светена вода. Без съмнение мъжът бе очаквал той да се свие от болка и да избухне в облак дим.
	Устните му се извиха цинично, когато внезапното движение на ръката му накара свещеникът да трепне.
	Когато Кали се приближи, Син протегна ръка към нея. Тя му отвърна със слаба усмивка, остави Саймън и постави дребната си длан в неговата.
	Син замръзна, когато усети мекотата на докосването й. Деликатната й кожа беше като успокояващ мехлем за загрубелите му ръце на воин. Заля го вълна от нежност, задето тя идваше така при него. И му имаше доверие, че няма да нарани нито нея, нито брат й.
	Почувства смирение от този факт.
	Тя погледна нагоре и той видя обещанието в очите й, което го разтърси чак до замръзналото му сърце. Може би все пак бе възможно да има надежда за тях двамата.
	Син се заслуша, когато свещеникът започна богослужението, но думите не означаваха нищо за него, в сравнение с непознатите емоции, които се надигаха у него. Желаеше тази жена, която притежаваше смелостта на воин. Жена, която можеше да се довери на мъж, който не знаеше какво е доверие.
	Тя заслужаваше много повече от тази презряна церемония. Син познаваше много малко жените, но с едно нещо беше наясно и то бе колко важно е подобно събитие за тях. Те прекарваха безкрайни часове от живота си във фантазии за всеки детайл.
	Снаха му Маги бе кълбо от нерви на сватбения си ден. Двамата с брат му Локлан се изправиха пред голямо предизвикателство, докато се опитваха да я заведат в параклиса навреме. Беше бърборила през целия път, обяснявайки им как младите жени мечтаят за сватбите си. Как внимателно е планирала своя ден и ако някой от тях позволи на нещо или някого да го развали, то тя ще стовари ада върху главите им.
	Искаше му се да бе могъл да подари на Кали ден, като този на снаха му. Маги беше заобиколена от братята и приятелите си. Младоженците бяха затрупани от подаръци и мили пожелания. Имаше музика и танци, и всеобщо щастие.
	Поне Хенри бе организирал празнична вечеря за тях, но щяха да бъдат в компанията на непознати. Непознати, които не ги беше грижа за нито един от двама им. Сърцето го болеше за онова, което Кали пропуска и му се искаше да успее да й се реваншира.
	— Син! — гласът на Хенри се вряза в блуждаещите му мисли. — Имаш ли пръстен или не?
	Премигвайки, рицарят погледна към свещеника, който се взираше в него очаквателно. Кали бе повдигнала вежди и той осъзна, че вероятно са чакали да им отговори в продължение на няколко минути.
	Посегна към кесията си и извади малка сребърна кутийка. Беше прекарал часове при бижутера вчера, опитвайки се да намери нещо, което да се хареса на Каледония.
	Отначало задачата му се беше сторила лесна, но големият избор го обърка. Имаше пръстени в разнообразни цветове и размери, и бе осъзнал колко малко знае за съпругата си.
	Въпреки това внимателно бе изслушал ниския, пълничък мъж, докато той му обясняваше какво избират жените и обикновено купуват мъжете за венчални халки. След това ушите му звънтяха в продължение на часове.
	Никога до сега не беше купувал подарък за някого и нямаше идея какво би предпочела Кали.
	След цяла вечност в усърдни дискусии, бе намерил пръстен, който се надяваше да е идеален…
	Кали прехапа устни, докато Син слагаше халката на пръста й.
	Когато го погледна, очите й се напълниха със сълзи. Финото златно бижу бе изящно гравирано с рози и магарешки бодил, а тъмнозеленият смарагд блестеше дори на светлината в зле осветения параклис. Розите и магарешкият бодил бяха идеалното съчетание на неговия английски произход и шотландската кръв във вените й.
	Нещо повече, спомни си, че Саймън я беше попитал за любимия й цвят. Колко мило от страна на Син да избере пръстена според него. А и майка й винаги бе твърдяла, че смарагдите са камъните на любовта. Също и че олицетворяват съюза между сърцето и душата и донасят вечна любов, на онези, които ги носят.
	Добротата на съпруга й действително не познаваше граници.
	Син подскочи, когато една сълза капна върху ръката му. Инстинктивно свали халката от пръста й, изпълнен с разкаяние.
	Не го биваше в тези неща. Предвид, че бе воин отгоре до долу, той не познаваше въобще жените и дрънкулките им. Типично в негов стил да оплеска един толкова важен момент.
	— Простете, милейди — рече дрезгаво. — Мислех, че ще ви хареса. Ще купя друг…
	Тя прекъсна думите му, полагайки пръсти върху устните му.
	— Това е най-красивият пръстен, който някога съм виждала. Плача само защото съм трогната от усърдието, което трябва да сте вложил в намирането му. Благодаря ви.
	Заля го топлина. Тя му отправи усмивка, от която краката му омекнаха и слабините му се стегнаха. Нежно прокара пръсти по челюстта му и отпусна ръка върху неговата, след което плъзна пръстена обратно на мястото му.
	Може би все пак имаше някакъв шанс за тях двамата…
	_Не, Син. Дори не си го и помисляй. Не си го помисляй въобще. Това е илюзия. Краткотраен миг. Рано или късно истината ще излезе наяве и тя ще те намрази._
	С натежало сърце той слушаше, докато свещеникът ги свързва един с друг.
	Щом церемонията приключи, Хенри ги поведе към голямата зала, където бе приготвено цяло угощение. Помещението бе пълно с навъсени благородници, които гледаха Кали със съжаление, а Син — с открита омраза.
	Той се спря, докато оглеждаше хладната стая. Нямаше съмнение, че никой не се радваше на присъствието му досега, но в случая ставаше дума за нещо повече от обикновената резервираност и презрение, които придворните често му засвидетелстваха.
	Един от фелдмаршалите на Хенри се приближи. Стар мъж в доста напреднала възраст, който носеше безупречно сива туника и имаше вид на лош предвестник.
	Той се поклони ниско пред краля и охраната му.
	— Простете, Ваше Величество, но изглежда Роджър, граф Уорингтън, е намерен убит в килията си тази сутрин. — Подозрителният поглед на мъжа се спря върху Син. — Гърлото му е прерязано.
	Покрусени порицания се разнесоха сред тълпата.
	Син се скова при тази новина. Чу как Саймън си пое рязко въздух зад гърба му и усети ръката на Каледония да охладнява.
	Осъден без съдебен процес. Колко типично.
	Взря се безизразно в тълпата, изкушен да се сниши и да започне да тича наоколо като подивяло животно, подобно на някой примат. В края на краищата, точно това очакваха от него.
	— Имало ли е свидетели? — попита Хенри.
	Погледът на фелдмаршала отново се спря върху Син.
	— Няма, Ваше Величество. Сякаш _призрак_ се е появил, а после е изчезнал — отвърна, използвайки наименованието, което най-често се свързваше с престъпленията на рицаря.
	Въпреки здравия си разум, Син погледна към Кали. Сурово, намръщено изражение помрачи лицето й, докато слушаше разговора между Хенри и фелдмаршала.
	Когато погледът й се преплете с неговия, той очакваше да го осъди, като останалите.
	— Той е мъжът, който се опита да те убие миналата нощ?
	— Точно така, мадам.
	Син усети ръката й да става още по-студена. По-лошо — почувства как потрепери.
	Стомахът му се сви. Очакваше останалите да си помислят най-лошото за него, но поради някаква причина го притесняваше неимоверно фактът, че и тя може да го направи.
	— Ще се наложи да разследваме случилото се — каза Хенри. — Засега имаме сватба…
	— Убиец!
	Думата отекна в залата.
	Със зачервено лице и блеснали в сълзи очи, благородничката се приближи до Син с тихото достойнство на кралица. Дългата й, червена рокля бе в ярък контраст с черните й коси и тъмни очи. Имаше нещо странно познато в тази жена.
	Непознатата спря пред Син и му отправи кръвнишки поглед, изпълнен с толкова омраза, че Кали се зачуди как взорът й не го накара да се разтвори пред очите й.
	Съпругът й не помръдна, докато измерваше жената със също толкова презрителна усмивка.
	— Проклет да си, задето уби сина ми. Иска ми се да беше умрял в утробата ми — изрече жестоко благородничката. — По-добре да се бях самоубила, вместо да родя чудовище като теб.
	Кали ахна, когато осъзна, че това беше майката на Син и точно приликата му с нея бе онова, което забеляза, докато дамата прекосяваше залата…
	Което означаваше, че мъжът, който се бе опитал да го убие миналата нощ, беше собственият му брат. Колената на младата жена омаляха при тази мисъл.
	— Благодаря ти, майко — отвърна стоически Син. — Както винаги, оценявам високо милите ти пожелания.
	С убийствен поглед в черните си очи, тя го зашлеви силно през лицето, разрязвайки бузата му.
	Син отново не помръдна. Даже не трепна. Дори когато майка му завъртя пръстена около пръста си с омразен жест, за да покаже на всички, че е разранила бузата му нарочно.
	— Настоявам за справедливост — извика жената, обръщайки се към Хенри. — Искам това копеле да плати за стореното.
	— Нима ще осъдите на смърт собствения си син, графиньо?
	Сълзи се спуснаха по бузите на дамата, докато се бореше с риданията си.
	— Аз нямам син. Единственият ми син умря от ръката на отвратителен убиец. — Вдигайки длани, готова да дере, тя се впусна към Син, който я улови за раменете и я задържа назад. — Искам те мъртъв! — изпищя в лицето му. — Ти си жалък и противен. Кълна се в бога, трябваше да те убия в мига, който се роди.
	С празен поглед, Син отново не каза нищо, докато й пречеше да го одраска.
	Хенри нареди на стража си да изведе обезумялата жена от стаята и да я придружи до покоите й.
	Кали се приближи до съпруга си и посегна да докосне кървящата рана върху бузата му.
	Той трепна под пръстите й, сякаш тя беше някоя пепелянка.
	— Ще заздравее — каза й.
	— Някои рани не заздравяват, милорд — отвърна Кали и сърцето я заболя за него. Не можеше да си представи, че някоя майка би била по-жестока с детето си от това, на което току-що бе станала свидетел. Само можеше да предполага какви други жестокости му бе причинявала през годините.
	Нищо чудно, че беше отказал да говори за майка си миналата нощ, когато го попита за нея.
	Син погледна към Хенри, после се обърна и закрачи обратно по коридора към параклиса.
	Кали го последва, с краля на крачка зад нея.
	Когато съпругът й стигна до параклиса, свещеникът хвърли един поглед върху разгневеното му лице и побърза да напусне помещението.
	Без да му обръща внимание, Син грабна брачните им документи от мястото, на което бяха оставени, за да изсъхне мастилото и тръгна към огъня в камината.
	Хенри бързо препречи пътя му.
	— Какво правиш?
	Яростта върху лицето на Син бе ужасяваща.
	— Искам този брак да се анулира. Веднага.
	— Син… — гласът на краля натежаваше от предупреждение.
	— Дръпни се, Хенри.
	Кали затаи дъх. Никога не го беше виждала такъв. Това беше мъжът, който действително би могъл да убие някого в съня му. Беше студен. Вледеняващ. Очите му бяха изпълнени с необуздана агония.
	— Само посмей да изгориш тези документи и ще наредя да те оковат във вериги.
	Син му отправи суров и насмешлив поглед.
	— Мислиш ли, че на мен ми пука? Ако се опитваш да ме сплашиш, ще се наложи да свършиш по-добра работа.
	— Оставете ни — нареди Хенри на останалите.
	Стражите му се поколебаха.
	— Веднага! — изрева кралят.
	Те напуснаха, но Кали не отиде по-далеч от затворената врата. Хвърли поглед на стража, който извърна смутено лице, след което притисна ухо до вратата, за да чуе какво става вътре.
	Секунда по-късно, мъжът направи същото.


	— Дай ми документите, Син.
	Рицарят не помръдна. Не можеше. Всички в голямата зала вярваха, че е убил собствения си брат. Всички, включително Кали. Не би трябвало да го е грижа какво мисли тя, но въпреки това го интересуваше. Интересуваше го до степен, която го плашеше.
	— Защо го направи?
	Хенри сви рамене.
	— Трябваше да бъде сторено. Роджър беше пречка, която нито един от нас не можеше да си позволи.
	Колко пъти беше чувал тези думи? Колко пъти беше убивал за Хенри? В действителност, беше чудо, че не му бяха наредили на него да убие Роджър.
	— Няма да бъда женен за жена, която вярва, че съм способен да прережа гърлото на собствения си брат.
	— И защо не? Не може да се каже, че не си извършвал и по-лоши неща през живота си. Помниш ли как те наричаха сарацините? Малек ин Олюм. Ангелът на смъртта. Винаги си бил най-добър точно в това.
	Син трепна при думите на Хенри. Колко глупаво от негова страна дори да се надява, че може да започне начисто с Каледония и да живее кротък, нормален живот. Никога не би могъл да избяга от миналото си. От всички неща, които бе сторил, за да оцелее.
	Взря се в документите в ръцете си и видя подписа си под този на Кали. Изящният й, елегантен почерк бе в ярък контраст със собствените му несръчни опити.
	Тя бе изтъкана от такава доброта и любезност. Всичко у нея беше красиво, а той не беше нищо повече от едно зло. Противно същество. Белязано бездушно чудовище, неспособно на друго, освен разрушение.
	Малек ин Олюм. Наименованието отекна в ушите му. Дори сега можеше да чуе как се смеят господарите му, докато го обучават. Тогава бе имал много имена. Беше извършил престъпления, които му се искаше да може да зарови в най-затънтените ъгълчета на ума си. Не заслужаваше втори шанс в живота. И беше дяволски сигурен, че не заслужава толкова добра и мила жена като Кали.
	Само дявол като Хенри би решил да ги свърже един с друг.
	През болката на спомените, зърна образа на топлата й усмивка. Дочу красотата на смеха й.
	Тя го вълнуваше до степен, която не разбираше.
	— Сега — заговори кралят, протягайки ръка, — ми дай документите.
	Син се поколеба. Но накрая осъзна, че му ги подава, противно на волята си.
	Хенри изпусна въздишка на облекчение, докато прибираше листата в кожената торбичка върху олтара.
	— Аз съм твой приятел, Син. Знаеш го. Ако не бях аз, щеше да умреш сам-самичък в Утремер, без дори да си бил сред свои.
	Сред свои. Странно, Син се чувстваше като чужденец в Англия, както когато живееше сред сарацинските племена, които го бяха купували и продавали.
	Кралят втъкна торбичката под мишница.
	— Защо те е грижа какво си мисли девойчето, така или иначе?
	Рицарят хвърли кръвнишки поглед на Хенри, за да му покаже, че е преминал границата.
	— Случайно тази дама е моя съпруга. Съветвам те да й покажеш нужното уважение.
	Негово Величество завъртя очи.
	— Не отново. Ще ти направя услуга и ще пусна по петите си раздразнен лъв. Моля те не ми казвай, че ще постъпиш като Томас Бекет и ще се обърнеш срещу мен.
	— Познаваш ме по-добре.
	— Мислех, че познавам и него добре, а въпреки това виж как сгреших — Хенри се загледа в него подозрително за няколко секунди. — Между другото, ако все още имаш намерение да осуетиш този брак с някакъв трик, помисли отново. На сутринта искам доказателство за консумацията му.
	Син повдигна вежда при тези думи.
	— Не ми казвай, че желаеш да присъстваш на събитието.
	— Не особено. Вече потвърдих, че тя е девствена. Ако на сутринта няма кръв, ще наредя на лекарите си да я прегледат отново. Ще е най-добре девствеността й вече да я няма.
	Рицарят му отправи отегчен поглед.
	— Продължаваш да ми говориш, сякаш ме е грижа дали ще живея или ще умра. Нямаш истинска власт над мен, Хенри, и го знаеш. Единственото, което ни свързва, е клетвата ми за вярност към теб.
	Кралят присви очи.
	— В разногласия сме още откакто за пръв път повдигнах темата. Нямам желание да се боря с теб. Просто искам този въпрос уреден. Нужен ми е силен и в същото време безпристрастен съюзник в Шотландия. Ти си идеален, да се смесиш с нейните хора и да поддържаш мира. С теб и клана Макалистър, северните ми граници ще са добре подсигурени, което ще ми даде възможност да изстържа Филип от подметката си. Ако бракът не бъде консумиран, то тя ще може да разтрогне договора още щом се прибере у дома си.
	— Наясно съм, Хенри.
	— Тогава защо правиш нещата по-трудни, отколкото е нужно?
	Син нямаше представа. Просто усещаше дълбоко в себе си, че ако консумира брака си с Каледония, тогава той ще е завинаги. А последното, което искаше, бе да свърже жена като нея, с мъж като себе си. Струваше му се глупаво и жестоко.
	— Много добре — отстъпи накрая. — На сутринта ще имаш своето доказателство.
	Кралят се усмихна.
	— Тогава те оставям на невестата ти.
	Докато Хенри напускаше параклиса, Син се взираше с копнеж в документите, които Негово Величество носеше под мишница. Как му се искаше да може да заличи този ден.
	В действителност не го беше грижа какво мислеха всички останали за него. Но определено беше от значение какво мислеше Кали. Не желаеше да вижда как очите й потъмняват от подозрение или по-лошо — омраза.
	Пое си дълбоко дъх, след което се насочи към вратата и се приготви да посрещне присъдата й.


	Сърцето на Кали биеше силно, когато се отдръпна от вратата само секунди преди Хенри да я отвори със замах. Направи бърз реверанс пред краля, докато той я подминаваше, след което зачака нетърпеливо да види съпруга си.
	Значи Син не бе извършил това убийство.
	Тази новина й донесе повече облекчение, отколкото някога би помислила за възможно.
	Той далеч не беше невинен, но поне в това нямаше пръст.
	Когато съпругът й прекрачи прага, тя го дари с най-сияйната си усмивка.
	Смущение помрачи тъмния му поглед, докато изучаваше тълпата, която го гледаше сякаш е най-низшата форма на живот и недостоен да споделя земята под краката им. Но нея не я беше грижа какво мислят останалите. Нека се заблуждават, щом така искат.
	Сърцето й подскочи при вида на засъхващата кръв върху бузата му. Раната вече бе придобила лилав оттенък и бе загрубяла. Вероятно го болеше. Грозна сянка върху един толкова красив мъж.
	Кали вдигна ръка, за да го докосне.
	— Позволи ми…
	Той се отърси от допира й и излезе от залата.
	Младата жена преглътна буцата в гърлото си при тази проява на грубост от негова страна. Какво го бе накарало да се държи така?
	Решена да разбере, тя тръгна след него.
	Настигна съпруга си надолу по коридора, където слугите се суетяха и стараеха да стоят колкото се може по-далеч от него.
	— Къде отиваш?
	Син се спря при звука на мелодичния глас зад гърба си. Тя го беше последвала?
	Обърна се и я откри точно зад себе си, прихванала нагоре полите си, за да успее да се нагоди към доста по-широките му крачки. Слабите й глезени бяха изложени пред погледа му и от гледката кръвта му закипя. Дори плейдът, който тя носеше, напомняйки му за родословието, което той презираше, не успя да намали желанието му да предяви претенциите си към тази дама.
	Неговата съпруга.
	Истината го разкъса.
	— Искам да бъда сам — отвърна по-сурово, отколкото бе имал намерение.
	— Ех, колко удобно? — гласът й натежаваше от саркастично неодобрение. — Днес е нашият сватбен ден, а ти искаш да го прекараш сам. Добре тогава, наречи ме подметка и да приключим въпроса.
	Той се смръщи при думите й.
	— Моля? Как да те нарека?
	— Подметка — посочи Кали към краката му. — Сещаш се, незначителната материя, върху която стъпваш, без да се замисляш. Това съм аз за теб, нали?
	Не би се шокирал повече дори ако се беше изплюла в лицето му. Как е могла въобще да си го помисли, след като за него тя бе късче от самия рай? Не можеше да си представи по-благородна и безценна жена, макар да имаше един-два по-неприятни навика.
	— Още не си доживяла да се държа с теб като с нещо незначително.
	— _Още_, казваш. С което намекваш, че непременно ще настъпи подобен момент.
	— Нямах и това предвид.
	— Нямаше ли?
	— Не.
	Тя вдигна поглед към него с безгрижна усмивка, извиваща ъгълчетата на устните й и дяволит блясък в светлите й зелени очи.
	— Тогава, все пак знача нещо за теб.
	_Повече, отколкото можеше да си представи._
	— Всичко това игра ли беше?
	Кали поклати глава.
	— Не беше игра. Просто исках да говориш с мен.
	Пристъпи напред и докосна ръката му.
	Син се вгледа в нежната длан върху бицепса си и му коства целия самоконтрол, за да не я притисне към себе си и да не потърси устните й със своите. Или да я вдигне на ръце и да изтича към стаята им, където би могъл да се изгуби в сладката мекота на тялото й.
	— Зная, че си бил сам през по-голямата част от живота си — каза тя нежно. — Но сега сме женени. Без значение как това се случи, аз напълно възнамерявам да следвам брачните си клетви. Ще бъда твоя съпруга, Син, ако ми позволиш.
	Точно там се коренеше проблемът. Той не знаеше дали би могъл да й позволи. Всеки пък, когато се разкриеше пред някого, го нараняваха. През годините свикна да се затваря в себе си и да не предоставя подобна власт на никого.
	Наложи му се да изключи сърцето и емоциите си и да се научи просто да съществува.
	Единствено така можеше да постигне мир в живота си.
	А сега тя искаше да промени всичко това. Бе жадувал за любов и приемственост толкова дълго, че вече не смееше да се отвори за каквато и да било нежност. Тя щеше да го унищожи.
	— Имам нужда да остана сам за малко — каза й с по-нежен тон. — Моля те.
	Кали отдръпна ръката си.
	— Ще те изчакам, докато си готов.
	Това бе най-милото нещо, което някога му бяха казвали. Трогнат до степен, противоречаща на всякакви обяснения, той се обърна и бавно закрачи към конюшните.


	— Не съм сигурен дали ще успеете да достигнете до сърцето му, милейди.
	Кали ахна разтревожено и когато се обърна, видя Саймън да се приближава към нея.
	— Подслушвахте ли?
	— Само малко.
	Тя се усмихна на искрения му отговор.
	— Къде е Джейми?
	— Елфа го отведе в стаята ви. С нея ще го наглеждаме вместо вас двамата тази вечер.
	— Благодаря ви.
	Той кимна.
	Когато понечи да си тръгне, Кали го спря.
	— Саймън, има ли нещо, което можете да ми кажете, за да ми помогне със Син?
	— Той е суров мъж, но справедлив. Никой, включително аз, не познава наистина съпруга ви, милейди. Син си е просто Син. Не моли за нищо и разчита единствено на себе си. Ако съществува начин, с който да достигнете до сърцето му, аз не го зная. Знам само, че няма да ви е лесно. Но ако желаете да опитате, с удоволствие ще ви помогна.
	— Вие сте добър човек, Саймън.
	Рицарят се засмя с глас при тези думи.
	— Вече няколко красиви жени ми го повтарят, но въпреки това се оказват омъжени за друг. Вероятно трябва да опитам да бъда лош и може би тогава най-накрая ще се прибера у дома с прелестната дама.
	Тя му се усмихна.
	— Съмнявам се, че можете да бъдете лош.
	Млада прислужница ги приближи плахо откъм единия край на коридора. Кали я поздрави.
	— Простете, милейди — отвърна нервно момичето, докато правеше реверанс пред тях. — Моята господарка ми нареди да ви донеса това. То е сватбен подарък.
	Кали взе малката кутийка от треперещите ръце на девойката.
	— От кого е?
	— Графиня Радърингтън.
	— Майката на Син — поясни Саймън.
	Кали се намръщи. Защо ще й изпраща дамата подарък? Нямаше никакъв смисъл, предвид държанието й към Син.
	Изпълнена с любопитство, младата жена отвори кутийката и видя малка бутилка.
	— Какво е това, дявол го взел? — попита Саймън.
	Мислейки, че е парфюм, Кали отвори капачето и подуши течността. Разпозна отвратителната миризма мигновено. Дължеше се на растението, което майка й използваше, за да се отърве от мишките и другите неприятни гадини в голямата им зала. Беше бутилка с отрова.


>	Глава 7

	Кали се поколеба пред вратата на дневната, където двама пазачи стояха от двете й страни, за да се уверят, че графинята няма да напусне покоите си отново. Но колебанието й бе мимолетно. Гневът й нарасна и тя премина между двамата мъже, отвори вратата със замах и след това я затръшна. Графинята ахна стреснато и я погледна от мястото си на леглото, когато Кали връхлетя в стаята й непоканена.
	— Какво трябва да означава това? — попита тя, докато вървеше към леглото, за да връчи на графинята бутилката с отровата.
	Дамата избърса сълзите от очите си и си пое накъсан дъх, като не обърна внимание на бутилката. Повдигна царствено брадичката си, докато играеше с краищата на възглавницата в скута си.
	— Реших, че ще ви потрябва за тази вечер. За вас или за предпочитане за него. По един или друг начин ще ви спаси, и няма да ви се наложи да приемете такова отблъскващо чудовище в леглото си.
	Кали беше поразена. Какво, по дяволите, си мислеше тази жена?
	— Как можете да говорите така за собствения си син?
	Графинята се вцепени, а в тъмните й очи се разгоря пламъкът на лудостта.
	— Той не е мой син. Това копеле унищожава всичко, до което се докосне. Винаги го е правил. Ако сте достатъчно разумна, ще изпиете отровата и ще си спестите години на несметно страдание в ръцете му.
	Омразата на графинята към Син озадачи Кали. Какво ли бе причинил на майка си, за да заслужи такава необуздана ненавист.
	— Защо го мразите толкова? Какво е направил?
	— Какво е направил ли? — изпищя графинята, изправи се от леглото и захвърли възглавницата на пода. — Съсипа живота ми. Отвратителният му баща ме прелъсти, когато бях още дете. Прекарах една нощ с него, за която никой не трябваше да разбере. Вместо това забременях. Когато баща ми разбра, полудя от ярост. Пребиваше ме от бой и всяко нормално дете би загинало в утробата ми. Но не и той. Той е син на дявола. Оцеля дори след като изпих отвари, които трябваше да го убият.
	Кали изпита силна болка, докато слушаше. Омразата й към Син беше неописуема.
	— Когато се роди — продължи графинята, — едва не ме уби. Кървях толкова силно и беше чудо, че оцелях. Когато се опитаха да ми го дадат, за да го подържа, не можах дори да го погледна. Така че наредих на слугинята ми да му намери дойка и веднага го изпратих при баща му.
	— Изпратили сте новородено бебе на път, часове след раждането му?
	— Часове? Направих го, веднага щом тялото ми го изхвърли.
	Кали не можеше да диша, докато болката я връхлиташе. Представяше си ясно образа на изоставеното новородено. Как може някой да е толкова жесток, запита се тя.
	По-лошото бе, че не откриваше следа от разкаяние или угризение по лицето на майка му. Тя беше уверена, че е постъпила правилно. И предизвикваше Кали да я разбере.
	Ярост и омраза горяха в очите на графинята.
	— Мъжът, за когото исках да се омъжа, отказа да ме има, след като съм родила детето на друг и в ожесточението си, баща ми ме омъжи за човек, по-стар от него самия.
	— Нищо от случилото се не е по вина на Син.
	— Напротив! Ако не се бе родил, нищо от това нямаше да се случи.
	Огънят в очите й свидетелстваше, че преживява отново миналото.
	— Изпратих го на баща му, смятах, че съм се отървала от него. Тогава, години по-късно, той се появи в двора и клюките отново започнаха. Трябваше да живея с този позор ежедневно. Хората шепнеха зад гърба ми. Обсъждаха и петняха репутацията на скъпия ми син Роджър. Съпругът ми беше набожен човек и ме накара да нося власеница* под роклите си от този ден до смъртта му. Бях унижена и принудена постоянно да прося покаяние. И сега това чудовище отне единственото хубаво нещо в живота ми. Само Роджър имаше значение за мен. Той беше единственият, който правеше отвратителния ми живот щастлив.
	[* Груба дреха от козина, каквато отшелниците са носели на голо. — Б.пр.]
	Кали съчувстваше на мъката на жената и искаше да може да облекчи болката, която й бе причинила смъртта на сина й. Но нищо от това нямаше да промени стореното от нея на големия й син, който е бил просто бебе, нуждаещо се отчаяно от майчина любов.
	— Син не го е убил.
	— Вие сте глупачка, ако вярвате на лъжите му.
	Кали потупа съчувствено ръката на графинята, желаейки да каже нещо, което да облекчи страданието й. Но не можеше да направи нищо, което да я накара да го приеме или да се почувства по-добре. Случилото се бе трагедия. Кали поклати глава и й върна бутилката с отровата.
	— Милейди, много съжалявам за загубата ви — каза тя, обърна се и тихо напусна стаята.


	Син прекара целия ден в езда. Отправи се на юг, оставяйки Лондон зад гърба си. Притежаваше земи из цяла Англия, Нормандия и Утремер. Замъци, толкова могъщи, че дори цялата армия на Хенри не можеше да ги превземе. Никой не го бе побеждавал в битка. Можеше да унищожи нации, ако поискаше.
	Нямаше причина да се върне в Лондон или при жена си. Никаква.
	Нямаше друго основание, освен факта, че харесваше усещането за ръката й, поставена на рамото му. Или смеха, който красеше ярките й зелени очи и трапчинката, която се появяваше на бузата й, когато говореше.
	Син затвори очи, когато нерешителността го разкъса на парчета.
	Тази вечер Кали можеше да бъде негова. Можеше да я обладае отново и отново, докато не се изпоти и измори, докато и двамата не издъхнат от изтощение. Тя не би отрекла правото му да притежава тялото й. Не би го отблъснала с отвращение и страх. Не се съмняваше, че за първи път в живота си, можеше да получи любов и утеха.
	Син затвори очи и се опита да си представи един свят, в който някой наистина го иска. Свят, изпълнен от единствената жена, която щеше да му се усмихне, докато се приближава към нея. Жена, чието лице ще се озарява от щастие в негово присъствие.
	Беше ли възможно?
	Кали искаше да бъде негова съпруга. Можеше ли той да бъде неин съпруг?
	Би могъл да опита.
	Да, би могъл да направи това. С малко по-олекнало сърце, той обърна коня си и се отправи към Лондон.


	Седейки пред прозореца, с вечеря сервирана на малката масичка пред нея, Кали наблюдаваше залязващото слънце. Съпругът й все още не се беше появил. Бе я оставил преди часове и никой не знаеше къде се е запътил или кога ще се върне.
	Ако изобщо се върнеше.
	Чу вратата да се отваря и с надеждата, че е Син се обърна, за да види как Елфа влиза в стаята с тъжни очи.
	— Все още не се е върнал, милейди.
	Кали събра вечерята, която се бе надявала да сподели със съпруга си. Разгневи се, докато се взираше в празния поднос пред себе си. Това беше първата й брачна нощ. Как смееше да се отнася така с нея. Как можа да й отдели толкова малко внимание. Колкото повече мислеше за това, толкова повече се ядосваше. Бе се отнесла към него мило и сърдечно. Показа му само уважение, а той дори не си направи труда да се появи за вечеря.
	Щеше да го разбере, ако се нуждаеше от време насаме, но не проумяваше желанието му да се дави в самосъжаление, оставяйки я гадаеща къде може да е отишъл и кога щеше да се върне, ако изобщо възнамеряваше да го направи, сякаш Кали бе едно нищо.
	В името на всичко свято, тя отказваше да остане тук и минута повече, чувствайки се така нежелана и жалка. Щом не я искаше, добре. Тя не възнамеряваше да прекара остатъка от живота си в опити да му угоди, когато беше очевидно, че искаше всички да го мразят.
	— Къде е Саймън? — попита тя Елфа.
	— В стаята си, с Джейми.
	— Би ли наглеждала Джейми за кратко. Помоли Саймън да дойде при мен.
	Елфа изглеждаше объркана, но не се поколеба с отговора си.
	— Да, милейди, с удоволствие.
	Кали се изправи, когато прислужницата я остави, бързо изми лицето си и се погрижи за външния си вид.
	На Саймън не му отне много време, за да се присъедини към нея. Въпреки това, докато го чакаше, Кали успя да изпие две чаши с вино.
	— Мога ли да ви помогна, милейди?
	— Да, Саймън. Чух музиката отдолу и тъй като съпругът ми предпочита да ме пренебрегва, ще оценя, ако ме придружиш до залата, за да мога да се насладя на сватбената си нощ.
	Кали видя колебанието, което се изписа по лицето му.
	— Моля те, Саймън! В противен случай просто ще стоя тук и ще се ядосам дотолкова, че бих могла да го нараня физически.
	Рицарят се засмя на думите й.
	— Мисля, че ще се радвам да го видя — каза той, но я придружи до залата.
	Кали реши, че ще се наслади на тази нощ. Отдавайки се на вино и музика, тя танцува със Саймън, докато главата й се замая.


	Син влезе в покоите на жена си, но се закова на място. Нямаше и следа от нея. Студена вечеря, едва докосната, почиваше на масата пред прозореца.
	Къде беше тя?
	Той се намръщи и огледа стаята в опит да разбере в какво настроение е била, преди да си тръгне.
	Със сигурност не би избягала сега, след като се бяха оженили. Беше му казала, че ще изчака.
	Остра болка прониза гърдите му, когато през ума му мина мисълта, че е избягала от него. Беше толкова силна, че отне дъха му. До този миг дори не бе осъзнал силното си желание да я види, когато пристигне, да я намери тук с гостоприемна и приветстваща усмивка на лицето. Удивен от откритието си, той слезе долу, за да открие Саймън и да разбере дали знае нещо за Кали.
	Голямата зала беше пълна с хора. Музика, гласове и смях отекваха навсякъде сред тази лудост. В центъра танцуваха двойки, хора се бяха наредили пред масите, препълнени с храни и напитки, докато други стояха на групи до стената.
	Всеки път, щом Син се приближеше до някоя от тях, разговорите секваха и хората се взираха в него с отвращение, изписано по лицата им. И веднага щом ги подминеше, навеждаха глави и започваха да шептят по негов адрес.
	Но Син не се интересуваше. Тези хора бяха маловажни.
	Докато вървеше между придворните, погледът му бе привлечен от шотландски плейд в центъра на залата, където хората танцуваха.
	Задъха се, когато видя жена си в ръцете на Саймън. Кали беше облегнала гърба си на гърдите на рицаря и гледаше усмихнато към него.
	На лицето й бе изписано искрено щастие.
	Собственически гняв разкъса сърцето на Син. Как смееше да гледа така Саймън. Болката от видяното го разяждаше. Бе искал да го посрещне с това изражение, но сега тя гледаше така друг мъж.
	С желание за кръв, той се отправи към тях.
	— Кали — засмя се Саймън, докато посягаше към бокала в ръката й. — Дай ми тази чаша, пи достатъчно вино за една нощ.
	Кали издърпа чашата извън обсега на Саймън и след това се отдръпна от него, разливайки половината от съдържанието й по пода.
	— Вино и танци, Саймън — изсмя се тя. — Искам още!
	— Какво става тук? — попита Син, когато се приближи до тях.
	Спусна се тишина над цялата зала. Син усети погледите на всички придворни, които ги наблюдаваха с любопитство.
	— Танцувах — отвърна Кали. Нежният й акцент бе малко неясен и труден за разбиране. — И пих. — Тя се намръщи на чашата в ръката си, сякаш се чудеше къде ли е отишло виното. Нацупено погледна нагоре към Син и продължи:
	— Но сега Саймън не ми разрешава.
	— Опитвам се да я вкарам в леглото — призна Саймън.
	Син изви едната си вежда.
	— Не ме гледай така, тя е пияна.
	Син повдигна вежди още по-високо.
	— За бога, познаваш ме добре. Знаеш, че не бих направил нищо друго, освен да повикам прислужницата й, за да се погрижи за нея.
	Думите му, накараха Кали да изсумти.
	— Доста е неприятно, когато една жена е толкова пияна и никой не я желае.
	Мъжете си размениха шокирани погледи. В стремежа си да я измъкне, преди напълно да се е самоунищожила, Син я вдигна на ръце и я изнесе от залата.
	Кали въздъхна, обви ръце около врата му и положи глава на рамото му. Син потрепери от усещането за ръката й в косата си, когато тя прокара пръсти през нея, докосвайки леко скалпа му.
	— Ти си силен мъж, нали? — наситеният й с аромат на вино дъх погали врата му и изпрати тръпки по цялото му тяло. — Харесвам начина, по който ръцете ти ме карат да се чувствам, когато ме прегърнеш.
	Кали рязко дръпна косата му.
	— Ау! — възкликна той остро. — За какво беше всичко това?
	— Мислех, че си ме изоставил — обясни Кали и се изви в ръцете му. — Пусни ме, ядосана съм ти.
	Син затегна прегръдката си. Нямаше намерение да я остави, не и преди да се озове в безопасност в стаята си.
	— Ядосана си ми? — попита той невярващо. — Защо?
	— Защото си голям, вбесяващ звяр. Това си ти. Завъртя ми главата, накара ме да те желая и след това ме остави в първата възможна минута.
	Напук на себе си, той се усмихна. Имаше нещо в прямотата на това пияно девойче, което харесваше.
	— Накарах те да ме желаеш?
	— Да, искам целувка от теб, съпруже.
	Той я пусна на земята, за да отвори вратата на стаята й. Тя се олюля леко, след което отново обви ръце около врата му и се опита да го целуне. Но не уцели устните му и постави изгаряща целувка върху челюстта му. Горещи тръпки избухнаха като течен огън по цялото му тяло. Изсъска, когато тя облиза плътта му с езика си.
	— Ммм — простена тя. — Боцкаш и си толкова твърд…
	Тя нямаше и представа, колко точно твърд беше, помисли си Син. Ритна вратата, за да я затвори, докато тя го дърпаше вътре.
	— Къде беше? — попита Кали и се опита да постави ръце на хълбоците си, но вместо това те паднаха безжизнени от двете й страни.
	— Яздих.
	— Оу, любимото ти занимание. Как не се досетих. Това е единственото нещо, което обичаш да правиш. Езда и тренировки.
	— Да, а ти обичаш да танцуваш. Кажи ми, кога се напи, преди или след като слезе долу?
	— Определено след това. Имаше един висок мъж, който каза, че ще бъде щастлив да заеме мястото ти тази вечер, ако не си способен да изпълниш съпружеските си задължения.
	— О, всичко е наред, аз съм напълно способен. — Преди да размисли, Син пристъпи към нея, придърпа я в обятията си и потвърди думите ли с целувка.
	Тя простена в отговор, но след това се отдръпна.
	— Ще ме нараниш ли? — попита тя.
	— Нямам намерение да го правя — намръщи се той. — Защо си мислиш подобно нещо?
	— Елфа каза, че ще ме нараниш, когато вкараш твоя… хм… мъжката си част в мен.
	Син повдигна вежди на подбора й от думи. Разговорите с тази жена винаги бяха толкова странни.
	— Тогава, ще се постарая да бъда внимателен, за да не те нараня.
	Тя се засмя на думите му.
	— Значи ще вкараш твоя…
	— Моля те, Кали, имай милост към мен.
	Тя прехапа устни, така че трапчинката на бузата й се появи и плъзна ръце надолу по гърдите му, изследвайки невинно тялото му. Син се мъчеше да диша, докато се бореше с желанието да я обладае грубо, напомняйки на себе си, че трябва да бъде нежен и внимателен с нея. Последното нещо, което искаше, бе да нарани тази деликатна дама.
	— Такава сила — прошепна тя, а ръцете й галеха гърдите му. Непохватно развърза връзките на туниката му и я разтвори за жадните си очи. Издърпа краищата й, за да може да види възможно най-много от тялото му. Син стоеше напълно неподвижен, страхувайки се, че ако помръдне може да я уплаши. Искаше тя да свикне с него и след това… щеше да бъде негова.
	— Харесва ми как изглежда кожата ти. Може ли да те докосна?
	— Милейди, можеш да ме докоснеш навсякъде, където пожелаеш.
	Тя се усмихна на думите му и попита:
	— Наистина ли?
	Той кимна в отговор.
	Кали издърпа туниката от панталоните му и погали с ръка твърдите му мускули. О, харесваше й да усеща тялото му под ръцете си. В желанието си да види повече от него, издърпа туниката над главата му. Докосна белезите върху ребрата му, след това проследи един, който стигаше до дясното му зърно. Намръщи се на видяното. Белезите бяха навсякъде. Толкова много болка и толкова голяма сила.
	Изведнъж пожела да го види целия. Пусна туниката на пода и посегна към връзките на панталоните му.
	О, харесваше този мъж дори когато я подлудяваше. Зарови ръце в косата му, възхитена от усещането за допира, докато вкусваше блажената топлина на устните му. Стенеща, тя се отпусна с цялата си тежест върху него и се вкопчи в широките му рамене.
	Почувства търсещите му ръце върху гърба си, които издърпваха връзките на роклята й.
	Тръпка разтърси тялото й, когато си помисли за онова, което щеше да направи тази вечер с нея. Щеше да я види по начин, по който никой никога не я бе виждал. Да я докосва на места, които никой преди не бе докосвал и да прави неща, които само смътно си бе представяла. Самата мисъл я накара да се изчерви.
	Син затаи дъх, когато пръстите й докоснаха долната част на корема му, докато тя разкопчаваше металните халки на панталоните му. Щом ги освободи, тежките бричове от желязна плетка паднаха на пода, разголвайки го пред нея.
	Кали преглътна при вида на възбудената му мъжественост, сгушена между тъмните косми. Беше огромен. Със сигурност щеше да я разкъса на две. Нищо чудно, че Елфа я беше предупредила за болката.
	Никога не беше виждала подобно нещо преди. С голямо любопитство тя повдигна ръката си, за да го докосне. Веднага щом пръстите й погалиха кадифения му връх, Син изсъска, а пенисът му трепна, извивайки се към ръката й.
	— Заболя ли те? — попита тя и се отдръпна.
	— Не, любима — отвърна той дрезгаво и върна ръката й върху мъжествеността си.
	Кали потрепери от усещането за кадифе и твърдост в ръката си и го обгърна с пръсти. Погледът й се впи в удоволствието, изписано на лицето му. Харесваше й да го задоволява. Доставяше й наслада начинът, по който я изпиваше с очи, сякаш искаше да я погълне.
	Поставяйки ръка върху нейната, Син й показа как да го гали. Как да прокара ръката си надолу, нагоре по ствола и по меката торбичка отдолу. Кали прехапа устни, когато осъзна силата, която притежаваше над него. Ръката й му доставяше удоволствие и прозрението я изпълни с наслада.
	Окуражена от доволното му изражение, тя спусна ръката си и обхвана тестисите му. Той изръмжа в отговор, притисна ръце към лицето й и я целуна страстно.
	Вкусът му я накара да изстене от удоволствие и тя стисна нежно мъжествеността му. Ръцете му се заровиха в косата й, преди да се върнат отново върху връзките на роклята й. Сърцето й заби в сладостно очакване. Миг по-късно роклята й се свлече на пода и голите им тела се притиснаха. Усещането за споделената топлина я накара да трепери. Изгаряща от желание, тя се вкопчи в него.
	Син се отдръпна, за да я погледне. Очите му пламтяха, когато я вдигна на ръце и я отнесе в леглото.
	Кали въздъхна, когато потъна в мекия дюшек. Внезапно бе връхлетяна от вълна на замайване, стаята се завъртя лудешки около нея и всичко потъна в мрак.
	Син наведе глава, за да я целуне и замръзна.
	— Каледония? — повика я той, но тя не помръдна. — Кали? — повтори отново и леко я разтърси. Никакъв отговор, беше заспала.
	Ругаейки, Син се облегна на леглото, а слабините му горяха в адски огън.
	Вбесен, той наблюдаваше блестящата й кожа, която сякаш му се подиграваше. Щеше да се засмее, ако тялото му не изгаряше от сурово желание за нейното. Но нямаше нищо смешно в болката, причинена от незадоволената му страст.
	— Така е по-добре — каза той и придърпа завивката върху нея. Прие случилото се като знак. Нямаше никакво право да я притежава.
	Тя заслужаваше почетен рицар. Мъж като Саймън. Някой, който можеше да я обича и да й даде децата, които толкова искаше. Сърцето му се сви при мисълта, че никога не би могъл да бъде безгрижният мъж, който ще се смее заедно с нея и ще сподели спокойния й живот.
	Така да бъде. Щеше да се вслуша в тази поличба. Щеше да се задоволи с това да я види в дома й, при семейството й, докато разкрива шотландските разбойници и ги наказва за престъпленията им.
	И все пак, докато я наблюдаваше как спи, дълбоко в сърцето му се появи горчива болка, която го накара да пожелае да бъде друг мъж. По-достоен мъж.
	Син легна до нея и я придърпа в прегръдката си. Просто щеше да я подържи за известно време, преструвайки се, че имат общо бъдеще. Преструвайки се, че може да й предложи нещо, което си струваше.


	Кали се събуди със свирепа болка в главата. Стенеща, тя отвори очи и потрепери от ярката дневна светлина, която изпълваше стаята. Вратата се отвори, изпращайки нови болезнени пристъпи към черепа й.
	— О, моля те стъпвай тихо — въздъхна тя.
	— Извинете ме, милейди — прошепна Елфа, — но Негова светлост ви чака долу, време е да отпътувате за Шотландия.
	Кали се изправи рязко и въздъхна тежко, когато бе връхлетяна от нова болка.
	Беше омъжена и се прибираше у дома.
	Огледа стаята, но нищо не издаваше, че мъжът й е бил тук. Неясни образи се завъртяха в ума й, докато се опитваше да си припомни предишната нощ.
	Смътно си спомняше, че Син бе ядосан, когато я потърси и че я отнесе в стаята й. Последният й ясен спомен беше как докосваше гърдите му.
	Елфа се приближи с кърпа в ръка.
	— Милейди, приготвих ви ваната. Реших, че ще искате да се изкъпете, преди да се отправите на дългото пътуване.
	— Благодаря ти, Елфа — прошепна Кали и избута завивките настрани. Сърцето й спря, когато видя окървавените чаршафи. Елфа ахна и се прекръсти.
	— Мили Боже, милейди, добре ли сте? Господи, през целия си живот не съм виждала нещо подобно. Време ли е за месечното ви неразположение?
	Кали поклати глава, но дори и да беше, тя никога не кървеше така. Целите й бедра бяха покрити с кръв.
	— Най-добре се движете бавно, милейди — каза Елфа и й помогна да се изправи. — Чувствате ли се добре, боли ли ви?
	— Добре съм, с изключение на болката в главата ми.
	Кали уви плейда около тялото си и се отправи към ваната в съседната стая. Кръвта в леглото я обезпокои. Какво ли я бе причинило.
	По нищо не личеше да е наранена. Не беше толкова наивна да вярва, че жените кървят така всеки път, когато правят любов с мъжете си.
	Какво ли се беше случило?
	Странно, много странно.


	Син се намръщи, когато влезе в голямата зала. Всички се втренчиха в него доста особено. По-особено от обикновено. Не можеше да разбере погледите им, докато Саймън не се присъедини към него.
	— Какво си направил снощи на Каледония? — попита той.
	Син грабна свежа ябълка от подноса на една от масите и го поведе към стълбището.
	— Нищо — отговори той.
	— Не си я убил в леглото си?
	Син се спря и се вгледа в приятеля си.
	— Що за въпрос е това?
	— Не се сърди на мен. Това е история, с която всеки се шегува тази сутрин. Изглежда, че Хенри е наредил на Елфа да му занесе чаршафите от стаята ви. Сега, всеки си мисли, че трябва да си отрязал главата й, за да има толкова кръв по тях.
	Син стисна зъби и не отговори. Никога преди не бе спал с девственица, така че в усилията си да докаже, че е правил любов с жена си, той поряза собствената си ръка и използва кръвта, за да изцапа чаршафите. Очевидно бе прекалил с количеството.
	— Е, какво се случи? — настоя Саймън.
	Син не му отговори, загледан в стълбището, по което слизаха Кали и Джейми. Върху жълтата си рокля, отново бе облякла плейд. Косата й бе сплетена на две плитки, които се спускаха покрай лицето й, а страните и очите й блестяха.
	Кали отне дъха му и го накара да копнее, да завършат онова, което бяха започнали предишната нощ.
	Когато го видя, тя се усмихна с усмивка, която моментално го възпламени. Възбуди го. И му припомни съвсем ясно, че бе заспала, преди той да изпита каквото и да е облекчение.
	— Добро утро, съпруже.
	Син се сви, когато чу думата.
	— Милейди, как се чувствате?
	— Като изключим болките в главата ми, всичко е наред. Ами вие?
	Той огледа придворните, които се взираха в нея, сякаш бе призрак.
	— Никога не съм се чувствал по-добре, милейди.
	Усмивката й се разшири.
	Джейми притича покрай него, за да покаже на Саймън шепа мъниста.
	— Веднага ли тръгваме? — попита Кали.
	— Мислех, че това е желанието ви.
	— Да, колкото по-скоро, толкова по-добре.
	— Тогава да вървим. Всичко е готово и опаковано.
	Кали се пресегна да хване ръката му, но той се отдръпна. Обезсърчена, тя си пое дълбоко въздух и го последва през коридора към вратата. Хенри ги срещна пред замъка с мрачно лице.
	— Бъди внимателен — каза той на Син. — Не искам следващата седмица да ми върнат главата ти.
	Син кимна и след това помогна на Кали да се настани върху коня си. Когато посегна към Джейми, кралят го спря.
	— Момчето остава тук като гаранция, че нищо лошо няма да ти се случи.
	Джейми изпищя отрицанието си. Кали отвори уста да отговори, но бе изпреварена от Син:
	— Момчето тръгва с нас.
	— Полудя ли? — попита Хенри. — Без детето няма гаранция за безопасността ти.
	— Момчето тръгва с нас — остротата в гласа на Син, изненада Кали. Тя се съмняваше, че Хенри би позволил на друг, освен на съпруга й, да използва подобен тон, без да го окове във вериги.
	— Уверявам ви — продължи Син по-спокойно. — Мога да се изправя срещу самия дявол, но няма да оставя тук едно невинно момче, незащитено.
	Хенри се вцепени.
	— Обиждаш ни, ако си мислиш, че ще позволя наш повереник да…
	Лицето на Син бе безизразно, когато отвърна на краля:
	— Веднъж бях ваш повереник, господарю.
	Вината проблесна в очите на Хенри, преди да успее да я прикрие.
	— Добре тогава, вземи го щом искаш.
	Без да отговори, Син вдигна Джейми. Момчето обви ръце около врата му и го задържа в здрава прегръдка. Кали видя объркването в очите на рицаря.
	— Харесвам те, въпреки че си английско куче — каза Джейми, отдръпна се леко назад и потупа леко Син по главата. — Ти си ми любимец. Е, ти и Саймън.
	Син се усмихна криво.
	— Тогава предполагам, че трябва да ти благодаря.
	Джейми се ухили, когато рицарят го постави на коня му.
	Без друг коментар Син се качи на седлото си. Хенри пое юздите на коня му и погледна нагоре към него.
	— Искаме думата ти, че ще изпратиш бележка в момента, в който пристигнеш в замъка на Макнийли и всяка седмица след това. Не я ли получим, ще изпратим армия, за да установим благополучието ти.
	Син изглеждаше повече от развеселен.
	— Всичко ще е наред.
	Кралят кимна за сбогом и групата им се отдалечи.
	Син ги поведе, докато Саймън и Джейми яздеха рамо до рамо с Кали. За щастие нямаха много багаж. Изглежда Саймън и Син не се нуждаеха от нищо друго, освен от дрехите на гърба си, а когато бяха отпътували, за да посетят леля й, Кали и Джейми бяха опаковали малко вещи. Но Кали така или иначе вече знаеше, че съпругът й не е типичният англичанин, който се нуждае от пълния си антураж през цялото време.
	Те яздиха през по-голямата част от деня, преди да спрат, за да хапнат. Веднага щом слезе от коня, Джейми избяга в гората, за да се вслуша в призива на природата, докато Кали започна да разопакова част от хранителните продукти, които Елфа бе приготвила за тях.
	Бяха оставили Лондон зад гърба си преди часове и тя вече очакваше с нетърпение момента, когато отново щеше да бъде у дома.
	Затваряйки очи, тя можеше да се закълне, че почти почувства свежия горски аромат на шотландските планини да се просмуква в уморените й кости. Беше отсъствала твърде дълго, но пък на нея дори седмица далеч от дома, й се струваше като цяла вечност.
	Джейми се върна от гората, подскачайки със скоростта на бягащ заек и случайно се блъсна в Син, който хранеше конете. Зърното се разпиля навсякъде около ботушите на рицаря.
	Кали затаи дъх, очаквайки Син да удари или поне да се разкрещи на Джейми, заради непохватността му. Но не го направи. Вместо това вдигна момчето и се увери, че е невредим, изтупа го и го изпрати по пътя му с тихото предупреждение да бъде по-внимателен, за да не се нарани. Веднага щом Джейми хукна към Саймън, Син коленичи и почисти бъркотията, която беше създал брат й.
	Нежността му я изуми. Друг англичанин не би се поколебал да зашлеви момчето за проявената небрежност. Дори чичо й Астър и брат й Дърмът изпитваха нетърпимост към несръчността на Джейми, докато Син дори не я изкоментира. Не, макар че се наложи да събуе десния си ботуш и да изтръска зърното, попаднало вътре.
	Когато Саймън и Джейми притичаха покрай него, Син хвана момчето, хвърли го нагоре и го преметна през рамо като го остави да се поклаща върху гърба му, докато вървеше. Джейми изписка и се засмя, а Син го понесе към мястото, на което Кали седеше с храната.
	— Пусни ме — извика Джейми и продължи да се смее.
	— Ако искаш да растеш, трябва да ядеш — отвърна Син и го преметна през рамото си, поставяйки го нежно на земята до Кали.
	Джейми скочи бързо на крака, но преди да успее да избяга отново, Син го хвана.
	— Трябва ли да те вържа? — попита той.
	Момчето се засмя, след което се отпусна на земята и седна с кръстосани крака, когато Саймън се присъедини към тях.
	Докато подаваше хляб и пиле на брат си, Кали се обърна към Син:
	— На открито ли ще лагеруваме през целия път?
	Той поклати глава и отговори:
	— По пътя има много ханове, освен това на север живее братът на Саймън. След два дни ще пристигнем в земите му. Така че ще разполагате с легло всяка нощ до пристигането ни в Шотландия.
	Лицето й се обагри в руменина, когато един спомен от предишната нощ изникна в съзнанието й и я изгори. Спомни си как стои гола до съпруга си и държи мъжествеността му с ръка. Беше огорчена, че не може да си спомни какво точно са правили. През годините беше чула много жени да говорят за случващото се между двойките през нощта. И след като приятелките й започнаха да се омъжват, бе научила още подробности. Никога не се бе осмелила да признае пред някого колко нощи бе лежала будна в леглото си, питайки се дали самата тя някога ще го изпита, и сега, когато го бе преживяла…
	Е, беше доста несправедливо да няма никакъв спомен за случилото се.
	Прехапвайки устните си, Кали се запита дали ще я пожелае отново тази вечер. Руменина плъзна по лицето й, когато си го представи как лежи до нея, а мъжествеността му прониква дълбоко в тялото й.
	Погледна към съпруга си, но бързо отмести очи.


	Син забеляза изчервяването й и се запита какво ли го е предизвикало. Погледът му се спусна към скута й и в ума му се появи споменът за сладките извивки по вътрешната страна на бедрата й. Бе почувствал мекотата на кожата й, когато втри собствената си кръв в нея, за да скрие факта, че не бе направил това, което трябваше.
	Дори сега можеше да си спомни усещането за меката й кожа под дланта му, или лавандуловият аромат на косата й, или вкуса на устните й.
	Колко я желаеше. Силата на копнежа му причиняваше болка. Размърда се леко, за да облекчи напрежението в частта от тялото си, която я искаше най-силно и бе притисната от бричовете му.
	С крайчеца на окото си, Кали забеляза гладното изражение върху лицето на Син. Той се втренчи в нея по начин, който я накара да потрепери нервно.
	Саймън прочисти гърлото си и попита:
	— Трябва ли да заведа Джейми на разходка до близкото графство?
	Син сведе поглед към храната си.
	— Не. Трябва да се връщаме на пътя. Не искам нощта да ни застигне, докато сме в гората.
	— Много добре, но не забравяй, че предложих.
	Повече никой не проговори, докато не стана време отново да тръгнат на път. На свечеряване спряха в малък хан, в град, за който Кали не бе чувала преди. Джейми бе много уморен и се оплака, че няма сили дори да влезе в хана. Постоянно търпелив с момчето, Син го издърпа от коня и го пренесе вътре.
	След като Кали и Саймън слязоха от конете си, които бяха отведени от слугите, Син ги въведе в хана, където бяха посрещнати от закръглен мъж.
	— Нуждая се от три стаи за през нощта — каза Син.
	Искането му учуди Кали.
	— Джейми не може да спи сам — каза тя. — Ще се уплаши.
	Малката глава на момчето, покрита с разбъркани червени къдрици, се отдръпна от рамото на Син.
	— Няма! Мислиш ме за някое малко момиче, което ще се уплаши…
	— Не, скъпи — отвърна нежно Кали, поглаждайки един от непокорните му кичури. — Но не е нужно да спиш сам на непознато място.
	Ханджията прочисти гърлото си и каза:
	— Опасявам се, че имам само две свободни стаи.
	— Много добре, ще ги наема — кимна Син. Той премести детето от другата си страна и се обърна към Кали. — Вие с Джейми ще спите в едната стая.
	— А ти? — попита тя.
	— Аз ще спя в плевнята.
	Саймън пристъпи напред.
	— Аз ще…
	— Не, Саймън — прекъсна го Син. — Аз съм свикнал повече с нея.
	Тонът му даде ясно да се разбере, че това е краят на спора.
	Ханджията им донесе храна и те вечеряха в мълчание. Изтощени от пътуването, се оттеглиха веднага щом приключиха.
	След като сложи брат си в леглото и той заспа, Кали излезе от стаята, за да потърси съпруга си. Откри го пред вратата си, облегнат на стената с меча до него.
	— Син? Какво правиш?
	— Изглежда, че седя.
	— И защо седиш тук?
	— Защото ми е трудно да спя, докато стоя прав.
	Кали се поколеба, докато разбра значението на думите му.
	— Ще спиш пред вратата ми, но защо?
	— Защото, ако спя пред вратата на Саймън, съдържателят ще реши, че съм странен.
	Сарказмът му започваше да й омръзва, въпреки това една усмивка изви крайчетата на устните й.
	— Можеш да влезеш вътре и да спиш.
	Син впи поглед в тялото й, обвито в плейда. Светлината зад нея очертаваше извивките й, а огнената й коса се спускаше свободно около раменете. Стоейки там, приличаше на богиня. На спиращ дъха ангел, дошъл да спаси пропадналата му душа.
	И той искаше да я погълне като хищен вълк. Да я вземе в обятията си и да засити изгарящото желание в кръвта си. Този порив беше толкова силен, че Син остана изумен, че все още се намира на пода, а не вътре в нея.
	Не, не можеше да спи в стаята й. Не и с нея. Не и когато се чувстваше толкова нестабилен.
	— Доста добре съм и тук.
	— Седейки на пода.
	— Точно така.
	За негово учудване, Кали коленичи и го целуна по бузата. Мекотата на устните й изгори кожата му.
	— Благодаря ви, мой ревностни покровителю. Ще спя много по-добре, като знам, че сте тук отвън, вдървен от студ.
	Син повдигна вежди при тази проява на сарказъм. Правилно, беше твърд, но със сигурност не заради студа.
	Кали се изправи и се върна обратно в стаята си.
	— Между другото, ако срещнеш стария Редкап, докато се опитва да ни нападне, поздрави го от мен, моля те.
	Син изсумтя, когато тя затвори вратата. Съпругата му не подозираше, че старият Редкап е самият той.


	Кали се постара да заспи, но след един час не издържа повече. Не можеше да понесе мисълта, че Син лежи отвън върху студения и твърд под.
	Тя стана от леглото, грабна възглавницата и одеялото си, отвори вратата и замръзна. Син спеше с гръб към нея по протежение на прага. Сърцето й се сви, когато го видя да лежи върху грубия под, докато тежката му броня със сигурност нараняваше тялото му. Нямаше начин да се чувства удобно, легнал по този начин, без одеяло, с което да се завие.
	В желанието си да му осигури поне малко удобство, тя пристъпи към него.
	Преди да успее да мигне, Син се претърколи, вдигна меча си и го насочи към нея. Върхът му беше само на сантиметри от гърлото й и тя ахна уплашено.
	Син премигна, намръщи се и свали меча.
	— Прости ми, милейди. Трябваше да те предупредя, че спя леко и се събуждам готов да се бия.
	— Ще го запомня.
	Тя му подаде несръчно възглавницата и одеялото, които държеше в ръцете си.
	— Реших, че може би ще имаш нужда от тях.
	Син погледна към нещата, които му предлагаше. През целия му живот никой не се бе погрижил за удобството му. Нещо повече, спомни си времето, когато веднъж на местния панаир мащехата му купи ябълково вино на братята му. Едва седемгодишен, той бе наблюдавал как отпиват, докато собственото му гърло гореше от жажда.
	_Може ли и аз да получа, моля_, бе помолил той. Мащехата му бе присвила устни, сякаш я бе помолил да му даде ръката или крака си.
	_Намери вода, ако си способен. Тя е безплатна и достатъчно добра за никаквец като теб._
	Това бе последният път, когато Син бе помолил за нещо.
	— Благодаря ти — каза той, вземайки възглавницата и одеялото от ръцете й.
	Тя му се усмихна и се върна в стаята си.
	Син постави възглавницата на пода и отново легна. Веднага щом главата му докосна възглавницата, той долови лек лавандулов мирис. Ароматът на Кали. Затвори очите си и се наслади на сладкото ухание, спомняйки си прекрасното усещане, което бе изпитал, когато галеше бедрата й. Всичко, за което бе успял да мисли, докато я докосваше, бе как иска да потъне в нея, да усеща ръцете й плътно около себе си.
	Син бе връхлетян от болка. Защо Кали беше мила с него, когато трябваше да го мрази повече от всички останали. Той беше неин враг. Баща й бе мразил всичко английско и въпреки това, тя бе показала само състрадание и доброта към него.
	Измъчен, той отново постави меча под тялото си, с който се бе научил да спи отдавна. Хладната стомана се притискаше към топлината на гърдите му, докато дръжката и ризницата се впиваха в тялото му, припомняйки му кой е всъщност. Воин. В живота му нямаше място за утеха. В затвореното му сърце нямаше място за съпруга.
	Той познаваше само самотата и възнамеряваше да остане такъв и занапред — самотен.


	Кали прекара по-голямата част от нощта, опитвайки се да измисли начин, по който да достигне до мъжа си. Трябваше някак да го пречупи и да го накара да я приеме.
	Морна щеше да знае. Веднага щом достигнеха дома й, Кали щеше да научи всичко, което я интересуваше. Да, с помощта на Морна, щеше да прелъсти Син.
	Кали не искаше да остарее без деца. Независимо дали си признаваше или не, съпругът й обичаше децата. Никой мъж не би бдял над Джейми, по начина, по който го правеше Син, освен ако не изпитваше бащински чувства. И от видяното, Кали беше сигурна, че от мъжа й щеше да излезе прекрасен баща.
	— Спи добре, съпруже — прошепна тя.
	Защото на сутринта възнамеряваше да започне война, в която се надяваше да спечели сърцето на мъжа си.


>	Глава 8

	Е, толкова по въпроса с войната за спечелването на сърцето му. Прекара останалата част от сутринта, опитвайки се просто да го накара да говори.
	Кали недоумяваше какво да прави. По времето, когато се събуди, конете им бяха вече оседлани и двамата със Саймън чакаха нея и Джейми, за да възобновят пътуването си.
	Когато тя се усмихна и поздрави Син, най-доброто, с което той й отвърна, беше изсумтяване. Всъщност, забеляза тя, единственият отговор, който даваше на всеки въпрос или коментар през цялата сутрин беше изсумтяване.
	Когато спряха, за да починат по обяд, Кали беше напълно готова да го удуши. Или най-малкото да прати глутница диви кучета подире му.
	Прекалено сърдита, тя извади храната им, след това отиде до съпруга си, който беше зает с разхлаждането на конете.
	— Мислех си да запаля огън тази вечер. Имаш ли нещо против?
	Той отново изсумтя, после рязко вдигна глава.
	— Какво?
	Тя се усмихна.
	— Ха! Знаех си. Знаех, че мога да те накарам да говориш. Само си помисли, цяла дума. Кой знае, ако продължавам така, може би ще чуя пълно изречение до края на седмицата.
	Син се опита да изглежда заплашително в отговор на дързостта й, но очарованието на жената беше заразно. Да не говорим, че изглеждаше твърде прекрасна, стоейки пред него с коса, сплетена надолу по гърба й и сияещи бузи. Какво имаше в тази жена, че всеки път, когато се доближеше до него, той искаше да целуне закръглените й, пълни устни? Да зарови глава в шията й и просто да вдиша сладкия й аромат?
	Самото й присъствие го разгорещи и накара цялото му тяло да пулсира от желание.
	— Мислех, че желаеш да се прибереш възможно най-бързо вкъщи — каза той, както сам забеляза, с твърде дълбок глас.
	— Да, но можем да говорим, докато го правим. Забеляза ли, че Саймън нямаше никакъв проблем да ме попита как се чувствам, или дали съм нетърпелива да видя семейството си?
	Той погледна към мястото, където Саймън стоеше с Джейми, докато вадеше от чувала фураж за коня си.
	— Страхувам се, че не говоря толкова много като Саймън. — Син изпитваше съмнение, че дори повечето жени са бъбриви колкото Саймън.
	— Забелязах. Съвсем не е нещо, което се опитваш да скриеш.
	Син вдигна четката и започна да трие отдолу коня си. Не можеше да проумее защо Кали предпочита да бъде тук с него, когато можеше да бъде с брат си и Саймън. Особено като се има предвид начина, по който той се отнесе към нея тази сутрин.
	— Защо си толкова мила с мен?
	Кали замълча за миг.
	— Казваш, че е твърде необичайно някой да бъде мил.
	— Така е. В случай, че не си забелязала в Лондон, повечето хора дори не ми обръщаха внимание.
	Тя се замисли за минута върху казаното.
	— Мисля, че мръщенето ти е това, което ги плаши.
	— Не се мръщя.
	— Позволи ми да не се съглася по този въпрос. Изглеждаш доста свирепо.
	— Тогава защо ти не си уплашена?
	— Нямам абсолютно никаква идея. Баща ми винаги казваше, че притежавам повече кураж от десетина мъже.
	— Мисля, че баща ти е бил прав.
	Тя му се усмихна и това направи най-странното нещо с дишането му, карайки слабините му да се стегнат незабавно.
	Кали размаха с ръка между тях.
	— Искам да отбележиш това, че точно сега, в този момент, ние разговаряме. Наистина не е трудно, нали? Мислиш ли, че можем да се държим така до края на деня?
	Всъщност той се усмихна на думите й.
	— Не исках да бъда груб с теб тази сутрин. Просто не обичам да говоря, докато пътувам.
	— Добре тогава, ще ти простя. Но само толкова, колкото да осъзнаеш, че не бива да ме игнорираш в бъдеще.
	— Ще опитам.
	Син я гледаше как си тръгва и му стана тежко. Кали беше невероятна красавица, но не само външно. Красотата й също така беше дълбоко в душата й и притежаваше блясък, какъвто той никога не бе подозирал, че може да съществува.
	В този момент, копнежът за нея му причиняваше болка. Болеше го от това, че не е като Саймън.
	Ако беше благороден и достоен…
	Стисна зъби. Нямаше какво да се направи. Той бе това, което е бил винаги и нямаше начин да го промени.
	Въздъхвайки със съжаление, Син продължи да разхлажда коня си.


	Когато на следващия ден стигнаха в Рейвънсууд, Кали беше повече от готова тази нощ да се отдаде на една добра, стабилна почивка. Кръчмата, в която бяха отседнали предния ден, беше тясна и студена, а ханджията кисел и намусен.
	Беше ужасна нощ, прекарана с подритващите я крака и лакти на Джейми, докато се чудеше, къде ли спеше мъжът й.
	Но тази вечер щеше да има изобилие от стаи и собствено легло само за Джейми, а съпругът й нямаше да има възможността да я избегне. Да, тя щеше да е близо до него, дори и ако трябваше да го завърже за себе си.
	Саймън ставаше все по-неспокоен с наближаването на Рейвънсууд и веднага щом гледката на големия замък се появи пред тях, той пришпори коня си напред, препускайки надолу по хълма към моста.
	— Мисля, че е развълнуван — каза Кали на Син.
	— Да, той и брат му винаги са били близки. Също като теб и Джейми.
	Тя погледна към мястото, където Джейми спеше, сгушен в прегръдките на Син. Момчето бе оклюмало от умората през последния един час и Син се опасяваше, да не би да падне от коня си. Затова спря и прехвърли момчето, за да може то да язди с него и да подремне на спокойствие.
	Джейми имаше лице на ангел, докато спеше и тя не пропусна да забележи нежността на Син. За човек, който не искаше деца, показваше загриженост, която липсваше на повечето мъже.
	Когато влязоха в добре поддържания, изискан двор на замъка, Саймън вече стоеше до много красив, висок, тъмнокос мъж и руса жена, която изглеждаше така, сякаш ще роди всеки момент. Мъжът държеше малко дете на ръце и ги погледна с братска обич.
	Това трябваше да е Дрейвън от Рейвънсууд.
	— Син — поздрави го Дрейвън, но в тона му се усети нотка на сдържаност. — Отдавна не сме се виждали.
	Син дръпна юздите на коня си и спря точно пред тримата. Нещо скрито и болезнено смръщи лицето му, когато огледа прекрасния двор, в който се суетеше прислугата, занимаваща се със задълженията си.
	В тъмните му очи се появи блуждаещ поглед и беше споделен с човека пред нея.
	— Да, Дрейвън — отвърна тихо Син, — така е. Изглеждаш добре и щастлив. Поздравления.
	Дрейвън се усмихна.
	— Ти също.
	Саймън се приближи да вземе Джейми, така че Син да може да слезе от коня. Син, от своя страна, помогна на Кали и я поведе към останалите, докато конете бяха отведени от конярите.
	— Съпругата ми, Каледония — представи я той на Дрейвън.
	Очите на мъжа се разшириха леко от изненада, но той бързо я прикри. Обърна се към бременната жена и лицето му веднага омекна.
	— Съпругата ми, Емили.
	Саймън се засмя.
	— Господа, можете ли да не сте толкова сковани? Дамите никога няма да разберат за пакостите, които заедно измисляхте навремето.
	Дрейвън се засмя на думите му.
	— Ние? Спомням си, че ти беше този, който създаваше проблеми, докато ние те измъквахме от опасността.
	— Лъжи! — извика Саймън. — Аз бях едно невинно момче, заблудено от вас демони на Луцифер.
	— Невинно? — Син се обърна към Дрейвън.
	— Спомняш ли си, когато прониза мечката със стрела?
	Дрейвън изсумтя.
	— Дали си спомням? Все още нося белега от тогава. А какво ще кажеш за вълка?
	Син изсумтя, после сниши гласа си, имитирайки детски:
	— Дрейвън, Син, вижте, намерих едно кученце.
	— Кученце с ядосана майка.
	— О, чудесно — каза Саймън саркастично. — Защо, за бога, поисках да събера двама ви заедно отново? Отричам се от думите си. Върнете се към мрачното си настроение. И двамата.
	Емили прегърна Саймън и стисна ръката му.
	— Бедният Саймън, винаги поемаш удара.
	Прехвърляйки тежестта на Джейми в прегръдките си, Саймън погледна към Кали, и от изражението на лицето му, тя разбра, че той си спомни за трика й с връзването му за леглото.
	— Нямаш си и представа, Ем.
	Кали му се усмихна ведро, а Емили се протегна и хвана ръката й.
	— Заповядай вътре, ще намерим легло за брат ти, и ще осигурим топла храна и почивка за теб и съпруга ти.
	Емили от Рейвънсууд имаше открито и мило изражение. Такова, което предразположи Кали да се чувства като у дома си. Въпреки че изобщо не познаваше домакинята си, я усещаше близка.
	Веднага след като влязоха вътре, малкото дете в ръцете на Дрейвън зарита и поиска да го пуснат.
	— Хен, стой наблизо.
	Момчето изтича до огнището и събра куп играчки, а след това се втурна към Кали, за да й ги покаже. Той й говореше и гукаше в бърза последователност и тя успя да схване само една или две думи от речта му.
	— Казва ти, че дядо му му е купил кон на панаира в Рансок, където е трябвало да играе с маймуна.
	Кали се засмя.
	— Ах, така всичко има много по-дълбок смисъл. На колко години е?
	— На година и половина.
	— Кога очаквате следващото?
	— До месец, мисля.
	Кали се втренчи в закръгления корем на Емили, изпитвайки лека завист и се запита дали може да е заченала през сватбената си нощ. Би било прекрасно да има дете, което да расте в нея. Да почувства малките движения на бебето и да знае, че ще е нейно, за да го обича…
	Нямаше търпение да дочака този ден.
	Хен дръпна ръкава на Кали, искайки да се настани в скута й. Без да се колебае, тя го сложи да седне там и му позволи да продължи да й показва своите играчки.


	Син гледаше естествения начин, по който Кали обгръщаше детето и сърцето го заболя. Дишайки тежко, той огледа голямата зала. Беше толкова странно да се върне след всичките тези години.
	Не можеше да си спомни времето, когато беше окован пред същото това огнище, докато Харолд злонамерено го биеше по редица причини. В онези дни залата беше мрачна и тъмна.
	Сега тя беше боядисана и приветлива. Едва я разпозна. Дори подиумът с господарската трапеза бе преместен другаде.
	И все пак, той познаваше това място. Почувства обърканите спомени, напомнящи миналото. Болезнени, горчиви спомени, с които беше прекарал целия си живот, опитвайки се да ги погребе.
	Дрейвън сложи ръка на рамото му.
	Син инстинктивно понечи да я отдръпне, но се насили да издържи. Имаше много неща в Дрейвън, които му напомняха за Харолд. Същата тъмна коса, същите черти и височина. Единствената разлика бяха очите. Тези на Харолд имаха жесток кафяв цвят, докато при Дрейвън преобладаваше светлосиньото като очите на майка му.
	— Трудно е да се прогонят призраците на миналото, нали?
	Син кимна.
	— Изумен съм, че можеш да живееш тук.
	— В интерес на истината, аз само съществувах тук, докато жена ми не ми се нахвърли.
	— Нахвърлила ти се е?
	Дрейвън се засмя.
	— Нямаш представа каква тигрица живее в това ангелско тяло.
	Син погледна към Кали, която излъчваше спокойствие и щастие, като самата Мадона. Да, изглежда могат да бъдат доста заблуждаващи.
	Дрейвън му предложи чаша вино, но все още не можеше да срещне погледа му за по-дълго време. Син знаеше защо. Той никога нямаше да забрави деня, в който се бяха видели за последен път.


	Топлината на Утремер беше изгаряща. Едва четиринайсетгодишен, Син беше оръженосец на Харолд в продължение на повече от четири години. Старият граф искаше да се помири с бога и да убие няколко сарацини, затова подготви рицарите, сина и оръженосеца си и се отправи към Йерусалим.
	Пътуването беше трудно. Двама от рицарите починаха по път и още трима бяха убити в битка. Последните рицари на Харолд починаха от болест само ден преди бандит да открадне всичките му пари.
	Без пукната пара, старият граф стана търговец на роби. Един мъж искаше да купи Дрейвън, въпреки че беше две години по-млад от Син. Но Дрейвън беше по-добре охранен и с далеч по-малко белези.
	— Няма да вземете сина ми — беше изръмжал Харолд. — Можете да купите само този.
	Харолд бе блъснал зашеметения Син в ръцете на мъжа, където беше проверен по най-груб и студен начин. Пазариха се за повече, отколкото струваше и в крайна сметка бе продаден на цена по-ниска от разходите за една добра нощувка.
	Когато робовладелците бяха дошли при него с оковите, Син се бори с всички сили. Но това не беше достатъчно. Докато го отвеждаха и старецът плащаше на Харолд, Син беше видял внезапното облекчение по момчешкото лице на Дрейвън, че баща му не го беше продал вместо него.
	Син прочисти гърлото си, пропъждайки спомените.
	— Аз не те виня, знаеш го, нали?
	Вината бе изписана на лицето на Дрейвън.
	— Трябваше да направя нещо.
	— Какво да направиш?
	— Да се боря с него. Да протестирам. Не знам — въздъхна дълбоко другият мъж. — Нещо.
	— Дрейвън, ти беше на дванадесет години. Умираше от глад и страх. Ако беше помръднал, той щеше да те набие или да продаде и теб. Честно, всичко е наред.
	И двамата знаеха, че лъже. Колкото и лош да беше Харолд, бе светец в сравнение със сарацина, който бе купил Син.
	За известно време наблюдаваха жените и разговаряха за незначителни неща. Не след дълго се отпуснаха и си спомниха момчетата, които бяха някога. Съзаклятници, които създаваха неприятности и поразии.
	Присъединиха към дамите и с помощта на Саймън преразказаха някои от пикантните си истории.
	— Казаха ми, че никой не може да те победи с оръжие — подразни Дрейвън Син, докато вторият се облягаше на огнището.
	— Дочух същото и за теб.
	Саймън изпъшка.
	— Милостиви Боже, не отново.
	— Какво, Саймън? — попита Емили.
	Зет й поклати глава.
	— Дами, подгответе се.
	— За какво? — намръщи се Кали.
	— Двама победители в битка.
	Кали се засмя, докато Син не проговори отново.
	— Мога да те надвия.
	Дрейвън изсумтя.
	— Едва ли. Само в най-смелите ти мечти. Но, от друга страна, мога да те накарам да плачеш като момиче.
	— Ха! Никога.
	— Мислиш, че не мога?
	— Знам, че не можеш.
	— Тогава се облечи и да се срещнем отвън.
	— Дрейвън! — въздъхна Емили тежко. — Не са пътували чак дотук през целия този път, за да дойдат и още с влизането им, ти да пожелаеш да се биеш с лорд Син.
	— Ем, аз няма да се бия с него, ще измета земята с него.
	— Ще ти се — подигра му се Син.
	— Син — намеси се Кали, когато той се отблъсна от огнището. — Не си ли твърде уморен?
	— Дори и полумъртъв, мога да го победя с една ръка, вързана зад гърба ми.
	Дрейвън се усмихна злобно.
	— Направи го тогава.
	— Ще го направя.
	Саймън въздъхна още по-силно.
	Кали погледна към него и попита:
	— Не го мислят сериозно, нали?
	Емили отговори вместо зет си.
	— Имам ужасното чувство, че са абсолютно сериозни.
	Предчувствието на Емили се оказа вярно, когато след десет минути двамата мъже се върнаха долу, облечени за битка.
	— Няма ли поне първо да хапнете? — извика Саймън.
	Те поклатиха глави в унисон и се отправиха към вратата. Гласовете им отекваха в стаята, когато се придвижиха надолу по фоайето.
	— Ще те поваля, Син, и ще вкусиш първото си поражение.
	— Ти си този, който ще вкуси собствените си крака, малкият. Никога няма да дойде ден, в който да можеш да ме победиш.
	Дрейвън спря на вратата и погледна назад към огнището.
	— Хайде, Саймън, ела и виж как брат ти ликува.
	Мъжете затвориха шлемовете си и удариха мечовете си един в друг, а след това се отправиха навън.
	— Саймън? Трябва ли да се притеснявам? — попита го Кали.
	Чу се вик от външната страна на вратата.
	— Мисля, че трябва да се притесняваме — каза Емили, докато се изправяше на крака и се втурна към вратата.
	Саймън взе Хен и двамата с Кали последваха Емили, за да гледат мъжете навън в двора.
	— Алис? — повика Емили една привлекателна, тъмнокоса девойка, която изглеждаше горе-долу на нейната възраст. Жената стоеше с ръка върху сърцето си, сякаш бе преживяла ужасен страх. — Добре ли си?
	— Да — отвърна Алис, — но съпругът ви е опасен с този меч, милейди.
	— Нямаш представа — прошепна Саймън, докато приближаваше мъжете. Той се усмихна ведро за миг на прислужницата, която се изчерви красиво, след което побърза да отстъпи.
	Веднага след като мъжете преплетоха мечове, се оформи малка тълпа от слуги и рицари да ги гледа. Емили и Кали размениха разочаровани и уморени погледи, след което се опитаха да ги разтърват.
	Не се получи.
	Минаха часове, докато Син и Дрейвън се опитваха да се съборят един друг на земята.
	След известно време, Джейми се събуди, поигра си с Хен, а след това и двамата, капнали от умора, си легнаха в леглата. Вечерята беше сервирана, изядена, а остатъкът от нея изстинал, докато чакаха двамата воюващи да пораснат и да се присъединят към тях.
	Дори публиката отвън се разпръсна, когато наблюдателите се отправиха към собствените си легла.
	Накрая, Емили бе осенена от брилянтна идея. Двете с Кали напълниха подноси с храна и ги занесоха навън, където мъжете им все още се биеха.
	Някой, най-вероятно Дрейвън, беше наредил да обградят със свещи терена на битката им, така че да могат да се виждат един друг дори в тъмнината на нощта. Въпреки лудостта на действията им, Кали не можеше да не им се възхити. И двамата бяха изключителни бойци, особено предвид факта, че се биеха вече от много часове.
	— Ммм — въздъхна Емили, вдишвайки миризмата на печено еленско месо в черешов сос.
	— Кали, трябва да опиташ от това. Най-доброто еленско, което нашият готвач някога е приготвял.
	Мъжете забавиха малко темпото, защото протегнаха вратове си, за да го видят.
	Кали отхапа и простена с преувеличено блаженство.
	— Права си. Това е прекрасно, толкова е вкусно — каза тя и погледна косо, за да види забавянето на мъжете. — Най-доброто, което някога съм опитвала.
	Стомахът на Син изкъркори при мисълта за угощението, което си правеха дамите. Не беше ял почти нищо през този ден. Но по-скоро тронът на Сатаната ще замръзне, преди да отстъпи тази битка на Дрейвън.
	— Изглеждаш малко изтощен — подигра му се Дрейвън. — Струва ми се, че се нуждаеш от една хапка, за да се подсилиш.
	— Силата ми далеч не е намаляла толкова, колкото мозъкът ти.
	Двамата започнаха да нанасят удари отново.
	Кали и Емили размениха раздразнени погледи. Мъже!
	Погледнаха към Саймън, чиято чиния беше почти празна.
	— Какво? — попита той невинно.
	— Какво ще правим сега? — заяви Кали.
	Саймън сви рамене и довърши храната си.
	Емили остави чиниите настрани и се замисли над въпроса в продължение на няколко минути.
	— Прислужницата ми Алис, веднъж ми каза, че ако си изкълчиш леко глезена, един мъж ще те последва навсякъде.
	Саймън изсумтя.
	— Повярвай ми, ще трябва повече от един глезен, за да разтървеш тези двамата.
	Емили разхлаби дантеления връх на роклята си. Саймън дискретно обърна гръб, когато тя приближи до мъжете.
	— Знаеш ли, Кали, доста е топло тази вечер. Може би трябва да понамокря роклята си, докато не стане прозрачна и не залепне изцяло по тялото ми.
	Дрейвън се препъна на думите й.
	— Така ли правите вие, англичаните, когато ви е топло? — попита Кали и се присъедини към нея. — У дома ние просто сваляме плейда и се разхождаме… голи.
	Син обърна рязко глава към нея.
	Кали опипа с пръсти карфицата на рамото си.
	— Нужно е само разкопчаването на една брошка, за да отстраниш цялото нещо.
	Дрейвън изръмжа и се втурна към Син, улови го през кръста и го бутна назад.
	Син изрева и атакува с пълна сила.
	Емили въздъхна, когато двамата продължиха битката.
	— Мисля, че стана по-лошо.
	Жените се обърнаха към Саймън, който се бе добрал до другите две чинии и ядеше храната от тях.
	— Какво? — попита той отново, когато осъзна, че е привлякъл цялото им внимание.
	Емили постави ръце на кръста си.
	— Наистина ли няма нещо, което да можеш да направиш?
	Саймън остави храната и се изправи.
	— Ако направя това, искам и двете да ми обещаете, че ще хванете мъжете си, преди да бъда кастриран.
	— Ще го направим — обещаха те едновременно.
	— Дано държите на думата си.
	Подръпвайки и оправяйки туниката си, Саймън се приближи, докато не спря на малко разстояние от другите двама мъже.
	— Дрейвън — започна той с по-висок глас. — Какъв голям и силен воин си. Защо ли начинът, по който се движиш кара сърцето ми да бие силно. Ти си такъв герой.
	Син се изсмя на глас. Дрейвън само изръмжа отново.
	Саймън насочи вниманието си към другия мъж.
	— Син, толкова силен и издръжлив рицар си. Ето затова, не знам дали мога просто да стоя тук и да те гледам. Караш ме да настръхвам целия.
	Син вече не се смееше.
	Саймън се обърна към Кали и Емили.
	— Дами, докато мъжете ви играят помежду си на мечове, какво ще кажете ние с вас да се оттеглим вътре и Емили може да ми покаже всичко за влажните рокли, а Кал…
	Преди да успее да довърши изречението си, Дрейвън и Син се хвърлиха срещу него.
	Син го хвана за врата, докато в същото време Дрейвън го сграбчи през кръста. Заедно те го вдигнаха във въздуха и го хвърлиха в поилката на конете.
	Без съмнение щяха да му нанесат повече щети, ако Кали и Емили не се втурнаха към тях, за да ги сграбчат.
	Кали дръпна шлема на Син от главата му и го целуна бързо, преди той да успее да се измъкне.
	Син замръзна при вкуса на прохладните й устни, притиснати към горещата му уста.
	Беше уморен от свръхнатоварването и изпотен, но тя изглежда не обърна внимание на миризмата му.
	Кали се отдръпна и му се усмихна.
	— Кажете ми честно, не сте ли гладен, милорд?
	Да, беше. Умираше от глад за нея по начин, който беше наистина ужасяващ.
	Дрейвън въздъхна възмутено, отвличайки вниманието му.
	— Ще тръгна, когато Син признае поражението си.
	— Ще влезеш вътре веднага — каза жена му — или тази нощ ще спиш в конюшнята.
	Син понечи да се присмее на Дрейвън, но бе спрян от ръката на Кали върху устните му.
	— Една дума и ще се присъединиш към него.
	Чу се смехът на Саймън, когато той се отправи към тях, оставяйки мокра диря след себе си.
	— Кой някога би си помислил, че двамата най-велики рицари в Англия могат да бъдат повалени от обикновени девойки?
	Двамата мъже изръмжаха и щяха да се нахвърлят върху Саймън, ако жените им не ги бяха обгърнали с ръце.
	— Момчета — каза Емили и гласът й бе твърд. — Бихте ли били така добри да започнете да се държите прилично и да влезте вътре, за да се нахранете? За една нощ си нанесохте достатъчно вреди един на друг, както и на бедния Саймън.
	— Да — съгласи се Саймън, изстисквайки ризата си. — Освен това, не знам защо сте ми ядосани. Вие двамата ще си легнете с тези две прекрасни дами, докато аз трябва да прегръщам възглавницата си.
	Емили го потупа по мокрото рамо.
	— Горкият Саймън, винаги ощетен. Трябва да ти намерим съпруга, нали, Кали?
	— Да, трябва.
	Кали можеше да се закълне, че видя паника по лицето на Саймън.
	Син и Дрейвън влязоха вътре, за да се нахранят, докато Саймън се качи в стаята си да се подсуши.
	След като мъжете приключиха с вечерята си, Кали заведе Син до тяхната стая, където можеше да му помогне да свали ризницата си.
	— Сигурно е ужасно болезнено — каза тя, забелязвайки синините и червените белези по плътта му. Слава богу, че нямаше рани.
	Син се присмя.
	— Беше приятелско упражнение. Добре съм.
	— Приятелско? Е, тогава се моля, никога да не те виждам да се биеш сериозно. — И наистина го мислеше. Въпреки че бе подразнена, уменията му бяха невероятни. Никога не бе виждала мъже, които да се бият толкова добре като тези двамата.
	— Тук — посочи му тя един стол и го накара да седне, така че да може да разтрие раменете и ръцете му.
	Син седна. Не можеше да проумее какво иска тя, докато меките й, нежни ръце не започнаха да разтриват раменете и врата му. Той изстена от удоволствие. Никой преди не беше правил такова нещо за него.
	Тялото му бе разтърсено от студени тръпки, докато тя прокарваше ръце по бицепсите му като ги притискаше. Слабините му се стегнаха и изгаряха, опирайки се в ризницата, показвайки копнежа му да я притежава.
	Докосването й беше божествено, а когато усети дъха й по кожата си, през тялото му преминаха още ледени тръпки. Боже мой, как я искаше. Желаеше само веднъж да вкуси нежното й тяло. Един скъпоценен миг в обятията й.


	Кали преглъщаше тежко, докато ръцете й обхождаха мускулите на Син. Беше правила това безброй пъти за баща си, чичо си и брат си, но със Син беше различно. Устата й пресъхна, докато го докосваше. Краката й омекнаха, а гърдите й пламнаха. През нея премина пареща болка от желание и тялото й потрепери, копнеейки за него.
	Усещането за силата му, за твърдостта му бе повече, отколкото тя можеше да понесе.
	Някой почука на вратата.
	— Влез.
	В стаята се появи една прислужница, начело на няколко слуги, които носеха вана и кофи с гореща вода.
	— Лейди Емили каза, че Негова светлост ще се нуждае от баня.
	Кали се усмихна вежливо.
	След като ваната беше пълна, тя отстъпи назад, за да може съпругът й да се изправи.
	Син не помръдна. Той се втренчи във ваната и образите се завъртяха в съзнанието му мигновено: представата за Кали цялата мокра, яхнала бедрата му, облекчавайки болките в слабините му.
	Да, той просто можеше да си представи как гърдите й блестят на светлината, а устните й му се усмихват, докато й доставя удоволствие.
	— Няма ли да се изкъпеш? — попита тя.
	Когато той свали ризницата, Кали осъзна, че наистина не го беше видяла гол през сватбената им нощ. Или ако беше, не си спомняше.
	Преглътна при вида на голата му красота. На мощното му гъвкаво тяло. Той беше великолепен.
	Син седна във ваната, но това, което наистина искаше да направи, бе да вземе жена си в прегръдките си и да прави любов с нея през останалата част от нощта.
	И това беше единственото нещо, което не можеше да направи.
	Нямаше намерението да остане в Шотландия. Никога. И отказваше да се възползва от шанса да я остави с дете. Никога нямаше да бъде баща. Никога нямаше да си достави удоволствие, след което да остави една жена да се грижи за детето му.
	Да мрази и презира детето му.
	Той беше поразен, когато тя взе гъбата от ръцете му и го насапуниса. Скръцна със зъби, докато се възбуждаше още повече.
	— Мога да го направя и сам.
	— Знам, че можеш. Но бих искала да направя това за теб.
	Син никога нямаше да разбере добротата й, но все пак тя мислеше, че са наистина женени. Само той знаеше истината за брачната им нощ.
	— Защо ме приемаш като свой съпруг?
	Тя остави сапуна настрани.
	— Баба ми беше ирландка и имаше поговорка: _Господи, дари ме със спокойствието да приема нещата, които не мога да променя._
	Тя постави ръка на рамото му, когато започна да мие гърба му.
	— Незнайно защо, двамата с теб вече сме свързани. Бих могла да се боря с теб и да те мразя, но в крайна сметка това няма да промени нищо. Само ще направи живота и на двама ни нещастен. От онова, което видях, ти си добър човек. Затова предпочитам да се примиря в името на общото ни щастие и да се надявам, че може би ще успееш да накараш клана ми да разбере неизбежната поява на английските заселници. И че можем да живеем в хармония един с друг.
	Неочаквано сърцето му се изпълни с болка при думите й.
	— Тогава въобще не те е грижа за мен. — Думите бяха изречени, преди той да успее да ги спре.
	Ръката й остана неподвижна и тя се придвижи напред, така че да може да го погледне в очите.
	— Едва те познавам, Син — каза Кали със сериозен поглед, в който проблесна весела искра. — Но харесвам това, което виждам. — Тя продължи да мие гърба му. — С изключение на тази вечер. Мисля, че позволи на гордостта да надделее над забележителното ти чувство за хумор.
	Той се усмихна на казаното. Наистина имаше чувство за хумор.
	— И ме е грижа за теб.
	Думите й го стреснаха, но все пак разбра смисъла им.
	— Както и за всеки непознат.
	— И да, и не. Трябва да отбележа, че не бих търкала гърба на човек, когото не познавам.
	— Надявам се — ухили се той.
	Кали взе една кофа, за да изплакне гърба му. Син въздъхна от удоволствие, когато топлата вода се разля по тялото му.
	Кали остави кофата встрани и се върна да седне до него.
	— Искам да те опозная, Син. Мисля, че опознаването ти, ще бъде най-прекрасното нещо.
	Той отмести поглед встрани, за да вземе гъбата и после започна да търка крака си.
	— Наистина няма нищо за мен, което да си струва да знаеш.
	Тя хвана лицето му в ръцете си и го обърна, докато не срещна погледа му.
	— Какво са ти направили, за да те накарат да се затвориш толкова много в себе си?
	Син не отговори. Не можеше. Беше прекарал целия си живот в старание да погребе тези спомени, опитвайки се да не гледа към миналото. Той просто съществуваше. Това беше всичко, което знаеше.
	Кали въздъхна уморено.
	— Остави ме отново, нали? Винаги мога да позная. Очите ти стават тъжни и студени.
	Тя се изправи на крака.
	— Много добре, ще те оставя на мира. Но знай, че един ден ще открия сърцето, което си погребал далеч от света.
	— А какво ще направиш с него, ако го намериш?
	— Ще се погрижа да е в безопасност и ще го пазя от болката, която го е смазала.
	Сърцето му заби в отговор на изречените от нея думи.
	— Милейди, този орган не знае нищо за любовта или добротата. Дори и да го намериш, уверявам те, че ще бъде доста безполезно за теб.
	— Може би да, а може би не. Така или иначе, възнамерявам да разбера.
	Силата й не преставаше да го удивлява.
	Кали тръгна към леглото и издърпа роклята над главата си. Цялото тяло на Син пламна при вида на голия й силует. По-лошото бе, че го дари с пищна гледка, докато се качваше на леглото.
	В този момент всичко, което можеше да направи, бе да не се присъедини към нея. Да не се втурне към леглото, за да я обърне по гръб и да се наслади на тялото й.
	Езикът му гореше от желание за устните й, за гърдите й. Би било чисто блаженство да увие тялото си около нейното. Чисто блаженство да бъде неин съпруг тази нощ.
	Но не би могъл да го направи. Тя го приемаше сега, но нещата щяха да се променят, когато достигнат дома й. Нейните планинци нямаше да изтърпят един английски рицар сред тях.
	Дори кланът на братята му не беше в състояние да го направи. Беше останал с Макалистър за кратко, след сватбата на Брейдън и Маги, докато излекува изгарянията си. И макар, че всички бяха спокойни и сърдечни, той все още виждаше начина, по който слугите и селяните страняха от него. Начинът, по който никой не искаше да прекара повече от миг в негово присъствие.
	Дори й мащехата му, Айлийн, беше хладно любезна с него по време на престоя му. Нито веднъж не срещна погледа му. Разбира се, студената й отчужденост беше най-голямото доказателство за презрението и отвращението, което беше показвала през детските му години. Въпреки всичко, той отказваше да остане там, където беше нежелан.
	Трябваше да сложи край на това в двора на Хенри.
	Син отново погледна към леглото, където жена му чакаше, а стомахът му се сви. Никой не го беше пожелавал преди Каледония.
	Ако той поискаше, тя щеше да му се отдаде.
	А желаеше да я има. Толкова много, че изгаряше от копнеж.
	_Недей да го причиняваш нито на нея, нито на себе си. Напусни, Син._
	Нищо добро нямаше да излезе от това да познае рая, когато не можеше да остане в него. Беше научил този урок още в началото на живота си. Спомените за щастието само щяха да забиват шиповете си по-дълбоко.
	А той бе достатъчно наранен.


	Кали затаи дъх в нервно очакване, когато чу съпругът си да напуска ваната. Сега щеше да дойде при нея, беше сигурна в това.
	Докато мъжете се биеха отвън по-рано, Емили й бе разказала много за това колко упорито се е борил Дрейвън срещу любовта, която тя му е предлагала.
	Кали доби кураж и надежда. Щом Емили беше склонила упоритият си съпруг да я приеме, може би все пак имаше шанс за нея и Син.
	Може би.
	Поне си мислеше така, докато не чу Син да пристъпва по пода и да излиза през вратата.
	Засегната, тя се претърколи, за да се увери, че е чула правилно.
	Да, беше. Съпругът й бе напуснал стаята.
	Скръцвайки със зъби от безсилие, тя остана да лежи там и остави болката от отхвърлянето да я залее.
	Добре тогава, щом не я искаше, така да бъде. Нямаше да лежи тук и да страда. Беше направила своето предложение и той го бе отхвърлил.
	Син не се беше възползвал от нея. Добре. Тя щеше да си бъде у дома до няколко дни и после можеше да направи това, което и той — да се преструва, че не съществува. Добре. Чудесно.
	Щом той искаше това, щеше да му го даде.
	И все пак, дори докато гневът й отекваше силно в главата й, имаше една малка част от нея, която копнееше за същия брак като на родителите й. Този вид брак, който Морна беше имала с бащата на Кали. Този, който Емили споделяше с Дрейвън, изпълнен с любов и уважение.
	— Не знам какво да правя — въздъхна тя. Но вътрешно знаеше. Трябваше да продължи борбата за сърцето му.
	Само се надяваше, че той нямаше да се бори със същата решителност, която бе показал срещу Дрейвън. Ако го стореше, тогава тя щеше да изгуби надеждата, за каквато и да е победа.


>	Глава 9

	Напуснаха рано на следващата сутрин. Кали едва успя да каже довиждане на Емили и Дрейвън преди Син да отведе и четирима им обратно по пътя към Шотландия.
	Следващите няколко дни бяха бедни на събития и белязани само от нежеланието на съпруга й да признае присъствието й по някакъв начин.
	Докато стигнаха до границата на земите на Макнийли, Кали вече беше готова да го удуши. Но гледката на дома й засенчи всяка частица от раздразнението, което изпитваше към съпруга си.
	Беше си у дома! Смушквайки коня си, тя хукна напред от останалите.
	Син я настигна и я накара да спре.
	— Какво правиш? — попита тя.
	— Наблюдавани сме.
	Тя се намръщи на думите му.
	— От кого?
	Той не отговори.
	— Саймън, вземи момчето на коня си и се приготви да отведеш него и Кали на безопасно място.
	Саймън се подчини безпрекословно.
	Веднага след като рицарят беше поставил Джейми пред него, се чу вик от гората. Сърцето на Кали препусна, когато четиридесет мъже скочиха от дърветата и ги заобиколиха. Но не страхът накара сърцето й да бие учестено, беше от радост. Знаеше, че това са планинци. Планинци, които познаваше и обичаше благословеното лице на всеки един от тях.
	Преди Кали да успее да мигне, Син беше слязъл от коня си, за да застане пред нейния с изваден меч, готов да ги посече всичките. Сърцето й се смрази при тази гледка. Може и да беше студен към нея през последните няколко дни, но все още беше готов да се бори за нея и да я защитава. Това беше добър знак.
	— Освободи момичето и момчето или ще умреш!
	Син направи крачка напред.
	— Астър, моля те — намеси се Кали, опитвайки се да разсее впечатлението от стряскащите характери на роднините си. — Те ме върнаха.
	Сивата коса на Астър беше малко рошава, а по лицето му имаше нови бръчки. Той погледна към Син и Саймън скептично.
	— Сигурна ли си, гургулице?
	— Да. — Кали отчаяно желаеше да им каже кой е Син, но се отказа. Нека ги посрещнат като приятели и после щеше да им признае това, което със сигурност щеше да порази чичо й.
	Астър даде сигнал на мъжете да приберат оръжията си.
	— Англичанино, оказва се, че ти дължа извинение.
	Без да отговори, Син прибра меча си и се върна при коня. Кали забеляза скования начин, по който той се качи на седлото. Това беше онзи Син, с когото се беше запознала на стълбите на кулата. Мъж, изпълнен със съмнения и опасност.
	Собственото й семейство притежаваше същата прикрита природа. Никой, дори и Дърмът, не я поздрави открито. Всички те гледаха Саймън и Син, готови да извадят мечовете си при всяка провокация.
	— Чичо Астър, чичо Астър — извика Джейми развълнувано. — Лорд Син се ожени за Кали, освен това я обезоръжи.
	Кали се сви, когато чу думите на Джейми, особено когато Астър отправи убийствен поглед към двамата рицари.
	— И кой от вас двамата е този лорд Син?
	— Аз съм.
	Въздухът между двамата мъже се изпълни с враждебност.
	— Оженихме се преди седмица, в съответствие с каноните на Църквата — намеси се Кали, надявайки се да разсее част от напрежението.
	Астър стана още по-враждебен от преди.
	— Момиче, беше ли принудена да го направиш?
	Кали забеляза погледа в очите на Син, но той не каза нищо. Очакваше тя да го предаде, да го остави в ръцете на роднините си.
	— Не, чичо. Аз се омъжих доброволно за него.
	— Луда ли си? — изръмжа Дърмът. Зелените му очи блестяха яростно, докато вятърът рошеше дългата му тъмнокестенява коса.
	— Довела си тук един сасенах? Къде ти е главата, жено?
	— Главата ми е добре, Дърмът Макнийли, и не се налага да чувам това от хора като теб. Син е мой съпруг и честа те задължава да му покажеш уважението си.
	Дърмът се изплю на земята.
	— По-скоро ще умра, преди да покаже уважение към един сас…
	Думите му замлъкнаха, когато една кама профуча покрай него, на косъм от лицето му.
	Син го изгледа остро.
	— Наречи ме така още веднъж, момче, и ще умреш заради думите си.
	Дърмът извади меча си, но преди да успее да се придвижи напред, Тарн хвана юздите на коня му.
	— Успокой се, момче. Сестра ти си е у дома. Нека Астър и Кали решат въпроса насаме.
	Изражението на Дърмът беше направо кръвожадно. Син изглеждаше неподатлив на враждебността, която срещна, но нещо й подсказваше, че това не беше съвсем така.
	Лошото настроение вече бе завладяло всички, когато Астър ги поведе обратно към замъка на семейството й. Ако не беше бързото бърборене на Джейми, ездата би преминала в пълно мълчание.
	Веднага след като влязоха в залата, майката на Джейми дотича към тях. Морна беше красива, стройна жена с дълга тъмнокестенява коса със същия нюанс като на Дърмът. Сините й очи се изпълниха с радост, когато ги видя.
	— О, моята мъничка рожба! — извика Морна, грабна Джейми в ръцете си и го притисна здраво към гърдите си. Той започна да рита с крачетата си в знак на протест, когато тя го стисна и продължи да целува лицето му отново и отново.
	Син наблюдаваше как жената, която вероятно не беше по-възрастна от него с повече от една или две години, поздравява сина си. Преди време, много отдавна, веднъж бе мечтал да се прибере и да получи такова посрещане. Но докато Хенри изпращаше другите момчета обратно в Шотландия всичко, което посрещна Син беше рязкото, студено известие, изпратено от баща му:
	_Не мога да приема един сасенах в дома си. Прави с него, каквото ти е угодно. Той нито сега, нито пък някога ще бъде добре посрещнат тук._
	Старите рани вътре в него отново се отвориха и цялото му тяло се изпълни с мъчителна болка.
	— Милорд?
	Той обърна гръб на Кали и свали ръкавиците си. Тя се намръщи учудено. Суровата мъка в очите му я преследваше. Когато пристъпи пред него, видя че на лицето му беше изписано обичайното му стоическо изражение.
	Морна заведе Джейми на горния етаж, а Астър поведе нея, Син, Саймън и Дърмът към кабинета си.
	— Не го искам тук — каза Дърмът на келтски.
	— Не ти вземаш решението — разгневи се Кали.
	— По дяволите, не е така. Той е англичанин.
	— Дърмът, Кали, успокойте се — рязко каза Астър. — Това не зависи от никого от нас. Е, Кали, кажи ми, какво искаш да правим с него?
	— Настоявам да го посрещнете като добре дошъл.
	Астър прокара ръка през побелялата си коса.
	— Момиче, не мислиш ли, че трябваше поне да ни попиташ? Прекарах най-добрите години от младостта си в борба срещу такива като него. Както и скъпият ти покоен татко. Искам мир с тях толкова, колкото и ти, но не и на тези цена.
	Кали погледна към съпруга си, който размени раздразнен поглед със Саймън.
	— Държим се грубо като обсъждаме това пред него, когато той не знае нищо за нашия език.
	— Той е копеле и ако не може да ни разбере, най-добре е да го изпратиш обратно.
	— Прав си за едно нещо — проговори Син на безупречен келтски и всички замръзнаха, сякаш в стаята беше паднал гръм. — Наистина съм копеле, но нямам намерение да се махна, докато нападенията срещу англичаните не спрат. — Син се отправи към Дърмът, докато застана почти плътно пред него. — Така че, ако искаш да си тръгна всичко, което трябва да направите, е да сключите мир с тях.
	— Момче, къде си се научил да говориш нашия език? — попита Астър. — Никога не съм познавал сас… англичанин, който да го владее толкова добре.
	Син хвърли поглед през рамо.
	— Просто съм пълен с изненади.
	Кали затаи дъх, когато двамата мъже се измериха един друг с поглед. Също като Син, чичо й не позволяваше на всеки да го разпитва. Той управляваше земите им със силата на крал и всички от клана му дължаха своята жертвоготовна преданост.
	Тя хвърли умолителен поглед към Саймън, надявайки се, че ако започнеше битка, той ще й помогне да ги разтърве.
	Астър го погледна остро.
	— Ако, дори за миг си помислил, че ще ти позволя да уловиш някой от хората ми, за да го предадеш на краля си, грешиш.
	Син се обърна с лице към него.
	— Тогава трябва да се увериш, че бунтовниците няма да нападат повече.
	— Как бих могъл да го направя, когато нямам представа кои са те?
	— Ти си леърд на този клан. Не ми казвай, че не познаваш всеки мъж, жена и дете, които обитават земята ти. Ако не знаеш имената на бунтовниците, със сигурност ги познаваш по репутация и си наясно кои от мъжете са най-вероятно виновни.
	Дърмът погледна с насмешка към Син и Саймън.
	— Чичо, само двама са. Да прережем гърлата им и да ги погребем.
	Син всъщност се усмихна на заплахата на Дърмът, а Саймън повдигна вежди развеселено.
	Когато Син заговори, тонът му беше нисък и смъртоносен.
	— Пале, и по-добри мъже от теб са се опитвали и всички лежат в гробове за деянието си.
	Дърмът се изправи в цялата си младежка височина, с която все още беше една глава по-нисък от Син.
	— Не ме плашиш.
	— Тогава си твърде глупав, за да живееш. — Син извади кама от ботуша си. — Ела тук, момче, ще прережа гърлото ти с удоволствие и ще отърва и двама ни от мъките.
	За първи път в живота си, Кали видя брат си да пребледнява.
	— Син — каза тя, с подигравателен тон, като се надяваше да смекчи гнева им и да предотврати борбата. — Махни камата преди той да си помисли, че си сериозен.
	— Аз наистина мисля това, което казах.
	Кали извъртя очи, когато собственият й гняв се възпламени.
	— О, такива мъже сте. Винаги се перчите и сте готови да се сбиете. — Тя взе камата от ръката му и я прибра обратно в ботуша му. — Следващия път, ще я конфискувам.
	Невярващото изражение на Син беше направо смешно. В действителност, Саймън се засмя.
	Тя се обърна към Дърмът.
	— А ти… трябва да се срамуваш. Сега се качи горе и поздрави брат си и ме остави да говоря с Астър без горещата ти намеса.
	Думите й вбесиха Дърмът.
	— Имам същото право…
	— Дърмът, подчини ми се! — заповяда му Кали.
	Мърморейки, момчето изскочи от стаята.
	— Аз не съм дете! — сопна се той, преди да затръшне вратата след себе си.
	Кали си пое дълбоко дъх. Най-накрая, момент на спокойствие, за да се опита да преговаря за чудо.
	Тя се обърна към мъжете.
	— Добре, сега докъде бяхме стигнали?
	— Чичо ти обясняваше, защо той и останалата част от клана ти не може да ме приемат между тях.
	— Това не е лично срещу теб — отвърна Астър. — Най-накрая успях да усмиря бунтовниците. Без съмнение присъствието ти тук, ще ги активизира отново.
	Син скръсти ръце пред гърдите си.
	— Твоето водачество ли ги спря или фактът, че Хенри държеше Кали?
	Астър почервеня.
	— Виж, сега нямам време за това. Дойде пратеник с вестта, че пристигат съюзниците ни от един северен клан. Последното нещо…
	Син се стегна.
	— С каква цел идват те?
	Астър почервеня още повече, задето Син бе посмял да му зададе въпрос, касаещ клана.
	— Това не е твоя проклета английска работа.
	Син направи крачка напред, а на лицето му беше изписано предупреждение.
	— В качеството си на съветник на Хенри…
	— Свети Петре, Кали! — извика Астър и се обърна към нея с ожесточен гневен поглед. — Не беше ли достатъчно лошо, че се върна с англичанин? Трябваше ли да намериш точно този, който е съветник на краля?
	Тя пренебрегна въпроса му. Подобно на Син, тя искаше да знае кой идва и защо.
	— Кой идва, Астър? Не виждам нищо лошо в това да знае.
	По челюстта на Астър заигра нервен тик. В продължение на няколко минути той не каза нищо, докато погледът му се местеше между тях.
	Накрая той отговори:
	— Макалистър.
	Син се намръщи.
	— Локлан Макалистър?
	— Познаваш ли го? — попита Астър.
	Кали повдигна вежди от изненада. Макалистър бяха силен клан, който разполагаше с огромна власт над своите съседи шотландци. За техния водач, Локлан, говореха, че е по-мъдър от цар Соломон и най-опитния боец в цяла Шотландия.
	Юън Макалистър беше повече мит, отколкото реалност. Легендите разказваха, че броди по хълмовете, където практикува древни изкуства и черни магии, за да вика душите на мъртвите воини, които да живеят в тялото му. Като гигант сред мъжете, Юън никога не бе побеждаван в битка.
	И Брейдън Макалистър… нямаше момиче в цяла Шотландия, което да не знае за него. По-красив от самия грях, казваха, че е в състояние да съблазни всяка жена, която срещне. Когато се стигнеше до битка, всички бяха съгласни, че единствено братята му можеха да се съревновават с уменията му.
	Никой не искаше да пресича пътя на Макалистър.
	Син изсумтя.
	— Да, може да се каже така.
	— Защо идват? — попита Кали.
	Астър седна зад бюрото и прелисти книжата си.
	— Тъй като са в приятелски отношения с крал Хенри, ги повиках с надеждата, че ще помогнат за постигането на мир, който да те върне у дома. Сега се страхувам, че са направили напразно това пътуване. Но няма значение, аз ще ги посрещна добре и след това ще ги изпратя обратно.
	Имаше смисъл и тя осъзна, че Астър беше потърсил мирен начин да си я върне, вместо да тръгне с бойни действия към Лондон и да бъде убит.
	— Кога ще пристигнат?
	— Утре или вдругиден.
	Кали се обърна към Саймън и Син.
	— Хайде, господа, позволете ми да покажа и на двама ви, къде може да се изкъпете и да си починете. Астър, ще те помоля да бъде изпратена храна в стаята ми и в една от стаите отсреща?
	Думите й предизвикаха яростта на леърда. Астър изръмжа ниско в гърлото си, след което се разкрещя.
	— Не можеш да заведеш един от тях в стаята си, момиче! Това е неприлично!
	— Съпругът ми ли? — попита Кали невярващо.
	Лицето на Астър се обагри в друг нюанс на червеното.
	— Да, бях забравил за това. Добре тогава, ще изпратя Аги с храна за всички вас — изфуча той.
	— Благодаря ти.
	Син не проговори, когато Кали ги поведе по коридора, последван от стълби. Видя изпълнените с омраза погледи, които им отправиха, докато се движеха из замъка.
	— Знаеш ли — каза Саймън зад гърба му, — не съм се чувствал толкова презрян от последния път, когато отидох в Париж.
	— Казах ти да си останеш вкъщи.
	— Няма съмнение, че ми се искаше да те бях послушал. — Саймън прочисти гърлото си. Когато заговори отново, беше с дълбок, подигравателен тон: — О, Саймън, толкова се радвам, че дойде. Представи си, да бях тук само с Кали и Джейми, единствените приятелски настроени към мен. — Рицарят промени гласа си и се върна към нормалния си тон. — Не мисли за това, Син. Удоволствието е мое, наистина. За това са приятелите.
	Син спря на стълбите и се обърна към него с развеселен поглед.
	— Приключи ли вече?
	— Не съвсем, защо?
	Син поклати глава и се засмя.
	— Прав си, Саймън. Благодаря ти, че дойде.
	Саймън се хвърли срещу каменната стена, а на лицето му беше изписан шок и ужас.
	— Кали, бързо да се прикрием. Замъкът е обречен. Син ми каза „благодаря“. Краят на земята наближава. — Той се прекръсти и продължи. — Света Дево, бъди милостива.
	Кали се засмя, докато Син го гледаше гневно.
	— Ти си такъв палячо — каза той. — Трябвало е да станеш шут вместо рицар.
	— Вярно е, но шутове не получават възможността да носят меч. Лично аз харесвам моя. Знаеш ли, целият образ на рицар наистина кара дамите да ме желаят. Не, че някоя ме е пожелавала наскоро, тъй като съм бил само в компанията на омъжени жени, но винаги има надежда.
	Саймън замълча и се намръщи.
	— О, чакай, аз съм в Шотландия, където ние, англичаните сме мразени. Проклятие, шансовете ми с жените просто паднаха до нулата — въздъхна той драматично. — Нямаше ли един манастир на няколко левги назад? Може би трябва да отида да дам клетва и да си спестя неудобството от подигравките.
	Кали се засмя още по-силно.
	— О, Саймън. Аз, например, съм много щастлива, че сме заедно. Ще трябва просто да ви научим да носите карирана пола и да говорите малко келтски.
	Саймън прочисти гърлото си и прошепна на Син достатъчно силно, така че Кали да го чуе:
	— Вярно ли е, че мъжете не носят нищо под полите?
	— Да.
	Той потръпна и срещна погледа й.
	— Ще си запазя бричове и за напред, ако същото важи и за теб.
	— Изборът е твой — отвърна Кали и отвори вратата към стаята на Саймън.
	Рицарят влезе вътре и я затвори, а Син последва съпругата си по коридора към нейните покои.
	Той спря на прага, докато оглеждаше приятната стая. Голямото легло бе застлано с бургундско червена вълнена покривка и топли одеяла, а дюшекът бе покрит с кожи. Имаше елегантно издълбан пътнически сандък под прозореца от розово стъкло, а отгоре беше подредена колекция от кукли. Стените около тях бяха изрисувани в светлосини и бели успокояващи геометрични мотиви.
	Чувстваше се странно, влизайки тук. Сякаш се натрапваше в нещо много лично.
	— Няма ли да влезеш? — попита Кали.
	Син се принуди да прекрачи прага, но все още не можеше да спре усещането, че не би трябвало да е тук с нея.
	Той остави дисагите си до сандъка и разкопча колана на меча си.
	Кали наблюдаваше твърдостта, с която се движеше. Беше толкова предпазлив и студен. Тя копнееше за забавния Син, който бе зърнала в Лондон и за много кратко време на стълбите със Саймън.
	Сгъна завивките, така че той да може да почине, в случай, че имаше нужда.
	— Искаш ли да наредя да ти приготвят вана?
	— Не. Просто ще почина за малко.
	Тя пристъпи по-близо до него.
	— Добре ли си?
	— Добре съм.
	Кали се протегна, за да докосне лицето му и част от нея очакваше от него да улови ръката й.
	Той не го направи.


	Син знаеше, че трябва да се отдръпне, но успокоението на ръката й върху кожата му, го държеше неподвижен. През целия си живот винаги е живял в недружелюбна среда, заобиколен от хора, които го мразеха. Нямаше нищо ново в тази ситуация. Нищо друго, освен приятелството, което тя и Саймън му предлагаха.
	За първи път, откакто се помнеше, не се чувстваше съвсем сам. И преди да осъзнае какво прави, той наведе глава и улови устните й със своите.
	Изстена при вкуса на устата й и сладостта на дъха й. Тя обви ръце около него, притегляйки го още по-близо до топлината си.
	Син усети как се отпуска още повече. Искаше я по начин, по който никога не беше искал нещо друго в живота си. Желаеше да я задържи до угасналото си сърце, за да я пази и защитава, но осъзнаваше глупостта на тази мисъл.
	Никога не би могъл да подложи жена като нея на ужаса да бъдеш отхвърлен. Хората й бяха част от същността й и те никога нямаше да го приемат.
	Ако хората на собствените му братя не можеха да го понасят, то каква надежда трябваше да има за тези непознати? Членовете на клана Макалистър го бяха отгледали като дете. Знаеха, че на практика принадлежи към тях.
	Но дори и тогава, те никога не го приеха наистина.
	Виждаха презрението на господарката си към него и следваха примера й. Докато братята му бяха приветствани, той винаги оставаше на заден план. При условие, че изобщо се сетеха за него по-късно.
	Син се отдръпна от нея.
	— Трябва да отидеш и да се видиш със семейството си.
	— Ти си моето семейство, Син.
	Той се задави, когато го разкъса вълна от емоции. Силата й всъщност замъгли очите му за момент. С чувството на болка и загуба, той се отдръпна от нея.
	— Милорд?
	— Остави ме — изръмжа той.
	— Син? — Кали докосна ръката му.
	Той се отдръпна от нея и от объркващите емоции, които тя събуди. Нуждаеше се от време насаме. Време да помисли за всичко това. Време, да обуздае тялото и да успокои душата си.
	— Просто си върви! — изрева той. — Остави ме на мира.
	Кали не знаеше какво да прави. Никога не беше виждала мъж с толкова много болка и не можеше да проумее причината. Беше така ядосан, че в действителност, я плашеше.
	Част от нея искаше да обвие ръце около него и да го задържи до себе си, но не посмя. Напомняше й на пепелянка, готова да нападне. Не желаейки да го притиска, тя кимна.
	— Ако имаш нужда от мен, аз ще бъда долу с чичо ми.
	Син чу затварянето на вратата зад себе си. Беше толкова превъзбуден, че искаше да разкъса нещо на парчета.
	Преди всичко, просто копнееше болката в сърцето му да спре. Искаше да слезе долу и да вземе жена си. Да живее в блаженство от това да знае, че тя го приема.
	Толкова много ли искаше?
	В съзнанието си, видя начина, по който Дрейвън се държеше с жена си и детето. Изпитваше болка от завист. Топло огнище и любящи ръце бяха нещо, което никога нямаше да има.
	_Ако майка ти не може да те приеме, защо да го правя аз? Гневните думи на мащехата му отекнаха в главата му._
	Син прокара ръце през косата си и направи всичко възможно, да потисне спомените. Не искаше да мисли за миналото.
	— Не искам нищо — изръмжа той.
	И наистина беше така. Нито Кали, нито земите й. Нищо. Искаше само…
	Затваряйки очи, той призова черупката от безчувствена празнота, с която беше живял в продължение на толкова дълго. Тук нямаше болка. Нямаше минало.
	Нямаше нищо.
	Това беше единствената утеха, на която мъж като него можеше да се надява. Да, тук, ако не удоволствието от допира на жена му, поне имаше точно копие на спокойствие. И това беше достатъчно.
	Но вътрешно, осъзнаваше истината. Кали го изтръгна от черупката му и той никога нямаше да бъде същият.


>	Глава 10

	Кали прекара следобеда със семейството и приятелите си, научавайки за всички новини и събития, които беше пропуснала през последните няколко месеца. Шана беше родила малко момченце на име Греъм. Сузана се беше омъжила за своя годеник и сега мислеше, че носи дете. Морна се беше грижила за селската пивоварна, докато се бе тревожила за Кали и Джейми.
	А Дърмът се беше влюбил три пъти през последните два месеца. Поне така й каза Морна. Кали искаше да попита брат си по този въпрос, но това беше проблем, защото той отказваше да я види, откакто бе обзет от неразумния си гняв към Син.
	Все пак, беше толкова хубаво да види всички тях отново. Дори и Дърмът, който наистина се държеше като изтривалка — груба и готова да ожули краката й, ако се приближи по-близо.
	За щастие леля Диара, която планираше да посети, когато бе задържана от Хенри, вече беше оздравяла и се чувстваше по-добре след болестта.
	Всички се зарадваха на новината за брака й, докато не научиха, че съпругът й е английски лорд. Сега, Кали видя как лицето на всеки един от тях се изпълва с тревога и ненавист.
	Кали почувства униние. Нямаше да е лесно. Морна беше единствената, която поне се опита да се зарадва заради нея.
	Сега Кали стоеше сама с Морна и месеше хляб в кухнята. Двете наваксваха пропуснатото през седмиците, докато беше в Лондон.
	Лицето на Морна излъчваше нежност, докато работеха, а в очите й се четеше разбиране.
	— Миличка, знам, че ти е трудно, но не е важно какво мислят другите. Важно е това, което мислите ти и Син.
	— Защо си единствената, която го приема?
	Морна се усмихна, докато изтупваше ръцете си от брашното. Дългата й, тъмнокестенява коса бе навита подобаващо около главата, а над роклята си тя носеше червено и зелено каре.
	— Защото веднъж бях на мястото на Син. Когато срещнах баща ти, разбрах в същия момент, че никога няма да обичам друг мъж така, както обичах него. Той беше единственото нещо в моя свят и аз го исках толкова много, че сърцето ми плачеше постоянно от страх, че той няма да има нищо общо с мен.
	— Баща ми те обичаше.
	— Да, така беше. Но той беше страховит леърд и почти два пъти по-възрастен от мен, а аз бях просто дъщеря на овчар. Мнозина — като Астър, се бореха упорито да го държат далеч от мен.
	Тази новина изненада Кали. Тя не можеше да си спомни за нито един момент, в който Астър да не е бил мил и уважителен към Морна. Напротив, спомняше си, че той я беше посрещнал в семейството с отворени обятия.
	— Астър?
	— Да, той си мислеше, че аз преследвам единствено парите и общественото положение на баща ти и че той е оглупял да тича след девойче, което е по-скоро дете. Направи всичко по силите си, за да ни раздели. Имаше и други, които си мислеха, че не влиза в задълженията на вдовеца на жена от кралското семейство да губи времето си като харесва мен.
	Кали ахна, възмутена от тази проява на снобизъм. Как е посмял някой да каже нещо подобно за толкова мил и обичлив човек като Морна?
	По-възрастната жена й подаде тава за хляба.
	— Дори и малкото съкровище на име Каледония не ме искаше наоколо.
	Кали се изчерви, като си припомни първата година, през която Морна беше живяла с тях. В интерес на истината, тя беше груб дребосък. Но тогава, сърцето й се беше пречупило от мисълта, че баща й е забравил нея и майка й. Тя беше ужасена, че той ще обича повече Морна, а нея ще изпрати да живее сама в гората.
	Всичко тези страхове бяха глупави, но за едно младо момиче изглеждаха основателни. За щастие, Морна притежаваше силата и търпението на светец и беше спечелила всички.
	— Толкова съжалявам за това.
	Морна я потупа по ръката.
	— Недей. Бях така щастлива, когато най-накрая се сближи с мен и просто ме хареса.
	— Обичам те, Морна. Не бих могла да те обичам повече, дори да беше моя майка.
	Морна я прегърна сърдечно.
	— Аз чувствам същото към теб.
	Кали стисна ръката на мащехата си, когато Морна я освободи от прегръдката си.
	— Радвам се, че ти остана, но се страхувам, че Син няма да го направи. Той има отговорности в Англия, които е длъжен да поеме.
	— Искаш ли да остане?
	— Да, поради някаква причина го искам.
	Морна я погледна преценяващо.
	— Каква причина?
	Кали насочи вниманието си към хляба, който оформяше. Лицето на Син изникна в съзнанието й. Добротата му към Джейми, упорството му към Дрейвън. Спомни си начина, по който се чувстваше в обятията му, докато я държеше. Също и усещането за твърдите му мускули под ръцете си.
	Представи си настойчивия натиск на устните му върху своите. Но най-силен бе споменът, за това как я беше погледнал първият път, когато се държа мило с него. Никога нямаше да забрави недоверчивото, шокирано изражение на лицето му.
	— Той е добър човек и мисля, че има нужда от някой, който да го обича.
	Морна пристъпи напред, за да сложи нейните хлебчета в пещта.
	— Ще направя каквото мога, за да помогна. Ако се наложи, дори ще нашибам с пръчка гърба на Астър.
	Тя се засмя на думите. Щеше да се радва да види това.
	Кали също сложи своите хлебчета в пещта, избърса ръцете си и после се извини, отправяйки се към голямата зала, където се намираше килерът. Спомни си, че Син хареса хляба с мед, който беше приготвила за Джейми в Лондон и искаше да го изненада като му поднесе малко тази вечер.
	Спря се, докато влизаше в залата.
	За нейно учудване около Астър се беше събрала група от мъже. Бяха най-малко двадесет. Говореха тихо и темата на разговора им я ужасяваше най-много.
	— Не искаме английския дявол в нашите земи. Предлагам да го изпратим обратно на парчета.
	Червена пелена заслепи очите на Кали.
	— Дейвид Макданиел — каза тя, като се втурна през залата, за да застане пред високия, силен брюнет, който беше произнесъл думите.
	Той се изправи с цялата си височина пред нея. Носеше червено и черно каре и беше доста хубав, но твърде набит за нейния вкус, не че това имаше някакво значение. Тя просто съжаляваше бедната му съпруга, задето й се налага да се справя с ината му.
	Кали постави ръце на кръста си и го изгледа смръщено.
	— Не мога да повярвам, че каза такова нещо за съпруга ми.
	Той отказа да отстъпи.
	— Защо? Това е истината. Щом тук има един _сасенах_, тогава ще изпратят още. Колко време мислиш, че ще измине преди Хенри да ни превземе?
	— Нека той да им служи за пример! Да покажем на англичаните какво правим, когато се осмелят…
	— Защо ти не го направиш?
	Настъпи внезапна тишина.
	Кали се обърна и видя Син, който слизаше бавно надолу по стълбите. Движеше се като опасен черен лъв. Раменете му бяха изпънати назад, а в походката му се четеше смъртоносна прецизност. Тъмният му поглед подкоси мъжете със стоманения си блясък и накара няколко от тях да преглътнат шумно.
	Те отстъпиха назад, което позволи на Син да се доближи до центъра на групата. Около него се носеше властната му аура и тя почувства как я побиват тръпки.
	Отново бе поразена от това колко малко този смъртоносен рицар й напомня за игривия мъж, който се закачаше с нея в двора в Лондон. Когато Син носеше наметалото си на воин, той бе нещо, от което не можеш да откъснеш поглед и все пак тя предпочиташе онази, закачливата част от него. Онази половина, която можеше да я накара да се смее и да се изпълва с нежност.
	Но двете страни на характера му я караха да трепери от желание.
	Той отправи хладен, преценяващ поглед към мъжете, които го заобикаляха.
	— Искате да се махна оттук? Вземете дванадесет от най-добрите си бойци и да се срещнем навън след три минути. Ако спечеля, всички вие ще правите, каквото ви казвам, а ако вие спечелите, ще си тръгна.
	Дейвид изсумтя.
	— За какви глупаци ни вземаш? Ние добре знаем, че не трябва да се доверяваме на думата на един _сасенах_.
	Една подигравателна, зла усмивка изкриви устните на Син, докато се отправяше към Дейвид.
	— Какво, страхувате се, че не можете да ме победите?
	Мъжете изреваха.
	— Тези, които са готови да се пробват, да се срещнем отвън — каза Син и небрежно напусна залата през вратата.
	Кали хукна след него с разтуптяно от страх сърце.
	Дванадесет мъже срещу него? Това беше нелепо! Щяха да го смажат в пясъка.
	Пред вратата на площадката, тя го хвана за ръката и го спря.
	— Ти луд ли си? Те ще те разкъсат.
	Развеселен блясък се появи в тъмните му очи, докато протягаше ръката си, за да обхване лицето й.
	— Не, ангел мой, те няма да направят нищо повече, освен да се наранят, докато се опитват.
	О, тя можеше да го удуши.
	— Трябва ли всичко в теб да е борба?
	Погледът му стана блуждаещ и той свали ръката си от бузата й, оставяйки я студена без топлината му.
	— Това е всичко, което знам, Кали. Сега стой настрана.
	Тя видя мъжете, които излязоха отвън. Сърцето й заблъска още по-яростно. Не искаше той да прави това.
	— Астър! — извика тя на чичо си. — Спри ги.
	— Не, той отправи предизвикателството и аз ще видя, как го изпълнява.
	Преди да успее да протестира повече, дванадесет мъже атакуваха Син. Кали се прекръсти и се сви, тъй като те се спуснаха върху съпруга й и го събориха на земята.
	Той се претърколи и скочи на крака и точно когато следващият мъж го нападна, Син го сграбчи за ръката и го преметна, стоварвайки го по гръб.
	Зяпнала, тя видя как той съвсем сам накара всичките дванадесет мъже да паднат на земята. Отново и отново. Всеки път, когато някой се нахвърляше върху него, в крайна сметка се озоваваше в краката на Син. Съпругът й нито веднъж не извади оръжие и нито един мъж от клана й не успя да отправи удар към него.
	Никога не бе виждала подобно нещо през живота си.
	Мъжете от клана продължиха да се бият, но Син отвръщаше на всяко тяхно движение и ги хвърляше в мръсотията.
	— Той е дявол! — изръмжа Астър. — Никой човек не може да се бие по този начин.
	След няколко минути, всички дванадесет мъже лежаха на земята, задъхани.
	— Предавате ли се? — попита Син като огледа падналите. Той дори не се беше задъхал. Единственият признак за борбата му с тях беше прахът върху дрехите му. — Или трябва да продължим?
	Мъжете от клана се надигнаха бавно и се спогледаха засрамени. Кали знаеше, че никой не искаше да се признае за победен, но и никой не искаше да се приближи отново до Син.
	Единственият, който се обърна към него отново беше Тавиш Мактайни. Не много по-нисък от Син, той беше два пъти по-едър, с мускулести ръце. Мъжът никога преди не беше побеждаван в битка. Той се приближи бавно и спокойно към Син, след което протегна ръка към него.
	— Момче, името ми е Тавиш. Беше честна битка и не изпитвам яд. Един ден, бих искал да ми покажеш как го правиш.
	Син се втренчи в протегнатата ръка. Това беше жест, който не беше очаквал.
	— Ще се радвам да го направя. — Той разтърси ръката на едрия мъж, който му напомняше доста за брат му Юън.
	Тавиш кимна, изтупа дрехите си, след това се отдалечи от тях, към портите на замъка.
	Другите мъже присвиха устни, докато очите им крещяха шумно за омразата, с която го наблюдаваха.
	Син тръгна право към Астър, който го изгледа с открита враждебност, докато останалата част от мъжете се разпръснаха. Келтските им обиди бяха промърморени, но Син чу и разбра всяка една от тях.
	Астър дори не се опита да прикрие чувствата си. Така да бъде. Син не се нуждаеше от помощта на стареца, за да намери Нападателя.
	Син отправи топла, дразнеща усмивка към Астър.
	— Явно ще остана.
	По-възрастният мъж изглеждаше така, сякаш току-що Син му бе предложил фъшкия.
	Кали въздъхна с облекчение, въпреки че знаеше, че нещата съвсем не са наред. С течение на времето те щяха да проумеят що за човек е съпругът й и се надяваше след това да се научат на толерантност.
	Тя пристъпи напред, с желанието да хване Син за ръката.
	Той я сграбчи грубо, така бързо и изненадващо, че Кали не успя да помръдне, а после я бутна пред себе си и я задържа на една ръка разстояние. Хватката му върху горната част на ръцете й беше толкова силна, че тя протестира шумно, но той отказа да я пусне.
	Свирепият поглед на Астър стана убийствен.
	Странен съскащ звук се разнесе във въздуха и Син залитна напред, а погледът му потъмня, докато хватката му се затегна още повече. Познатият тик се върна на челюстта му.
	Със същата бързина, с която я бе сграбчил, той я пусна.
	— Какво беше това? — попита Кали и потърка горната част на ръцете си, където пръстите му бяха насинили плътта й.
	Без да отговори, Син се обърна и тя видя, че лявото му рамо е пронизано от стрела.
	Ужасът я връхлетя и докато се взираше в зловещата гледка, която представляваше забитата в плътта му стрела, тя осъзна какво бе направил Син. Знаел е, че стрелата е изстреляна и я бе защитил, за да се увери, че ще уцели него, а не нея.
	Съпругът й бе спасил живота й.
	— Намерете този, който направи това — изрева Астър към другите, преди да напуснат. — Искам главата на идиота, който рискува живота на Кали!
	Когато мъжете се втурнаха през двора да търсят виновника, Астър тръгна към тях.
	— Добре ли си?
	— Не, уцелен съм — отвърна Син с ироничен тон. Като изключим намръщването му, изглежда напълно бе забравил за раната. — И в интерес на истината съм доста ядосан. Когато открия страхливеца, който направи това, с удоволствие ще ви връча тестисите му.
	Кали страдаше, заради болката, която знаеше, че той изпитва, но не показва.
	— Ние трябва да влезем вътре… — Гласът й заглъхна, когато Син се отдръпна от нея и се запъти към стената.
	Тя размени озадачен поглед с намръщилия се Астър. Каквото правеше Син?
	Чичо й сви рамене, сякаш четеше мислите й.
	За неин ужас, Син отиде до стената и опря гърба си на нея, с което накара стрелата да премине напълно през тялото му.
	Очите й се напълниха със сълзи и тя потисна писъка си, докато гледаше как Син счупи върха на стрелата със здравата си ръка. После се отправи към тях с пребледняло лице, като вървеше трудно и когато ги достигна, се обърна с гръб към Астър.
	— Извади я.
	Съдейки по изражението на чичо се, Кали знаеше, че той никога не беше виждал подобно нещо.
	— Мили Боже, човече, как можеш да стоиш прав и да се движиш?
	— Ако това беше най-лошото нараняване в живота ми, наистина щях да съм много щастлив. Сега я издърпай така, че раната да може да се зашие.
	Астър поклати глава невярващо, докато обхващаше стрелата с ръка, а Кали прехапа устни в съчувствена болка.
	Челюстта на Син трепна.
	Кали инстинктивно хвана дясната му ръка и притисна лявата си към здравото му рамо. Той се наведе напред срещу ръката й в напрегнато очакване на действията на Астър.
	Кали постави дясната му ръка върху гърдите си и я погали с пръсти, в стремежа си да му осигури някакво удобство.
	С намръщено изражение, Син погледна сключените им ръце, но не каза нищо. Погледите им се срещнаха и тя видя болката и гнева, които горяха дълбоко в него.
	— Благодаря ти — прошепна тя. — Но ми се иска просто да ми беше казал да се наведа.
	Думите й успяха да отпуснат лицето му.
	Поне докато Астър не постави едната си ръка върху пострадалото рамо на Син и не дръпна стрелата. Рицарят прокле силно и залитна напред.
	Кали го придърпа в ръцете си, държеше го здраво, желаейки да може да отнеме болката от тялото му и да направи така, че раната да се излекува незабавно.
	Син не знаеше какво да каже, докато рамото му пулсираше. Жестоката болка бе засенчена от топлата мекота на гърдите й, притиснати в неговите и от сладкия женствен, лавандулов аромат на косата й. Той затвори очи, вдъхна успокояващия мирис и се остави на облекчението да го залее.
	Кали беше увила ръката си около врата му, малката й длан бе заровена в косата му, докато го притискаше към себе си. Това беше най-удивителното усещане, което някога бе изпитвал, и за миг той почти можеше да се престори на съпруга, какъвто й беше в действителност.
	Устните му бяха толкова близо до прекрасния й аромат, че всичко, което трябваше да направи, бе да обърне леко глава и можеше да ги зарови в извивката на шията й. Слабините му се втвърдиха при мисълта. Дори и болката от раната му не можеше да потуши желанието, което изпитваше към нея.
	— Ще намеря и накажа този, който ти причини това — прошепна тя и се отдръпна от него, за да го погледне. Искреността в тези светли зелени очи го изуми. Той се втренчи с почуда в нея и изпита копнеж да й покаже колко много означаваха тези думи за него. — Няма да те видя наранен.
	Син не знаеше как да отговори на думите й.
	— Това е само повърхностна рана — отбеляза той презрително.
	— Можеше да те убие.
	— Жалко, че не го направи — резките, едва доловими думи на Астър, преминаха през него, и потушиха страстта му незабавно.
	Не, никога не би могло да има нещо между него и Кали, освен мечти. Мисълта го нарани много по-дълбоко, отколкото би трябвало.
	Пренебрегвайки коментара на чичо си, Кали хвана ръката му и поведе Син към замъка.
	Двамата се изкачваха по стълбите, когато Саймън ги пресрещна.
	Рицарят кимна за поздрав, мина покрай тях, след това се обърна, за да ги спре.
	— Кървиш ли? — Саймън посочи струйките, стичащи се от туниката на Син.
	— Така изглежда — отговори Син саркастично.
	— Мили боже, какво стана?
	Син сви рамене.
	— Явно някой не ме иска тук. Няма съмнение в това, така че пази гърба си, малък братко. Последното нещо, което искам да направя, е да съобщя на Дрейвън, че си мъртъв.
	— Не се страхувай. Последното нещо, което искам да направиш, е да му кажеш, че съм мъртъв. — Саймън спря и погледна назад към стаята си. — Мисля, че може би трябва да се върна и да си сложа ризницата, преди да отида да хапна.
	— Звучи като добър план.
	Кали ги прекъсна.
	— Господа, моля ви, трябва да се погрижа за тази рана, за да не кърви до смърт от нея.
	Син отхвърли тревогата й.
	— Стрелецът пропусна артерията. Уверявам те, че няма да кървя до смърт от тази рана.
	Кали се намръщи на мъжа си и на спокойствието, с което приемаше всичко. Сякаш не очакваше нищо повече от това да го обиждат и раняват.
	— Тогава моля те, угоди ми.
	Без повече изказани на глас недоволства, той я последва в стаята им, макар че погледът му й подсказа, че не малко оплаквания се въртят в ума му.
	Кали му помогна да издърпа туниката, която носеше над бронята си. Намръщи се при вида на дупката, която стрелата беше пробила.
	— Странно. Едва можеш да видиш кръвта по дрехата, и все пак я усещам.
	Всъщност по дрехата имаше много кръв.
	Син вдигна поглед, докато тя преглеждаше раната му.
	— Черното е оцветено с червена боя, за да прикрие нараняванията, които може да съм получил. По време на битка това обърква и плаши враговете ми, които знаят, че са ме ранили, но не могат да видят кръвта.
	— На това ли се дължи прякорът „Непобедимият дявол“, който са ти дали?
	Той кимна, седна на ръба на леглото и задържа чиста кърпа до рамото си.
	Кали взе игла и конец и се постара да не забелязва колко прекрасно е тялото на съпруга й, когато беше голо. Слабата светлина в стаята улавяше великолепната бронзова плът, правейки я още по-съблазнителна. О, беше толкова красив.
	— Това е интересен трик. Откъде го научи? — попита Кали, опитвайки се да се разсее.
	Наистина не очакваше отговор, така че когато получи такъв се изненада.
	— Докато живеех със сарацините. Това беше един от уроците, на които те ме научиха.
	Сега тя разбра странната тактика, която бе използвал, за да победи мъжете от клана й.
	— Уменията, които показа преди малко в боя… те ли те обучиха толкова добре?
	— Да.
	Колко странно беше за него да бъде така открит. Кали взе кърпата от ръката му и огледа наранената кожа. Стомахът й се сви при вида на новата рана, която се открояваше върху кожата до белезите от предишни наранявания. Тя го погали и изпита болка при мисълта за това, което вече бе преживял. Твърдата му кожа беше толкова топла, а косата му се докосна до ръката й, докато тя подготвяше рамото му, почиствайки го с подгизналата от вино кърпа.
	Бедният й съпруг.
	— Колко дълго живя там? — попита Кали, опитвайки се да отвлече вниманието си от стегнатото му, мускулесто тяло и желанието да го целуне, което изпитваше.
	— Почти пет години.
	Кали спря. Пет години. Беше дълго време, през което да живееш сред враговете си. Опита да си представи, какво би било за нея да живее в Лондон толкова дълго, докато копнее за дома.
	Нищо чудно, че й беше казал, че разбира нуждата й да се върне при семейството си.
	Повече от всеки друг, той познаваше това чувство до такава степен, че тя дори не можеше да си представи.
	— Защо си живял с тях за толкова дълго време? — попита Кали, когато направи първия бод.
	Син се напрегна съвсем леко, преди да проговори:
	— Нямах избор. Бях роб. Всеки път, когато се опитвах да избягам, те ме връщаха.
	Сърцето й застина при думите му. Дрезгавата нотка в гласа му й подсказа, че сарацините са го накарали да страда за опитите му да се освободи. Погледът й се спусна към най-дългите и дълбоки белези върху гърба му и се запита колко ли побои е трябвало да изтърпи в техните ръце.
	А е бил просто момче. Не по-голям от Дърмът. Кали преглътна, когато осъзна, че вероятно е бил по-млад от него.
	Внимателно направи още един бод и попита.
	— В крайна сметка как се измъкна?
	— Благодарение на Хенри. Изпратиха ме да го убия и докато се промъквах през лагера му, бях обсебен от мисълта, че ако някога мога да бъда отново свободен, Хенри е единственият, който може да ми помогне. Така че, вместо да прережа гърлото му, аз се спазарих с него.
	Тя завърза конеца и го отряза.
	— Изненадана съм, че ти е помогнал.
	— Както и аз. Честно казано очаквах да ме убие, след като го пусна. Но реших, че по един или друг начин щях да съм свободен.
	Какъв ужас. Кали не можеше да си представи дори да се опита да вземе такова решение.
	— На колко години беше?
	— Осемнадесет.
	— Ти си бил просто едно дете.
	— Никога не съм бил дете.
	Не, не е бил. И това беше най-лошото. Беше прекарал целия си живот като аутсайдер. Тук, в Англия и в Утремер. Кали не можеше да си представи да живее по този начин.
	Мълчаливо заши раната на гърдите му, после погледна към предмишниците му, където мечът й го беше порязал.
	— Много съжалявам, че те нараних.
	Думите й го предизвикаха да я погледне.
	Искреността й го попари.
	— Ти не си ме наранила.
	Само тя никога не го беше наранявала. Поне не все още.
	Син се загледа в извивките на червените й къдрици, падащи върху раменете й, и нежността в зелените й очи. Усети нежеланието й да го нарани, когато докосваше кожата му. Това възпламени яростно цялото му тяло, настоявайки да я вземе в обятията си и да облекчи болката както в сърцето, така и в слабините си.
	Тя беше толкова невероятна. И той я желаеше с такава дива страст, че се запита дали няма да го унищожи.
	Кали наклони глава надолу към него и точно когато той отвори устните си, за да я вкуси, шумна суматоха изпълни въздуха.
	Хората викаха, че група от конници влезли в двора.
	Кали се отдръпна мигновено, оставяйки го да проклина прекъсването, докато тя отиде до прозореца, за да види какво се случва. Той се присъедини към нея и погледна над рамото й.
	В двора имаше трима новопристигнали ездачи. Нейните хора и слугите бързаха да ги посрещнат, сякаш са отдавна изгубено семейство, докато Астър и Дърмът излязоха от замъка и поздравиха гостите си.
	— Макалистър са тук — каза Кали с нотка на уважение в гласа си.
	Син се насили да не се усмихне. Тя нямаше представа какво й предстоеше сега.
	Брат му Брейдън яздеше свирепия си жребец Демон, който риеше и удряше в земята раздразнен, че трябва да спре. Конят и човекът имаха един и същ темперамент.
	Дългата, черна коса на Брейдън беше заплетена от ездата, а плейдът в тъмнозелено и черно висеше, както винаги.
	Юън яздеше до него на гърба на пъстър жребец, а русокосият Локлан прехвърли крак над гърба на сив кон на тъмни петна и се плъзна майсторски на земята.
	Хубаво беше да ги види отново.
	Кали се обърна към него, бузите й бяха порозовели. Той повдигна вежди при жизнерадостта й, донякъде ужилен от нея. Тя изглеждаше по-щастлива да ги види, отколкото някога е била с него.
	— Ще отида да се уверя, че имат храна и напитки. Облечи се и ще се видим долу.
	Син се намръщи, когато тя се втурна през стаята с лека стъпка. Погледна през прозореца към веселата тълпа, която топло посрещаше братята му. Виковете за поздрави звъннаха в ушите му, когато Астър тупна Локлан по гърба, сякаш баща приветстваше в дома си възлюбен син, а Дърмът се засмя с Брейдън.
	Предполагаше, че някои неща никога не се променят.


	Сърцето на Кали блъскаше учестено, докато слизаше надолу по стълбите. Мощният клан на Макалистър някога е бил техен съюзник. Но през последното десетилетие, връзката помежду им бе прекъсната. И все пак, би било добре за клана й да поднови съюза, защото Макалистър бяха в добри отношения с английския крал, може би това щеше да помогне за спирането на набезите на бунтовниците.
	Тя стигна до залата по същото време, когато Астър влезе вътре заедно с мъжете.
	Кали спря, докато оправи роклята си. Те всички бяха гиганти! Извисяваха се над чичо й и брат й и я накараха да се чувства много дребничка. Само Син можеше да се конкурира с височината им.
	— Племенницата ми, Каледония — каза Астър, насочвайки вниманието към нея.
	Кали преглътна нервно. Комбинираният ефект от братята Макалистър беше доста разтърсващ и объркващ за сетивата на една жена.
	Русият мъж пристъпи напред. Беше смайващо красив с твърди сини очи.
	— Локлан Макалистър, милейди, удоволствие е да се запознаем. — Дълбокият му глас изпрати тръпка през нея. — Брат ми Юън.
	Тя погледна към гиганта от лявата му страна. Той приличаше на голяма черна мечка, косата му беше дълга и се нуждаеше от подстригване.
	— И Брейдън.
	Кали кимна, криейки усмивката си. Той беше по-красив, отколкото човек имаше право да бъде, а тя знаеше репутацията на този брат Макалистър, за който казваха, че е в състояние да убие човек с един удар и да покори жена с една целувка.
	Тя се усмихна на тримата.
	— Удоволствие е да посрещна всички вас. Моля, елате и седнете.
	Кали ги поведе към масата на леърда, а Астър ги последва, вървейки от едната им страна.
	— Съжалявам, че трябва да ви съобщя, че пътуването ви бе напразно, момчета. Нямах представа, че англичанинът, е решил да изпрати роднините ми обратно при мен.
	— Изненадан съм от това — каза Брейдън.
	— Съвсем не звучи като Хенри, той не би се отказал доброволно от заложниците си.
	— Не е — отбеляза Дърмът подигравателно, докато вървеше зад тях. — Изпрати я у дома със _сасенах_ за съпруг.
	— Някого, когото познаваме? — попита Брейдън.
	— Съмнявам се — отвърна Астър. — Никога не съм чувал за него. Кали, той не е ли граф?
	— Да, чичо.
	— Граф на какво?
	Кали спря, когато осъзна, че не знае. Никой не беше споменавал владенията му пред нея.
	— Не съм много сигурна. Но ми казаха, че има огромни стопанства.
	Кали застана отстрани на масата, готова да се погрижи за нуждите на мъжете. Слугите влязоха с бира, плата с месо и хляб, а в същото време Саймън се присъедини към тях. Той се приближи до масата с вид на открит и честен човек, което тя намираше за много очарователно.
	Братята Макалистър го погледнаха подозрително, когато той се приближи.
	— Макалистър? — попита Саймън.
	Кали кимна.
	Саймън се приближи до тях. Усмивката му се разшири и очите му заблестяха в миг на приятелство. Той изглеждаше като човек, който поздравява стари приятели, които не е виждал от много време.
	— Имам чувството, че вече познавам и трима ви.
	Брейдън се втренчи в него намръщено.
	— Така ли?
	— Саймън от Рейвънсууд. Ти трябва да си Брейдън.
	— Аз не познавам никого от Рейвънсууд. Откъде знаеш кой съм?
	— Ти си най-младия и най-пакостливия. — Саймън се обърна към Локлан. — Ти сигурно си Локлан, който никога не срещна правило, което да не обича. Винаги непоколебим и готов да рискува живота си за всеки член на семейството ви или клана.
	После погледна към Юън.
	— А ти си най-тихият. Винаги сериозен и сприхав, готов да се сбиеш. О, колко истории съм чувал съм за вас тримата.
	Братята си размениха нервни погледи.
	— Чул от кого? — попита Локлан.
	— От мен, безполезен подлизурко. Кажи ми какво чудо изкара вас тримата от дупката ви и докара мързеливите ви кожи чак до тук. И то ден по-рано.
	Всички в залата замръзнаха при тези остри думи.
	Никой със здрав разум не би посмял да обиди един Макалистър, да не говорим за трима наведнъж.
	Задъхана, Кали насочи вниманието си към входа, където Син стоеше, облечен в доспехите си и със скръстени ръце на гърдите си. Тя не можеше да разчете нищо по чертите на лицето му. Той просто стоеше там стоически и гледаше мъжете, които току–що бе обидил.
	Астър изрева от ярост.
	— Как смееш да обиждаш гостите ми! — Той се обърна към Кали с гневен поглед. — Виждаш ли какъв мир носи той?
	Тримата Макалистър бавно се изправиха на крака. Като гигантска стена, те едновременно заобиколиха масата и се насочиха към съпруга й.
	Кали преглътна, докато гледаше подигравателната усмивка на Дърмът. Брат й се радваше на този конфликт.
	Тя се прекръсти.
	Веднага след като братята стигнаха на една ръка разстояние от Син, те се разсмяха и хвърлиха отгоре му.
	Кали стоеше зяпнала от шок, докато Макалистър сграбчиха съпруга й в прегръдките си, а той настръхна, изруга и ги плесна през ръцете.
	— Оу! — извика Син. — Пуснете ме, проклети човекоядци.
	— Изгарянията ти заздравяха ли? — попита Локлан и се намръщи загрижено.
	— Да, оправиха се, но имам нова пулсираща рана и ако не ме пуснеш, ще започне пак да кърви.
	— Нова, как? — попита Брейдън и се намръщи като размени поглед с Локлан, който огледа дрехите на Син сякаш търсеше раната.
	— Какво се е случило? Прегледа ли те лекар?
	Силно изсвирване огласи въздуха.
	Мъжете спряха да говорят и всички се обърнаха към Кали.
	— Може ли някой да ми каже какво става тук?
	Юън отправи недоволен поглед към нея.
	— Просто поздравявахме своенравния ни брат. Ако нямате нищо против, много се радваме да го видим.
	Челюстта на Кали увисна, подобно на тази на чичо й и Дърмът. Не…
	Беше ли чула правилно? Ако това бе вярно, защо Син не си направи труда да го спомене пред нея?
	Защо, за бога ще скрие нещо такова?
	Прекосявайки стаята, тя се изправи пред съпруга си.
	— Ти си Макалистър?
	Болката дълбоко в очите му спря дъха й.
	Локлан потвърди.
	— Разбира се, че е така. — После той също забеляза изражението на Син и Кали го чу да му шепне. — Независимо от миналото, ти винаги си бил Макалистър.
	Тикът отново се появи по челюстта на Син и когато заговори, тонът му беше също толкова нисък. Той отправи суров поглед към Локлан.
	— Ако си спомняш, бях публично отлъчен. Два пъти.
	Кали видя срама по лицето на Локлан, когато заби разтревожения си поглед в пода.
	Астър се приближи до тях.
	— Искаш да ми кажеш, че това момче е планинец? Хенри е оженил моята племенница за Макалистър?
	— Ти си женен? — Брейдън ахна невярващо. — Ти?
	Син изсумтя.
	— Новината не те ли кара да хукнеш в търсене на убежище от предстоящия Апокалипсис?
	Брейдън го блъсна добродушно.
	— Ох — простена отново Син, отблъсквайки ръката на Брейдън. — Казах ти, че съм ранен. Какво ще направиш сега, ще изсипеш солницата и ще втриеш солта в раната?
	За първи път, откакто го бе срещнала, Кали наистина видя съпруга си спокоен и не нащрек.
	Около него дори витаеше духът на доброто настроение.
	Юън я сграбчи и я прегърна силно.
	— Добре дошла в семейството — каза той и залепи една целувка на бузата й.
	— Пусни я, преди да си я наранил — изръмжа Син.
	Юън изръмжа в отговор и отказа да я освободи.
	— Е, момиче, защо ще искаш да се ожениш за този грубиянин, когато можеше да избираш между мен и Локлан?
	— Защото не я попитаха — отвърна Син иронично.
	— Да, добре, може би щеше да се наложи, ако я бях видял пръв.
	— Е, не си. Сега пусни жена ми долу.
	Юън пусна Кали обратно на земята, а след това й намигна.
	— Изразява притежание. Това е добър знак.
	— Да — съгласи се Син — но е лоша поличба за теб, ако не държиш ръцете си далече от нея.
	Локлан се засмя.
	— Когато говориш така, братко, почти мога да усетя шотландската дрезгавина в гласа ти.
	Син го наруга.
	— Иска ти се.
	— Знаеш ли — каза Брейдън и наклони глава към Саймън. — Все още не сме разбрали защо той знае толкова много за нас.
	Син отстъпи назад и издърпа Саймън напред, за да го представи на своите братя.
	— Това е Саймън, мъж, който се превърна в мой брат.
	— Трябва да си този, който го ядосва от мое име — предположи Брейдън, предлагайки на Саймън ръката си. — Надявам се, че си се справил добре с работата.
	Саймън разтърси ръката му.
	— Със сигурност се постарах.
	Мъжете се засмяха, а Астър ги подкани обратно към масата. Кали гледаше и слушаше братята и се чудеше на промените, които присъствието им направи с мъжа й.
	Надяваше се сега, когато са тук да притисне един от тях и да разбере повече по въпроса, защо съпругът й бе толкова несклонен да я приеме.
	Преди всичко искаше да знае защо Син не си беше направил труда да й кажа, че е шотландец.


>	Глава 11

	Мъжете седяха с часове, закачаха се и се шегуваха. Кали слушаше и сърцето й се изпълваше с топлина, заради привързаността им един към друг. Макалистър приеха дори Саймън в обкръжението си, за разлика от собствения й клан, те нямаха проблеми с размножаването на англичаните.
	Кали научи много за миналото им, включително за брат им Киърън, който се бе самоубил. Но научи много малко за Син. Братята му сякаш знаеха, че споменаването на миналото му го наранява, затова се постараха да не говорят много за него. Беше станало доста късно, когато решиха да се оттеглят. Кали се прозяваше, докато показваше на мъжете къде ще спят. Най-накрая се озова в собствената си стая, насаме със съпруга си.
	— Много си красив, когато правиш това.
	— Правя какво?
	— Усмихваш се.
	Той се намръщи на думите й.
	— Не го казах, за да спреш да го правиш.
	Син погледна с неохота към леглото и се отдалечи от нея.
	— Защо не ми каза, че си Макалистър?
	— Защото не съм.
	Намръщването й, наподобяваше неговото, докато се опитваше да разбере думите му. Той определено не беше близък с майка си.
	— Не разбирам.
	Син въздъхна, свали меча си и го остави настрана.
	— Баща ми ме е създал през първата година от брака си. Бил е далеч от дома, в Лондон, на посещение при приятел, без съпругата си и по някаква причина майка ми е привлякла вниманието му. Била е младо момиче, разказаха ми, че акцентът и необуздаността му са я омагьосали. Заченат съм в задната част на една плевня, по начин, за който майка ми ме увери, че бил най-унизителен и болезнен за нея. Веднага след като родила, ме изпратила заедно с дойката ми в Шотландия, за да живея с баща си. Един стар слуга, който бил в замъка онази нощ, ми разказа, че мащехата ми ме погледнала и почти пометнала Локлан.
	Син говореше спокойно, без да влага емоции в думите си. Въпреки това, Кали знаеше, че нараняват дълбоко сърцето и душата му. Не би могло да бъде другояче. Искаше да се приближи до него и да му предложи любов и утеха, но се страхуваше, че ако опита, той ще спре да говори. Затова слушаше мълчаливо, докато сърцето й се разкъсваше все повече, с всяка дума, която той изричаше.
	— От този момент нататък баща ми не искаше да има нищо общо с мен. Всеки път, когато исках да говоря с него не ми обръщаше никакво внимание. Ако се приближавах до него, той ми обръщаше гръб и си тръгваше. Колкото до мащехата ми, за нея не бях просто болезнено напомняне за изневярата на баща ми. Презираше всичко, свързано с мен. Заради вината си и срама от стореното, баща ми направи всичко по силите си да докаже на съпругата си, че няма специално отношение към мен. Братята ми получаваха най-доброто от всичко, а аз трябваше да се задоволя с остатъци.
	Кали преглътна сълзите, които я задушаваха, но отказваше да му позволи да ги види.
	— Изпратил те е обратно в Англия, за да живееш с майка си?
	— Опита се веднъж, когато бях на седем години. Беше средата на зимата. — Син замълча и се облегна с една ръка на камината, взирайки се в огъня, сякаш изживяваше отново случилото се.
	Изглеждаше толкова изгубен, стоейки там, а суровата болка бе ясно изписана върху красивото му лице. Кали не знаеше как удържа силата на желанието си да отиде при него. Но успя да се стегне и продължи да слуша историята, която без съмнение той разказваше за първи път.
	Когато отново проговори, тя долови скритото страдание в сърцето му.
	— Помня, че през целия път беше ужасно студено. Баща ми изпрати мен и дойката ми без пари и рицарят, който ни придружаваше нае стая само за себе си, оставяйки ни в конюшнята или плевнята.
	Кали се сви от болка, слушайки безстрастният начин, по който говореше.
	— Дойката ми продължаваше да повтаря, че майка ми ще се зарадва да ме види. Уверяваше ме, че всички майки обичат децата си и че моята ще се отнася с мен, както Айлийн към братята ми. Че ще ме прегърне, целуне и прибере у дома.
	Кали затвори очи, за да прогони съчувствената болка вътре в нея. Познавайки майка му, тя знаеше какъв прием е получил Син.
	— Пристигнахме в навечерието на Коледа. Навсякъде бяха разпръснати подаръци, дойката ми ме поведе през голямата зала, където майка ми седеше на господарската маса с момченце в скута си. Държеше го с толкова любов, докато се смееше и го гъделичкаше. Гледката ме изпълни с радост, помислих си, че най-накрая ще имам майката, за която бях жадувал. Реших, че щом ме види там с износените ми обувки и парцаливо наметало, ще ме прегърне и ще ми каже, че се радва най-накрая да ме види отново. Когато дойката й каза кой съм и защо ме е довела, тя изкрещя обидено. Ядосана, хвърли виното си в лицето ми и каза, че има само един син и че не желае никога отново да я унижавам с присъствието си. След това ни изхвърли навън и студената нощ.
	Син пое дълбок, накъсан дъх и продължи да се взира в огъня. Сякаш отказваше да я погледне, от страх, че тя също ще го отхвърли. Повдигна крак и ритна парче дърво обратно в камината.
	— Тогава разбрах, че за мен не съществува такова нещо като семейство. Не бях нито шотландец, нито англичанин. Нищо повече от едно бездомно копеле. Нежелан и безполезен. Дойката ми ме върна на баща ми и неговото презрение нарастваше с всеки изминал ден, до пристигането на хората на крал Дейвид. Искаха заложници, синове, които да бъдат изпратени на крал Стивън в Англия, като гаранция, че шотландците повече няма да нахлуват в земите му или да нападат хората му.
	— Дал е теб.
	Син кимна.
	— Айлийн му каза, че ако изпрати един от синовете й, ще се самоубие. Не че имаше нужда да го изрича. Всяко едно момче от нас, знаеше кой ще бъде даден. — Той се засмя горчиво, преди да продължи. — Това беше единствения път, през целия ми живот, в който баща ми ме погледна или говори с мен.
	Син прокара ръка през лицето, сякаш мисълта за миналото го уморяваше.
	— С баща ми си разменихме гневни думи, в крайна сметка той ме сграбчи за ризата и ме хвърли в ръцете на хората на Дейвид. Каза, че никога отново няма да съм добре дошъл в дома му и що се отнася до него, аз вече не съществувам.
	Сълзите на Кали се стичаха свободно по лицето й, докато си представяше ужаса, който е представлявал животът му. Никога желан, никога обичан. Нищо чудно, че бе толкова резервиран към нея.
	Когато се замисли, осъзна по-лошото, как кланът й бе посрещнал братята му, след начина, по който хората й се бяха отнесли към него и Саймън. Как от своя страна го бе изоставила ранен и сам, за да се погрижи за нуждите на Макалистър.
	Син винаги е бил сам.
	Господи, пожела си да може да върне времето и да промени този следобед. Бил е отблъскван повече пъти, отколкото някой някога е бил. И тя изпитваше такава болка, заради преживяното от него. Плачеше, заради ужасното отношение, което бе понесъл и в сърцето си знаеше, че никога няма да е в състояние да му позволи да я напусне и да продължи живота си отново сам.
	— Син, винаги ще искам да си до мен.
	Той се отблъсна от камината, думите й го накара да стисне устни.
	— Не ми се подигравай — изръмжа той гневно — Не ми е нужно съжалението ти.
	Не, това от което се нуждаеше беше любовта й. Но той беше живял толкова дълго без ничия обич и тя се запита, дали не беше прекалено късно за него. Дали шокът не би бил прекалено силен.
	— Не съжаление изпитвам към теб — каза Кали и се пресегна, за да докосне ръката му. За нейна изненада той не се отдръпна. Тя прокара ръката си по бицепса на ненаранената му страна, повдигна я към лицето му и го принуди да я погледне, за да види искреността в очите й.
	— Син, ти си моят съпруг, двамата се заклехме пред Бог и аз винаги ще бъда тук, за теб.
	Думите й го накараха да преглътне, неспособен да проумее, да повярва, че тя наистина ги мисли. Играеше си с него и той можеше само да предполага, защо иска да му причини това.
	Син се втренчи в пода, докато си припомняше случаите в живота си, когато е бил измамен. Времената, когато лежеше пребит от Харолд, мислейки си, че баща му е бил ядосан само когато го отпрати. Вярващ, че ако е послушен и направи всичко, което искат англичаните, ако не ядосва стария граф, той ще му разреши да се прибере у дома, а баща му ще го посрещне с отворени обятия.
	В крайна сметка, баща му бе продължил да го пренебрегва. В писмото му до Хенри, дори не бе споменал името му и не го признаваше като свой син. Беше студено и сурово, окончателното отхвърляне, което все още отекваше в сърцето му.
	Спомни си жилото на сарацинските камшици, побоите, които бе понесъл по време на обучението си. Единственото нещо, което го поддържаше жив, бе вярата, че ако успее да избяга и да се върне в Англия, всичко ще бъде наред. Народът на майка му, щеше да го приветства.
	Но след като Хенри го върна в Лондон, хората му се присмиваха, мразеха го или се страхуваха от него. Отнасяха се към него по-лошо, отколкото към прокажен или еретик. Дори самият бог не можеше да обича някой като него. Осъждането от папата прозвуча в ушите му.
	Не, той все още беше онова малко момче, което на Бъдни вечер стоеше пред майка си, а сърцето му бе изпълнено с надежда и копнеж. Какво бе получавал винаги в отговор на глупавите си мечти.
	Нищо друго, освен болка и подигравки.
	Поради липса на употреба, преди години сърцето му бе изсъхнало и умряло. Ако сега се разкриеше пред Кали, беше сигурен, че тя ще го предаде.
	Това беше единственото сигурно нещо в живота му. Единственото, на което можеше да разчита.
	Неохотно свали ръката й от лицето си.
	— Късно е, трябва да си лягаш.
	— Ти къде ще спиш.
	— На пода, пред камината.
	Устните на Кали потрепериха, докато тя се бореше със сълзите в себе си. Неудовлетвореността й нарасна. Искаше й се да знае начин, по който да достигне до него. Да го накара да повярва в нея, в тях. Но самият той, отново се бе затворил за нея.
	Кали го наблюдаваше, докато сваляше ризницата и туниката си. Бронзовите му рамене, блестяха на светлината на огъня. Той взе една кожа от леглото, постави я на пода и легна отгоре й, прегръщайки меча си. Кали отпусна ръце отстрани на тялото си, юмруците й бяха свити и упоритостта му извика желанието й да го удуши.
	Какво трябваше да предприеме, за да достигне този мъж.
	_Момиче, когато се провалиш с печеленето на нечие благоразположение, може би трябва да споделиш свободата му._
	Думите на баща й прокънтяха в главата й, давайки й вдъхновението, което й трябваше.
	Тя се разсъблече, остана само по тънката долна риза и грабна една възглавница от леглото.
	Син слушаше как жена му се движи наоколо и се взираше в огъня. Изпитваше силно желание да се присъедини към нея в леглото. Да я придърпа в ръцете си и най-накрая да получи единственото късче от рая, за което мъж като него можеше да се надява. Но той беше свикнал с несбъднатите мечти.
	Изведнъж една възглавница бе поставена до тила му. Намръщен, той се облегна назад, за да види как Кали си прави постеля.
	— Какво правиш?
	В отговор тя сви рамене, легна на пода и издърпа одеялото му върху себе си.
	— Състрадателна съм. Леглото ми е там, където е съпругът ми. Ако не искаш да дойдеш при мен, тогава аз ще дойда при теб.
	— Държиш се абсурдно.
	— Аз ли? — попита тя и се облегна на лакът, за да го погледне. — Струва ми се нелепо да лежиш на студения, каменен под, когато наблизо те очаква удобно легло.
	Син затвори очи, неспособен да спори с нея и да се справи с обърканите си чувства. Тази вечер й бе казал неща, който никога преди не бе изричал. Никой, дори братята му нямаха представа за казаното от майка му през онази нощ.
	Чувстваше слабост и умора и единственото, което желаеше, бе почивка от миналото си.
	— Лягай си, Кали.
	Но тя не си отиде, вместо това просто се сви до него и продължи да говори:
	— Защо? Аз ли направих нещо нередно през първата ни брачна нощ? Разочаровах ли те?
	Син почти се задави, спомняйки си колко топла и отзивчива бе тя тогава. Никога не го бе разочаровала. Не и досега, когато отказа да изпълни молбата му.
	— Не, не бях разочарован.
	— Тогава защо не искаш да правиш любов с мен?
	Той бе изгорен от спомена за нея, гола и гореща в ръцете му. Няколкото й думи събудиха тялото му за живот. Тя беше първата жена, която молеше за услугите му. Осъзнаването бе еротично и чувствено и го изпълни с огън.
	— Не мога да повярвам, че водим този разговор.
	— Добре тогава, край на дискусията. Продължавай да лежиш така с раненото си рамо и се преструвай, че не съществувам. В което си много добър, между другото.
	Болката в гласа й го ужили. Син не искаше да я наранява. Искаше просто да го остави на мира. Да му остави малкото късче спокойствие, което изолираното му сърце можеше да намери.
	— Кали, причината не е в теб. Защо просто не приемеш факта, че съм нечестно, нищо неструващо копеле и не ме оставиш на мира.
	— Както правят всички останали?
	— Да.
	Кали седна и се наведе над него. Гърдите й се отъркаха в ръката му и в отговор на невинното й докосване, мъжествеността му се втвърди. Естествената й красота го прикова към пода, медните й къдрици падаха свободно около лицето й, а светлината на огъня блестеше в зелените й очи, които присви гневно към него. Яростта й бе оцветила бузите й в розово.
	— Защото не вярвам, че си нечестен и знам, че струваш нещо. Колкото до това, че си копеле, вината не е твоя.
	Тя опря брадичката си върху бицепса му и се втренчи в него, с желание в очите си, което му се струваше невероятно. Не вярваше, че тя наистина иска да има нещо общо с него.
	— Ще те обичам, съпруже, ако ми позволиш.
	Думите й го разкъсаха на парчета, оставяйки го толкова уязвим. Не можеше да й повярва, защото знаеше…
	— И ако го направя? Какво ще стане със семейството ти? Готова ли си да ги изоставиш завинаги. Наистина ли, дори за миг вярваш, че биха приели един англичанин в сърцата си.
	— Ти не си англичанин, ти си шотландец.
	— Не! Роден съм в Англия и прекарах по-голямата част от живота си там. Бях изхвърлен от Шотландия с думите, никога да не се завръщам отново. Мразя това място повече, отколкото някой би могъл да разбере и ще сграбча първата възможност, която ми позволи да се върна обратно в Лондон. Готова ли си да заминеш с мен.
	Очите й заблестяха гневно, когато си спомни това ужасно място.
	— Аз презирам Лондон, мръсотията и вонята му. Хората там ме мразят.
	— Тогава можеш да разбереш как се чувствам тук.
	Думите му секнаха дъха й. Скъпи светии, тя знаеше. Разбираше ужасяващата агония, която изпълваше сърцето й ден след ден и страхът, че никога отново няма да види любимата си Шотландия.
	— Защо се ожени за мен? — попита тя тихо, наполовина уплашена от отговора, който той щеше да й даде.
	— Защото знаех, че няма друг начин да те върна у дома. Видях как другите се отнасят към Джейми, презрението им. Той е прекрасно момче с добро сърце. Не исках да стане като мен. Затова върнах и двама ви, преди да е станало прекалено късно.
	Кали замръзна, когато бе връхлетяна от изобилие от емоции. В този момент, знаеше че го обича. Силата на чувството я разкъса, изпълвайки я с желанието да го вземе в ръцете си и да го прегръща през остатъка от вечността.
	Този мъж, толкова силен и толкова наранен, който пренебрегваше себе си и помагаше на другите, когато никой, никога не бе помогнал на него. Той я изумяваше и плашеше, но най-вече я бе развълнувал дълбоко.
	Кали прокара ръка по челюстта му.
	— Ще те накарам да пожелаеш да останеш тук, с мен.
	Очите му потъмняха и той отговори:
	— Уверявам те, че няма да успееш.
	— Това предизвикателство ли е?
	— Не, гълъбице. Просто признание.
	Може би в съзнанието му, но в сърцето на Кали това бе предизвикателство, а тя оценяваше доброто съревнование. По някакъв начин щеше да пробие защитата му и да достигне до сърцето. Щеше да го изпълни с желание да остане. Щеше да се превърне в това, от което Син се нуждаеше и това, което искаше, без значение какво.
	Син се претърколи и й обърна гръб. Очакваше Кали да си тръгне, но тя не го направи.
	Вместо това се настани зад него и проследи с ръка белезите на гърба му. Усещането бе странно, да изпита удоволствие там където бе понесъл толкова много болка. Потрепери, когато тя се наведе и постави устните си върху раната от стрелата. Тялото му изгаряше от желание за нея. В този момент би било толкова лесно да я преобърне, да я вземе в обятията си и да се забие дълбоко в нея, за да облекчи с тялото й болката между краката си.
	Сякаш отново усещаше в ръцете си гърдите й, вкусваше сладостта на кожата й… Но това беше безумен сън.
	В този свят нямаше безопасност, нямаше щастие за някой като него. Любовта бе отредена на други мъже. Мъже, които бяха благословени и късметлии. Мъже, които знаеха как да обичат някого.
	Тази вечер обаче самотата, която изпитваше, бе неописуема. Син беше студен, празен и наранен.
	И единственото, което искаше, бе облекчение на болката вътре в него.
	Преди да осъзнае какво прави, той се обърна, за да я погледне. Очите й бяха толкова нежни, че разтопиха леда вътре в него. Когато Кали се пресегна, за да докосне устните му с пръсти, той усети как съпротивата му се пропуква.
	Как можеше да бъде толкова открита и даваща. Никога нямаше да разбере тази жена.
	Кали разтвори устните си в покана за него и без да се замисли, той я прие.
	Тя простена, когато той я придърпа силно в прегръдката си. Целувката му, изпълнена със страст и желание, открадна дъха й. Почувства как ръката му сграбчва ризата й, докато я притискаше по-близо до тялото си. Ограбваше устата й, сякаш бе най-ценното съкровище на земята и той не можеше да живее без нея. Ръцете му се вкопчиха в нея, езикът му танцуваше с нейния в чувствен, възбуждащ ритъм, който я остави слаба и немощна.
	Бог да й е на помощ, но тя желаеш този мъж. За нея нямаха значения престъпленията, които бе извършил. Това, което бе направил в миналото, за да оцелее. Единственото, което имаше значение, бе начинът по който докосна сърцето й.
	Караше я да се смее, да се чувства желана и необходима. Но най-вече, караше я да се чувства като жена и бе събудил нещо дълбоко в нея. Част, за чието съществуване не бе подозирала.
	Когато погледнеше в очите му, можеше да види бъдещето. Виждаше децата, които искаше да му роди и домът, който желаеше да създаде за всички тях.
	Син не проумяваше, защо не се отдръпна от нея. Но не можеше. Това щеше да бъде най-благородната му постъпка, но той и благородството бяха непознати. Той беше звяр, който умееше само да оцелява и да се предпазва от нараняване.
	И все пак, когато я погледнеше, можеше да мисли само за едно — че е мъжът, от който тя се нуждаеше, който ще я прегръща до края на вечността.
	— Желая те, Син — въздъхна тя. Бог да му е на помощ, но той не можеше да устои на тази молба.
	Но не би я взел тук, на пода, без да се погрижи за удобството й. Той може и да беше животно, но тя беше благородна дама. Въпреки протестите й, той я вдигна на ръце и я отнесе в леглото й.
	— Ще нараниш рамото си — каза тя, притискайки се плътно към него, сякаш се опитваше да тежи по-малко в ръцете му.
	— Не тежиш достатъчно, за да ме нараниш.
	Тя се усъмни в думите му и докато той я поставяше обратно върху пухения дюшек, ръцете й останаха да лежат върху раменете му. Нежността на докосването й го изгори. Той отдели един миг да се наслади на вида й — толкова топла и очакваща.
	Тя лежеше в леглото, а зелените й очи го изпиваха с поглед, сякаш той беше всичко, което някога е искал да бъде.
	В очите й той бе благороден, достоен, героичен. Беше мъжът, който винаги е искал да бъде.
	Той трябваше да си тръгне и го знаеше. Нямаше какво да прави с нея. И все пак не можеше да я остави. Съмняваше се, че има нещо на тази земя или отвъд нея, което би могло да го измъкне тази вечер от стаята им.
	Кали видя погледа в измъчените му очи и за миг си помисли, че ще се отдръпне от нея.
	Вместо това той развърза връзките на панталоните си, свали ги и се присъедини към нея в леглото. Кали потрепери при вида на голото му тяло, изтегнато до нейното. Силата и грациозността му бяха поразителни. Тялото й копнееше и гореше за неговото, пулсираше с нужда, която едва разбираше. Единственото, което знаеше, бе, че го желае. Искаше да сподели себе си с него, да го усети дълбоко в нея, да му позволи да вземе утехата и удоволствието, от които имаше нужда.
	Син посегна към връзките на долната й риза и бавно я разтвори, докато не я разголи за гладния си поглед. Кали потрепери при вида на дивото, чувствено изражение, изписано на лицето му, докато се взираше в голите й гърди.
	Тя простена, когато той погали с ръка стегнатите й, подути зърна, сякаш се наслаждаваше на гледката и усещането за тях, преди да обхване едното с дланта си и нежно да го стисне. Тялото на Кали се разтопи от чувственото удоволствие и тя простена в отговор на докосването му. Беше толкова топла и влажна за него, изпълнена е копнеж и желание.
	Тя също искаше да покори тялото му, да го докосва по начин, по който, надяваше се, никоя друга жена не го бе докосвала. Тази нощ той щеше да бъде неин и тя възнамеряваше да направи всичко възможно, за да го накара да разбере какво означава за нея.
	Син зарови устните си в шията й и дъхът му я изгори с топлината си. Кали беше толкова пияна предишният път, че не помнеше нищо от случилото се. Но това… това беше невероятно. Толкова диво и горещо, а самата тя бе изпълнена със страх и любопитство.
	Изследваше тялото му с ръце и се наслаждаваше на силните, мъжествени линии. Беше толкова твърд и стегнат в сравнение с нея. Наболата брада по страните му я драскаше, а мъжественият му аромат я замайваше.
	Син бе разтърсен от силата на възбудата си. Кали го докосваше по начини, за чието съществуване не бе подозирал. Когато погледна в очите й, видя самия Рай. Никоя жена не го бе докосвала така. Никога не си бе позволявал подобна утеха, дори не смееше да се надява, че може да я получи.
	Кали се раздаваше за него, той пиеше от нежността на устните й и вкусваше вродената й нежност, която толкова му бе липсвала. Тя беше ангел и когато я гледаше, почти можеше да повярва в такива неща като рая.
	Син се превъртя и я дръпна върху себе си, така че да може обхване лицето й с ръце и просто да се взира в скъпоценните й, зелени очи и обещанието, с което бяха изпълнени.
	Осмеляваше ли се да им повярва?
	Кали завъртя главата си и целуна отворената му длан. Жестът й го шокира. С разтуптяно сърце наблюдаваше как тя си прокарва път с целувки нагоре по ръката му към устните му.
	Затваряйки очи, Син издърпа ризата над главата й и се наслади на усещането за голото и тяло, притиснато към неговото. Тази вечер щеше да направи това, което никога преди не бе правил. Щеше да се разкрие пред нея и да се моли, че на другия ден тя няма да го намрази за стореното.
	Кали простена от усещането за топлината на тялото му под нейното, желанието я връхлетя. Мразеше се, задето нямаше спомен за първата им брачна нощ за това как го държи в ръцете си.
	Син нежно я претърколи по гръб и се настани между краката й. Докато я целуваше, възбудената му мъжественост почиваше до бедрото й.
	Чувството да бъде така разголена пред него бе толкова странно. И все пак това, което щяха да споделят беше естествено. Когато съзря болезнения глад в очите му, тя се протегна и погали страните му, преди да зарови ръцете си в косата му.
	— Толкова се радвам, че си мой съпруг — прошепна тя.
	Син се вгледа в нея, сякаш не можеше да повярва на чутото, а смесица от болка и екстаз, изпълни тъмните му очи.
	Изглеждаше така, сякаш сънува и се страхува от събуждането.
	Мускулите му танцуваха под ръцете й и той притисна върха на члена си към сърцевината й.
	Кали затаи дъх в очакване, след тази вечер нямаше да забрави усещането за мъжа си.
	Син докосна с ръка бузата й. Очите му приковаха нейните, докато взаимното разбиране и загриженост преминаха между тях. Това беше безценен момент на споделяне, който й вдъхна надежда за общото им бъдеще.
	Син наведе глава, улови устните й в страстна, пламенна целувка и с едно рязко движение, проникна дълбоко в тялото й.
	Кали се напрегна, когато болката измести удоволствието й.
	Той замръзна неподвижно и прошепна:
	— Съжалявам. Боли ли те много?
	Кали преглътна и поклати глава. Болката бе утихнала до леко неразположение, когато тялото й се разтегна, за да побере големината му. Просто беше стресната. Тъй като вече бе изгубила девствеността си, не очакваше тази вечер да изпита болка. Или поне така й бяха казали.
	Син се подпря на ръцете си, за да погледне надолу към нея. Кали се взря в лицето му и загрижеността в очите му, докато усещаше твърдостта му дълбоко в себе си. Той беше толкова невероятно красив.
	— Добре съм, Син — каза тя и му се усмихна плахо. Беше толкова интимно да го погледне, докато бяха свързани по този начин.
	С всеки дъх, който Син си поемаше, Кали усещаше как пулсира вътре в нея. Чувстваше твърдостта му с цялото си тяло.
	Инстинктивно, тя повдигна ханша си, за да го привлече по-дълбоко, а мускулите на женствеността й се стегнаха около пениса му. Син изръмжа в отговор, а лицето му се озари от чисто удоволствие, което я подтикна към по-смели действия, докато се извиваше под него.
	Син затаи дъх при вида й, изтегната под него, докато използваше тялото му със своето. Запази неподвижността си, въпреки че това го убиваше. Искаше тя да го желае, не да се страхува от копнежите на собственото си тяло.
	Тази нощ Кали трябваше да получи толкова удоволствие, колкото него. В действителност, дори повече. И му харесваше да я наблюдава как открива сексуалната си сила и наслада, докато той правеше същото.
	Кали простена в отговор на блаженството, което изпитваше и той се заби по-дълбоко в нея. Двамата извикаха в унисон.
	Син никога не бе мечтал, че може да прави любов така. Не се бе осмелявал да се надява на една нощ, която да сподели по този безусловен начин с жена и да знае, че тя е била с него по собствената си, свободна воля.
	Червените й къдрици, спускащи се от двете страни на лицето й му напомняха за красиво създание, фея, която го бе покорила с магията си. И беше толкова прекрасно да го обгръща по този начин. Със сигурност не съществуваше по-голямо удоволствие от топлината й.
	Кали прокара ръце по гърдите му, продължи нагоре по раменете му, докато ги зарови в косата му. Той се отпусна върху нея и я заключи в прегръдката си. След това бавно, много бавно, започна нежно да се люлее между бедрата й.
	Кали въздъхна от удоволствие, когато го усети дълбоко в себе си, толкова твърд и силен, вътре в нея. Как можеше да забрави това. Обви ръце около него и се заслуша в бързото му дишане, докато се движеше.
	Изви гърба си, за да го привлече по-дълбоко, целуна здравото му рамо и вдъхна аромата му. Той ускори тласъците си, плъзгаше се навътре и навън, достигайки все по-дълбоко вътре в нея. Главата й се замая от усещането за кожата му, притисната върху нейната, за дъха му, докосващ шията й.
	Шепнеше името му, докато го прегръщаше силно и посрещаше тласъците му. Тялото й бе извън контрола й. Беше топла и възбудена. И точно когато си мислеше, че ще умре от удоволствие, тялото й избухна в екстаз, толкова силен, че я накара да крещи.
	Син стисна зъби, докато тялото й притискаше неговото и я целуна дълбоко. Стискайки я силно, той усети собственото си освобождение. С един последен силен тласък се заби дълбоко в нея и почувства как вълните на удоволствието извират от него, докато я даряваше с частица от себе си, каквато не бе споделял с никой друг.
	Той остана да лежи напълно неподвижно, държейки я в прегръдката си сякаш за цяла вечност, и в същото време му се стори като миг.
	— Винаги ли е така? — попита Кали, а гласът й бе изпълнен със страхопочитание.
	Син си пое рязко дъх, докато падаше от рая обратно в тялото си.
	— Не знам.
	Той се скова, веднага щом изрече думите.
	Тя го погледна с любопитство.
	— Не знаеш или не искаш да ми кажеш?
	Син искаше да превърне неволната си грешка в лъжа, но не можеше да се реши да го направи. Не, не би могъл да я излъже. Не и след като му беше дала толкова много.
	Смутен той отмести поглед и отговори.
	— Преди тази вечер, никога не съм бил с жена.
	Кали беше шокирана от признанието му.
	Как бе възможно това. Беше чула многобройните слухове за сексуалните му завоевания в Лондон.
	Разбира се, също така беше чула, че закусва с малки деца всяка сутрин и че има рога, които израстват от челото му всеки път, когато се доближи до църква.
	— Ами първата ни брачна нощ? — попита тя.
	— Ти припадна, преди да го направим.
	— Но кръвта, която беше по мен и леглото ми, откъде се взе?
	— Беше моя. Не мислех, че ще можеш да понесеш унижението, ако лекарите на Хенри те бяха прегледали и открили, че си девствена. Затова отворих една от раните на ръцете си и използвах кръвта, за да те предпазя.
	Пълната дълбочина на самотата му се блъсна в нея. Скъпи светии, дори на такова първично ниво не е бил интимен с никой друг.
	Беше нечувано, мъж с неговия външен вид и мъжественост да остане недокоснат.
	— Не мога да повярвам, че не си…
	— За какво страхливо копеле ме смяташ? — попита той, в очите му се разгоря гняв. — След всичко, което съм преживял, наистина ли вярваш, че ще се възползвам от шанса да оставя едно бебе на жена, която ще го мрази, заради моите действия. По-скоро бих умрял девствен, отколкото да науча, че мое дете страда на този свят само защото съм бил егоистичен задник, който не може да се контролира.
	Въпреки това, тази нощ той беше рискувал с нея. След случилото се между тях бе напълно възможно тя да забременее от него. Което означаваше, че поне на някакво първично ниво, той й се доверяваше. Тя го прегърна трогната от думите му.
	Син я притисна по-близо до себе си, надявайки се в сърцето си, че е стерилен. Молеше се, че тази нощ няма да се превърне в проблем. Не можеше да понесе мисълта, че едно дете ще се роди, за да изтърпи страданието и нещастието на този свят.
	Никога не трябваше да я докосва. Беше грешно и той си пожела този следобед стрелата да бе пронизала сърцето му. Трябваше да остави семейството й да го победи и да се върне в Англия.
	Трябваше да направи всичко друго, но не и да се люби с нея. И все пак, докато тези мисли се въртяха в глава му, той погледна към ангелското й лице и видя това, което бе чакал през целия си живот.
	Всичко, което трябваше да направи, бе да намери смелостта да го вземе. С огорчение осъзна, че през целия си живот бе устоял силен и сам, а сега се страхуваше от една обикновена жена. Защото тя го плашеше. Тя и непознатите чувства, които предизвикваше в него. Когато я погледнеше, всички тези отдавна погребани мечти, се появяваха и го караха да бленува за неща, за които нямаше право да копнее, като дом, семейство и любов…
	_Момче, бъди благодарен за това което имаш. Всички копелета като теб са достойни само да бършат задниците на по-добрите._ Суровите думи на Харолд го разкъсаха. Дишането му се затрудни, той неохотно се отдръпна от нея, стана и се облече.
	— Син?
	Звукът на гласа й го нарани. Той се спря на вратата, разкъсван между необходимостта да се върне в леглото, да я вземе в прегръдките си и да я задържи завинаги и страхът от евентуалното й отхвърляне, който го караше да избяга като уплашено животно.
	За първи път в живота си, Син избра отстъплението.
	— Ще се върна след малко.
	Без посока, той се отправи надолу по стълбите към голямата зала, където завари брат си Юън. Той все още седеше на масата и пиеше ейл сам.
	— Защо си все още буден? — попита Син и зае свободното място в непосредствена близост до брат си.
	Юън пресуши чашата си и си наля още, преди да отговори:
	— Все още не съм умрял от изтощение. Ами ти?
	— Същото.
	Син грабна една чаша, напълни я и изпи съдържанието й на един дъх.
	— Каква двойка сме, а? — изсумтя Юън.
	Син напълни още една чаша.
	— В смисъл?
	— И двамата сме измъчвани от миналото.
	Син замълча, когато спомените се надигнаха. Той знаеше за болката и вината, която изпитваше брат му. Знаеше как миналото измъчва съвестта му.
	— Тази вечер си мислиш за Киърън? — попита Син.
	Юън кимна.
	— Всяка вечер, лицето му ме преследва, когато се опитвам да заспя.
	— Да, разбирам те добре. Аз виждам лицата на всички мъже, които съм убил. — Отпи нова глътка бира, преди да продължи. — Дори не знам имената на повечето.
	— По-лесно е от това да знаеш, че си убил собствения си брат.
	Син избута стола си назад, така че да може да изравни погледа си с този на Юън.
	— Киърън се самоуби.
	— Да, след това, което му причиних.
	— Вината не беше твоя.
	Юън не беше нищо повече от пешка в ръцете на красива жена, която нямаше сърце. Киърън бе направил собствения си избор и бедният Юън бе оставен да страда, заради действията и на двамата.
	Син съчувстваше на брат си и би дал всичко, за да облекчи страданието му. Но се съмняваше, че вечността разполага с достатъчно време, което да облекчи сърцето му.
	Юън изля от бирата, докато се опитваше да си налее, затова хвърли чашата зад рамото си и вместо от нея, отпи от стомната.
	— Проклетите чаши, никога не са достатъчни големи — промърмори той. Наклони глава и погледна към Син. — Е, защо си тук, когато имаш такава красива жена, която да топли леглото ти?
	Отговорът на този въпрос беше лесен.
	— Защото съм лицемерен глупак.
	— Е, поне го осъзнаваш.
	Син се усмихна криво.
	— Знаеш ли, тази вечер си мислех, че дължа извинение на Брейдън.
	— За какво?
	— За думите, които му казах, когато бяхме в земите на Макдъглас, заедно с Маги. Открих, че с много по-лесно да даваш съвети, отколкото да ги прилагаш на практика.
	Юън се намръщи.
	— Братко, не забравяй, че съм пиян и нищо от казаното не оформя смисъл в замъгленото ми съзнание.
	Син си пое дълбоко дъх.
	— Казах на Брейдън, че трябва да грабне възможността с Маги и да разбере дали им е писано да бъдат заедно. И сега осъзнавам, че не мога да последвам същия съвет.
	— Искаш да се пробваш с Маги?
	Син хвърли малко хляб към брат си.
	— Защо не легнеш да поспиш?
	— Ще го направя все някога, но не съм достатъчно пиян.
	Син повдигна вежди при думите му. През цялото време, което бе прекарал в Шотландия заедно с братята си, за да се възстанови от изгарянията си, той бе забелязал колко често Юън оставаше до късно и пиеше сам.
	— Кажи ми, Локлан знае ли колко пиеш?
	— Никой не знае, дори аз.
	Син сграбчи ръката на Юън, преди той да отпие още веднъж.
	— Може би понякога трябва да се въздържаш.
	Юън изръмжа и се отърси от хватката му.
	— Не ми пробутвай собствените си съвети, когато не можеш да ги приложиш в живота си.
	Син поклати глава, Юън пресуши стомната и стана, за да открие още пиене.
	Юън бе повярвал, че Айзабел от клана Кейд го обича. Първоначално се бе бил с Киърън, за да я притежава, до момента, когато почти се бяха избили един друг пред очите й. След това Юън бе отказал да се подчини на баща им и братята им и бе избягал с жената, за да се ожени за нея.
	Преди да се оженят обаче Айзабел бе избягала с друг мъж, оставяйки го сам в северната част на Англия. С разбито сърце, той се бе върнал в Шотландия, за да завари семейството си в траур за смъртта на Киърън, който се бе самоубил в деня, когато Юън бе избягал с Айзабел.
	Двойният удар, който понесе го бе разрушил.
	Юън бе сграбчил този шанс за щастие, и остана огорчен и сам. Живееше в една пещера в хълмовете, където никой не го беше грижа и не забелязваше колко ейл изпива.
	Понякога шансът за щастие не си струваше.
	Син се втренчи в собствената си чаша. Можеше да преброи приятните си спомени на пръстите на едната си ръка. Щастието винаги му се изплъзваше и би бил глупак, ако мислеше по друг начин.
	Сърцето му натежа и той знаеше, че не може да задържи Каледония като своя съпруга. На следващия ден щеше да се концентрира върху откриването на бунтовниците и след това щеше да я напусне.
	Вероятно папата щеше да анулира брака им. Мъжът го мразеше достатъчно, за да разтрогне брак, който никога не е трябвало да бъде сключван.
	Да, щеше да я освободи. Това беше единствената достойна постъпка, която един недостоен мъж можеше да направи.


>	Глава 12

	До средата на следващата сутрин, Син бе до болка наясно с факта, че може би за първи път в живота си щеше да провали мисията си. Никой от хората на Кали не искаше да говори с него. В момента, в който ги доближеше, те стискаха зъби и бързаха да се отдалечат.
	Не че бяха първите, които се отнасяха по този начин към него. Но за да открие виновниците за нападенията, беше необходимо поне да отворят устите си в негово присъствие.
	Той седна в залата заедно с братята си и Саймън и докато ядеше, им разказа за сутрешните си премеждия.
	— Е — започна Брейдън, — ще помогне, ако облечеш шотландски дрехи. Трудно е да бъдат отзивчиви към един студен, английски рицар.
	Локлан замръзна при необмислените, прибързани думи на по-младия си брат. За разлика от Юън и Брейдън, той знаеше причината Син да презира шотландското облекло. В съзнанието си видя баща си, който се завръщаше от панаира в Килагарайгън с еднакви наметала и дрехи за него и синовете си. Брейдън беше още в пелени. Майка му бе увила бебето с наметалото, оцветено в зелено и черно каре, докато Локлан, Киърън и Юън гордо се бяха облекли с цветовете на баща си.
	— Ето ги моите момчета — гордо бе заявил баща им, когато ги погледна и разроши косите им.
	Локлан се бе усмихвал, докато не бе забелязал Син в ъгъла. Във вълнението си всички бяха забравили за него и както обикновено той се беше оттеглил в сенките, където стоеше мрачно със скръстени върху гърдите му ръце.
	Локлан никога нямаше да забрави изражението върху лицето на по-големия си брат, докато Син ги наблюдаваше. Младите му очи бяха пълни със завист и болка.
	Локлан се бе обърнал към баща си, за да попита:
	— Татко, къде са дрехите на Син?
	Баща му не обърна внимание на въпроса му и продължи да си играе с Юън и Киърън. Но младата му майка не беше толкова любезна.
	— Шотландските одежди са за хора с истинска шотландска кръв. Не са за такива, в чиито мени тече кръвта на сасенахите.
	Дори да живееше вечно, Локлан никога нямаше да проумее жестокостта на майка му към Син. Нито липсата на внимание от страна на баща му.
	По-късно същият ден Локлан бе намерил Син сам в стаята му. Седеше на средата на пода, с порязана ръка, докато кръвта му се стичаше в една купа.
	Ужасен, Локлан бе изтичал към него и беше покрил раната с парче плат, за да спре кървенето.
	— Какво правиш? — беше го попитал.
	— Опитвам се да се отърва от английската си кръв, но тя не изглежда по-различно от твоята. — Очите на Син бяха кухи и празни. — Как бих могъл да се отърва от нея, когато не виждам разликата.
	Локлан беше превързал ръката на брат си и двамата никога повече не говориха за този момент. Но оттогава споменът преследваше Локлан.
	Връщайки се в настоящето, Локлан погледна към Син, който седеше до Саймън. Истината беше, че се възхищаваше на силата на брат си.
	— Никога няма да сложа чужд плейд върху раменете си — отвърна Син на Брейдън.
	— Аз ще го направя — предложи Саймън, докато се хранеше. — Какво по дяволите? Даже съм и червенокос.
	Локлан се усмихна, въпреки че болката от спомена все още го изгаряше.
	— Мисля, че трябва официално да приемем Саймън в клана Макалистър. Какво ще кажете, братя?
	Брейдън кимна.
	— Смятам, че се вписва перфектно! Юън?
	— Бих кимнал, но главата ме боли прекалено много, за да го направя.
	Син изсумтя.
	— Като се има предвид колко ейл изпи снощи се учудвам, че изобщо можеш да седиш изправен.
	— Колко изпи снощи? — попита Локлан, изведнъж станал загрижен.
	— Нещо средно между твърде много и недостатъчно.
	Локлан завъртя очи, искаше му се да знае какво да направи, за да превърне Юън отново в мъжа, който беше преди случилото се с Айзабел да го промени.
	— Да се върнем на бунтовниците — каза Локлан, опитвайки се да се съсредоточи върху въпрос, по който наистина можеше да помогне. — Щом вече не нападат хората, защо Хенри се притеснява?
	Син го изгледа развеселен и отговори:
	— Защото могат да започнат отново по всяко време.
	Изведнъж прокънтя вик на тревога. Мъжете се втурнаха към вратата с Юън след себе си, който проклинаше всяка стъпка, отекваща в главата му.
	Брейдън отвори широко вратата, за да може в двора да влезе един английски вестоносец, яхнал кафяв жребец. Син поклати глава при гледката. Съдейки по лицата на шотландците, които бяха наобиколили вестителя, беше очевидно, че той е единственият приветстван с по-малко ентусиазъм от него самия.
	Веднага щом забеляза Саймън и Син, мъжът се отпусна леко. Ако Син не бе загрижен за това, което носеше вестителят, жестът му щеше да го развесели. Това беше първият път, в който някой бе успокоен от присъствието му.
	Пратеникът слезе от коня си и му подаде запечатан пергамент.
	— От моя господар Ранулф, собственика на Оксли.
	Син счупи печата и прочете съобщението. Очите му потъмняваха с всяка дума, която прочиташе.
	— Той е изпратил съобщение до Хенри?
	— Да, милорд. Кралят отговори, че поема на път и лично ще провери нанесените щети.
	— Какво е това? — попита Локлан.
	Син погледна нагоре, за да види жена си, която се приближаваше откъм кухните. Изчака да застане пред него, преди да отговори на въпроса на брат си.
	— Оказва се, че група от Макнийли е нападнала земите на Оксли. Той е изгубил голям брой крави и селото е било изгорено до основи. Хората му са изгубили прибраната си реколта и сега трудно ще преживеят зимата. — Погледна твърдо към Кали, за да я накара да осъзнае сериозността на ситуацията. — На близко дърво са намерили бележка, гласяща: _„Англичани, напуснете Шотландската земя“_ и подписана с _Макнийли_.
	Лицето на Кали пребледня.
	— Това не е дело на Астър. Той никога не би толерирал нещо подобно.
	— Знам — отвърна искрено Син, навивайки обратно пергамента. — Той осъзнава добре, че това ще му навлече гнева на Хенри.
	Син погледна към пратеника:
	— Предайте на господаря си, че лично ще се заема с проблема и ще открия виновника.
	Пратеникът кимна, а Кали попита:
	— Какво смяташ да правиш?
	— Събери всички мъже от клана си на възраст над четиринадесет години и ги докарай тук до края на деня. Искам да си поговоря с тях.
	Той не би го сметнал за възможно, но всъщност тя пребледня още повече.
	— Не мисля, че ще е особено разумно. Може да те нападнат.
	Локлан настръхна.
	— Ако нападнат брат ми, то нападат всички ни. Кажи им го. Съмнявам се да съществува мъж от клана ти, който да има желание да встъпи във война с Макалистър.
	— Ще го направя — кимна Кали.
	Син наблюдаваше оттеглянето на Кали, за да изпълни заповедите му. Днес косата й бе сплетена. Дори така няколко кичура се бяха измъкнали от стегнатата плитка и накъдрили по очарователен начин около лицето й. Както обикновено носеше карето на баща си и изглеждаше привлекателна, докато прекосяваше двора. С всяка стъпка, която правеше, поклащаше бедрата си и той се възбуждаше все повече.
	— Красива е, нали? — попита Локлан.
	— Като първия ден от пролетта след дълга, тежка зима — Син изрече думите, преди да се усети.
	Четири чифта очи се обърнаха към него с учудване.
	— Поезия? — Юън избухна в смях.
	Син го блъсна, но братята му продължиха да се смеят.
	— Струва ми се, че Син е обладан — подразни го Брейдън. — Локлан, най-добре доведи някой свещеник, та да прогони злия дух.
	Син изръмжа към него.
	— По-добре да доведе свещеника, за да извърши последното ти причастие, преди да те убия.
	Брейдън се засмя още по-силно.
	— О, хайде де — обърна се Саймън, към братята. — Нека бъдем добри с бедния Син.
	— Благодаря ти, Саймън.
	— В крайна сметка, мисля че е сладък.
	Син изохка, докато те продължаваха да го тормозят.
	— Сладък! — извика Локлан. — О, да, подобно на малко, свирепо лъвче.
	Син изсумтя.
	— И това казано от мъж, който се разхожда наоколо с пола.
	Тримата му братя се наежиха.
	— Моля? — обърна се към него Юън.
	— Чу ме — Син се усмихна дяволито към Саймън. — Сега аз ви питам, кое е по-сладко. Мъжът с бричовете или евнусите в поли?
	Те се хвърлиха към него. Син бързо се наведе и се претърколи изпод краката им.
	— Той е мой! — изрева Юън, но Син избяга преди да успеят да го хванат.
	Кали вдигна глава, когато съпругът й връхлетя в конюшнята. Тичаше толкова бързо, че тя едва го разпозна. Две секунди след пристигането му разбра защо.
	Братята му и Саймън бързаха по петите му подобно на група деца, играещи на гоненица.
	— Какво става? — попита тя.
	Син избяга зад нея и я постави между себе си и братята му.
	— Нищо — отвърна той, опитвайки се да си придаде равнодушен вид, но се провали безславно.
	Петимата мъже бяха задъхани от усилието.
	Локлан успя да проговори пръв.
	— Криеш се зад жена? Откога си се превърнал в страхливец?
	Кали се обърна през рамо, за да види подигравателното изражение, изписано върху лицето на Син.
	— Не се крия. Просто не искам да ви нараня.
	Юън му се присмя.
	— Да, ние ще бъдем наранените!
	Братята Макалистър се втурнаха напред, по Кали ги спря и не им позволи да доближат съпруга й.
	— Той е ранен.
	Брейдън присви очи към Син.
	— Не и наполовина толкова, колкото ще бъде.
	Кали разпери ръце, за да предпази мъжа си от братята му.
	— Сега, за какво е всичко това?
	Локлан се изправи възмутен, изглеждаше много обиден от въпроса й.
	— Той ни обиди.
	— И за това започвате да го налагате с юмруци? — попита тя невярващо.
	— Да — отговориха те в един глас.
	Кали прокара ръка през челото си. Вече можеше да почувства болката, която се появяваше там, докато се опитваше да се справи с буйната им група. Тя насочи погледа си към Локлан:
	— Ти на какво беше леърд? — тя замълча и изцъка с език. — А, да. На уважаван и страховит клан.
	Локлан прочисти гърлото си.
	— Точно така, любов моя — обади се Син зад нея, — кажи му.
	— А, ти — тя се обърна към съпруга си, — си съветник на краля, нали?
	Тя поклати глава към тях, въпреки че намираше поведението им за очарователно и освежаващо.
	— Те започнаха първи — каза Син и погледна гневно останалите.
	— О, е, в такъв случай всичко е наред — Кали изцъка с език и хвърли укорителен поглед към мъжете. — Сега деца имам много работа. Какво ще кажете, вие петимата да се държите добре и да се върнете към закуската си.
	— Стомахът ми гласува за храна — каза Саймън и пристъпи напред. Нещо в поведението му й напомняше на момче, което се опитваше да се реваншира за белята си. — За протокола, аз нямам участие. Бях просто невинен наблюдател.
	Кали потисна усмивката си.
	— Напълно съм сигурна, благодаря ти, Саймън.
	Той кимна в отговор и си тръгна.
	Неохотно Макалистър го последваха, но продължиха да поглеждат през рамо, сякаш, за да се убедят, че Син ще се присъедини към тях. Нямаше съмнение, че щяха да подновят преследването си при първата възможност.
	Когато Син понечи да си тръгне, тя хвана ръката му и го дръпна към себе си. Пресегна се и прокара ръка през разрошената му коса.
	— Знаеш ли, мисля, че ми харесва тази твоя игрива страна.
	Когато изрече думите, Кали видя как тъмна сянка се спусна над очите му. Той се отдръпна от нея, но не се отдалечи.
	— Къде беше снощи? — попита тя. — Знам, че не се върна в леглото.
	— Не можах да заспя.
	— Защо?
	Той сви рамене.
	Кали се приближи към него. Искаше той да се разкрие отново пред нея, както снощи.
	— Син, защо се отдръпваш от мен? Мислех, че сме преодолели този проблем снощи.
	Той преглътна, когато видя болката в очите й. Отчаяно искаше да протегне ръка към нея, да я придърпа в прегръдката си и да я целува, докато и двамата ослепеят от удоволствие. Копнееше да я обладае отново. Да я държи до края на вечността… но не смееше.
	Тази сутрин бе добил представа за дълбочината на омразата на клана й към него. Те никога нямаше да го приемат, а той никога не би я помолил да ги напусне. Тези хора бяха близките й и въпреки че тя твърдеше, че той е нейното семейство, Син не го вярваше. Тя почти не го познаваше.
	Беше прекарала живота си в грижи за клана си и кланът се бе грижил за нея. Съществуваше връзка между нея и хората й, която той отказваше да разруши.
	Случилото се между него и Кали…
	Не приличаше на нищо, което някога бе преживявал, но това наистина не означаваше нищо за човек, който рядко бе получавал каквото и да било.
	Изпитваше единствено похот към нея. Нищожна и мръсна. Нямаше нищо повече. Той не бе способен на нещо по-добро и го знаеше.
	— Най-добре да се връщам при братята си.
	Кали въздъхна с копнеж, когато съпругът й я остави. Той не си бе направил труда да й отговори.
	— Как може да позволяваш на един сасенах да те докосва?
	Тя ахна стреснато, когато чу гласа на Дърмът от таванското помещение по-горе. Погледна нагоре, опитвайки се да го види през пролуките в дървените дъски, но не го откри.
	— Дърмът Макнийли, какво правиш там горе?
	Тя долови мекия, женствен кикот, последвано от неговото шъткане. Лицето на Кали се обагри в червено, когато си помисли за това, което е чул брат й и какво са правили двамата горе.
	Дърмът скочи от плевника. Препасвайки карирания си килт, той се приближи към нея.
	— Трябва да го изпратим обратно в Англия, където му е мястото.
	Тя погледна към тавана, където момичето продължаваше да се крие, но очевидно нямаше да има проблем да ги чуе.
	— Това не е тема на разговор, който възнамерявам да осъждам с теб. Особено тук.
	Дърмът я сграбчи за ръката и я издърпа напън.
	— Хората говорят. Ако не изпратиш този сасенах у дома има хора, които ще го направят вместо теб. И той ще бъде върнат на Хенри на парчета.
	Тя издърпа ръката си от хватката му.
	— Кой го казва?
	— Знаеш кой.
	— В такъв случай би било най-добре да кажеш на Нападателя да остави съпруга ми на мира. Ако отново пострада, няма да се успокоя докато не заловя всеки разбойник, който се крие в града.
	Той зяпна невярващо при думите й.
	— Ще предпочетеш един сасенах пред собствения си брат.
	— Не бих искала, но няма да го нараня. Сега ми кажи кой го рани вчера.
	Дърмът предизвикателно повдигна брадичка, а по блясъка в очите му Кали разбра, че той знае всичко, но по-скоро щеше умре, отколкото да й отговори.
	— Това беше само предупреждение. Следващия път няма да пропуснат сърцето му.
	Кали преглътна гнева си и се опита да се обърне към него спокойно. Обичаше брат си повече от всичко и последното нещо, което искаше бе да го види наранен поради толкова глупава причина.
	— Дърмът, моля те. Защо трябва да се замесваш в това? Ако ми разкриеш имената на всички, които участват, кълна ти се, че няма да ги издам, но трябва да говоря с тях. Трябва ни мир.
	— Мир? Ако те чува, баща ни се обръща в гроба. Той мразеше англичаните и ако наистина беше негова дъщеря, никога не би допуснала този мъж в леглото си. Да не говорим да го умоляваш за това.
	За първи път в живота си, Кали искаше да удари брат си. Ръката я засърбя от силата на желанието.
	— Дай ми името на Нападателя.
	— Или какво? — презрително попита той. — Ще кажеш на скъпия си съпруг сасенах, че съм един от тези, които извършват нападенията.
	Кали беше ужасена от самата идея за това.
	— Никога не бих те предала.
	— И по-добре. — Студената ярост в очите му я уплаши. Никога преди не го бе виждала такъв.
	— Заплашваш ли ме?
	Погледът му едва доловимо омекна.
	— Никога няма да те нараня, също така никога няма да ги предам. Ако съпругът ти научи, че съм един от бунтовниците ще трябва да ме измъчва за имената на останалите. Готова ли си да ме видиш екзекутиран?
	— Разбира се, че не.
	— Тогава се отърви от него.
	О, това момче можеше да бъде непоносим инат и егоист. Как смееше да й отправя подобни искания. Време беше да му изясни позицията си по този въпрос.
	— Аз съм негова съпруга. Ако той си тръгне, аз също трябва да замина с него.
	— Тогава ни остави да го убием.
	Тя поклати глава към него. Сега той се държеше напълно неразумно.
	— Можеш ли наистина да направиш това?
	Той повдигна безгрижно рамене.
	— Имаш ли представа за броя на мъжете, които той е убил. Джейми каза, че е чул английските рицари да проклинат името му и да разказват за ужасите, които този мъж е причинил на други хора. Каза, че съпругът ти бил известен с това, че прерязвал гърлата на мъжете, докато спят. Справедливостта ще възтържествува, ако бъде убит.
	— Не вярвам, че това е справедливост — въздъхна тя. — Отчаяните хора извършват отчаяни неща. Знаеш поговорката на баща ни, както и аз. Каквото и да е извършил съпругът ми, направил го е, за да оцелее. Няма да използвам това срещу него. Той е бил изплашено момче.
	— Изплашено момче, което е отнело живота на много мъже.
	Дърмът беше толкова жесток и осъдителен и тя се питаше, кога се бе променил. Момчето, което си спомняше, беше мило и винаги се придържаше към думите „да оставим неприятностите в миналото“. Но този наполовина развит мъж беше непознат за нея.
	— Син е направил грешки — настоя тя.
	— Той е извършил престъпления и трябва да плати за тях.
	— Ти не си негов съдник.
	Дърмънт се втренчи в нея.
	— Знаеш ли, живяла си прекалено дълго с англичаните, те са помрачили ума ти и са откраднали сърцето ти.
	— Знаеш, че не е вярно.
	— Така ли?
	О, брат й я разгневяваше все по-силно. Ако скоро не си тръгнеше и двамата щяха да изрекат неща, за които после да съжаляват.
	— Дърмът, ти си егоист. Време е да пораснеш и да разбереш, че понякога трябва да се правят компромиси за благополучието на другите.
	— Компромис? Говориш за приемането на враг, който баща ни се опитваше да унищожи и загина, докато го правеше.
	— Дърмът, моля те бъди разумен. Светът, в който живеем сега е различен. Трябва да…
	— Получиш твоя мир — той я погледна презрително. — Но в сърцето си знам, че съм прав и когато умра и срещна татко отново, ще мога да го погледна в очите с чиста съвест. А ти?
	Думите му я накараха да трепне.
	— Разбира се — отвърна Кали.
	Брат й изсумтя презрително.
	— Тогава ти пожелавам щастие с лъжите, които изричаш пред себе си — каза той и се отдалечи.
	Кали извика след него:
	— Кажи на приятелите си бунтовници да бъдат тук тази вечер. Съпругът ми иска да говори с всички мъже от клана.
	Дърмът спря и се обърна с иронична усмивка към нея.
	— О, ще им кажа. Това е среща, която не бих пропуснал.
	Тръпка се спусна по гърба на Кали. Какво щеше да прави с него. Момчето бе изгубило ума си, за да следва другите. От друга страна, винаги е било така. Постоянно оставяше другите да го вкарват в беда. Този път се надяваше да не го поведат към гроба.


	В късния следобед, Син се усамоти в стаята си. Не бе казал на братята си, че изпитваше болки в рамото и че не бе спал предишната нощ. Подобно на Юън бе прекарал нощта в залата.
	Въздъхна с облекчение, когато установи, че стаята не е изпълнена от жизненото присъствие на съпругата му. Желаеше да остане сам за малко и нищо да не помрачава съзнанието му.
	Свали дрехите си и се пъхна в леглото. Трябваше да поспи малко, преди да се срещне с мъжете от клана й. И по някаква мрачна причина, очакваше срещата с нетърпение. Но се нуждаеше от яснота в главата си. Умът му трябваше да е нащрек.
	Затваряйки очите си той изпусна дълга, изтощена въздишка.
	За негов ужас вратата се отвори. Той замръзна, готов за действие, в случай, че натрапникът бе враг.
	Не беше. Долови леките стъпки на Кали, докато прекосяваше стаята, неосъзнаваща присъствието му. Син разтвори съвсем леко очите си, за да я наблюдава. Кали постави прането върху малкото бюро до прозореца. Когато се обърна съзря дрехите му, сгънати на пода, където ги бе оставил. Погледът й се премести от пода към леглото, където той лежеше. Син не помръдна. По някаква причина, не искаше тя да знае, че той я гледа.
	Нежна усмивка изви устните й, когато погледна към него. Много тихо, тя спусна кепенците и затъмни стаята за него, след което бавно се приближи до леглото.
	Спря до него и постави изящната си, студена ръка върху челото му.
	— Имаш треска — тихо прошепна тя. — Искаш ли да повикам лекар?
	— Как разбра, че съм буден.
	— Не трепна, когато те доближих. Ако спеше, досега вече да съм на пода.
	Думите й го разкъсаха.
	— Кали, никога няма да те нараня по такъв начин.
	Тя се усмихна на казаното и отметна косата от влажното му чело.
	— Знам Син, искаш ли лекар?
	Той поклати глава.
	— Не, просто имам нужда от малко почивка.
	Кали зарови ръка в мекотата на косата му.
	Изглеждаше почти момчешки, докато лежеше, а бузите му бяха зачервени от треската. Тя погледна към раната в рамото му. Нямаше признаци за инфекция. Изглеждаше така, сякаш заздравява добре, но треската му я обезпокои.
	— Повиках всички мъже — каза тя тихо.
	— Благодаря ти.
	Тя прокара ръка през косата му, надолу по врата и рамото, до дланта му. Задържа я в своята, докато погледът й изучаваше белезите, маркирали плътта му. Ръката му беше толкова груба и мъжествена, силна и способна. И докато я държеше, си спомни как ръцете му бяха докосвали тялото й предишната нощ. Доставиха й удоволствие и едновременно с това я караха да се чувства защитена.
	Кали обви и другата си ръка около неговата, държеше я здраво и се надяваше, че им предстоят много следобеди като този, когато ще може да се наслади на един спокоен момент с него.
	— Мога ли да ти донеса нещо? — попита тя.
	Син погледна към мястото, където тя държеше ръката му. Бледността на нежната й, мека кожа бе в рязък контраст с неговата тъмна и загрубяла. Ръката й бе толкова малка в сравнение с неговата, толкова елегантна и нежна.
	Как можеше нещо толкова малко да го разтърси така дълбоко. Тези ръце нямаха силата да му направят нищо и въпреки това, му дариха топлина и утеха, които Син не бе способен да назове.
	Кали повдигна ръката му към устните си и целуна кокалчетата на пръстите му, събуждайки в тялото му отчаяното желание за нея.
	— Ще се уверя, че никой няма да те смущава.
	Тя се наведе и постави целувка върху бузата му. Син се наслади на усещането за устните й върху кожата му. И му беше нужна цялата му сила, за да не я дръпне при себе си в леглото и да прави любов с нея.
	Вместо това, той остави добротата й да се излее в него. Топлината на устните й докосваше разкъсаното му сърце, което сякаш току-що бе започнало да бие.
	Чу я да излиза от стаята и да затваря вратата. Изпълнен със съжаление, той гневно заби юмрука си в леглото.
	Защо тази жена се бе появила в живота му, когато всички светци знаеха, че няма шанс за бъдеще между тях двамата.
	Но Син знаеш защо.
	Хенри искаше мир и беше готов да жертва всичко за него. Макар на Син да му харесваше да се преструва, той знаеше истината за отношенията си с краля. Не бе нищо повече от негова пионка, слуга и ако бе безполезен за Хенри, животът му не струваше нищо.


	Кали застана на стъпалата пред замъка, докато мъжете от клана се събираха наоколо. Бе наредила на слугите да подготвят храни и напитки за мъжете, с надеждата да ги успокои.
	За нейна пълна изненада не се получи. Въздухът около тях бе изпълнен с враждебност. Всички знаеха, че щом са повикани тук, нещо не е наред. Просто не знаеха какво.
	— Каледония, сладка моя.
	Тя се обърна, когато чу гласа на Фрейзър. Той беше съвсем малко по-висок от нея, русокос и синеок. Естествена усмивка красеше винаги устните му, по открит и приятен начин, често, който Кали намираше за успокояващ. Преди да бъде заловена от Хенри, мъжът бе поискал разрешение от Астър да я ухажва.
	Въпреки че споделяха много общо и характерите им си приличаха, тя никога не беше изпитвала романтични чувства към него. Той беше като по-голям брат за нея.
	Кали му отвърна с истинска, макар и малко хладна усмивка.
	— Фрейзър, как си?
	— Много по-добре сега, когато знам, че си в безопасност. Безброй пъти призовавах чичо ти да се отправим към Лондон, за да те върнем. Но той не искаше и да чуе за това.
	Хлад се спусна по гърба й от тона и особения блясък в очите му. Нещо се криеше в наглите му думи.
	Възможно ли бе, той да е лидерът на бунтовниците?
	Подобно на баща й, той мразеше страстно англичаните и притежаваше характера на човек, който може да командва другите. Беше възможно, да не говорим, че двамата с Дърмът бяха приятели.
	Тълпата незабавно замлъкна.
	Намръщена, Кали се огледа, за да открие съпруга си на прага.
	Дългата, черна коса на Син се спускаше по раменете му и изчезваше в мрака на английската му туника и броня. Стоеше изправен, висок и горд и едната му, покрита с ръкавица ръка, почиваше върху дръжката на меча му. Очите му, които предизвикваха такива дълбоки чувства в нея бяха проницателни и тъмни. Силата и смъртоносната грация, която излъчваше той, изпрати тръпка по цялото й тяло.
	Беше очевидно за всеки, че е мъж с авторитет, който вижда много повече от това, което е пред него. И мъжете наоколо реагираха на присъствието му като група от неспокойни хищници, които знаеха, че лидерството и територията им е застрашена от този човек.
	— По дяволите, какво прави един сасенах тук?
	Сърцето на Кали биеше от страх какво може да направят мъжете от клана. Повечето, все още не знаеха за брака й и тя се питаше защо Астър не е тук, за да помогне.
	Обидите се сипеха, докато Син стоеше мълчаливо, преценявайки ги един по един. Беше зловещо да го гледа, защото Кали знаеше какво прави той. Запаметяваше в ума си всеки мъж, неговото поведение и думи. Това беше Син, който се радваше на благоразположението на краля. Рицарят, непобеждаван в битка.
	И колкото по-дълго стоеше и ги наблюдаваше, докато те го обиждаха, толкова повече кланът се ядосваше на стоическото му мълчание.
	— Къде е Макнийли — извика един от мъжете към Син. — Какво си направил с него?
	Мъжете бяха готови да нападнат рицаря, подобно на яростна вълна, но Син не изглеждаше засегнат от гнева или враждебността им.
	Ужасена, тя събра полите си и се втурна по стълбите, за да се изправи към съпруга си.
	— Моля ви! — извика тя и вдигна ръцете си в опит да ги накара да замълчат.
	Когато гласовете се успокоиха до шепот, тя продължи да говори.
	— Част от вас знаят, че сега съм омъжена жена.
	Тя се усмихна на съпруга си и улови ръката му със своята.
	— Син…
	Едно ожесточено проклятие дойде от Фрейзър. Очите му блестяха яростно, когато се отправи по стълбите, за да я унижи.
	— Кали, кажи ми, че не е истина. Защото, ако е вярно, ти си уличница…
	Отговорът на Син бе толкова бърз, че Кали дори не видя движението на ръката му. В един миг Фрейзър я обиждаше, и в следващия мъжът й го бе стиснал за гърлото. Фрейзър се опита и с двете си ръце да се откъсне от смъртоносната хватка, но не успя.
	Изражението върху лицето на Син говореше за невероятен гняв, а когато проговори тонът му бе нисък и смъртоносен.
	— Обиди жена ми отново или дори само погледни в нейна посока и ще изтръгна гърлото ти. Разбираш ли?
	Фрейзър кимна и Син го пусна. Шотландецът се закашля и потърка гърлото си. Ожесточеният му поглед се забиваше в рицаря, но постъпи умно и сдържа езика си.
	Син погледна над нея към клана.
	— Що се отнася до останалата час от вас, изпратен съм тук от крал Хенри, за да се уверя, че ще преустановите нападенията над англичаните, които живеят в съседство. — Той съсредоточи погледа си върху Фрейзър. — Не знам кои са бунтовниците, но ще разбера кои са виновните и те ще бъдат наказани.
	Разнесоха се изсумтявания и обиди.
	— Защо трябва да се страхуваме от теб?
	Кали не беше сигурна кой проговори.
	Син се усмихна лукаво, слезе бавно по стълбите и тръгна сред мъжете. Тя затаи дъх, страхувайки се какво биха могли да му направят.
	— Позволете ми да ви разкажа една кратка история — каза Син. — Имало едно време момче, което не било достатъчно голямо, дори да се обръсне.
	Син спря пред Дърмът:
	— Пребито.
	После погледна към братовчед й Шон.
	— Голо.
	Син продължи да се разхожда сред тях, докато говореше.
	— То било изпратено в голямата пустиня само с една малка кама, с която да се защитава.
	Син изкачи обратно стълбите и застана лице в лице с Фрейзър.
	— Убивал съм кобри с голи ръце и съм преживявал при толкова ужасни условия, че дори адът не ме плаши. — Погледът му се върна към тълпата, преди да продължи. — И ако някой от вас, дори за миг вярва, че ми е останала душа, която ще ми попречи да го убия, греши ужасно. Ако някой от вас, дори за миг, е решил, че е способен да ме убие, тогава нека опита. Но го съветвам, преди да се пробва, да се увери, че е получил опрощение за греховете си, защото това ще бъде последната грешка, която е направил в живота си.
	Син фокусира погледа си върху Дърмът:
	— Нападенията спират в този момент.
	Рицарят се обърна, за да се върне обратно в замъка. Едва бе направил първата си крачка, когато един от мъжете хвърли зелка по него. Докато се обръщаше, Син извади меча си я разряза на две половини, които безобидно паднаха на земята.
	Настана тишина. Този път Син видя шока и страха на шотландците, които го заобикаляха, най-накрая осъзнали степента на бойните му умения.
	Син прибра меча си.
	— Никога не ме нападайте в гръб.
	Той им отправи един последен заплашителен поглед и влезе в замъка.


	Кали видя резервираността на мъжете, които се събраха, за да обсъдят случилото се и как да се справят със Син.
	Фрейзър сви устни към нея, но не каза нищо и се присъедини към мъжете на двора.
	Кали се втурна след съпруга си.
	Намери го сам в голямата зала, облегнат с две ръце върху господарската маса. Гърбът му беше скован и в тази поза й напомняше на ядосан вълк. Тя се приближи предпазливо към него, но не от страх. Знаеше, че в този момент е раздразнителен. И все пак, не вярваше, че ще насочи гнева си към нея.
	— Това беше невероятно — въздъхна тя. — Как разбра за зелето.
	— Хората действат предсказуемо. — Той се отблъсна от масата и обърна намръщеното си лице към нея. — С изключение на теб. Не те разбирам.
	Тя се усмихна.
	— Мисля, че трябва да се чувствам поласкана.
	Син потърка нараненото си рамо и погледна встрани.
	— Точно сега те са отвън и обсъждат дали трябва да ме убият, или да се подчинят на нареждането ми. Фрейзър и още няколко души ще настояват, че трябва да бъда убит в съня си. Той е трябвало да се ожени за теб, нали?
	Бързата смяна на темата и силната му интуиция я изненадаха.
	— Така си мислеше той. Откъде разбра?
	— Заради начина, по който те гледаше.
	— Какво друго научи?
	— От видяното разбрах бройката на бунтовниците, а до утре сутрин ще знам имената им.
	Кали беше втрещена. Чичо й, който познаваше тези мъже от години, все още не ги бе разкрил и не знаеше, че племенникът му е един от тях. А Син бе успял да го направи в рамките на няколко минути. Беше невероятно.
	— Сериозно ли говориш?
	— Да. Без съмнение Фрейзър е част от бунтовниците.
	— Мислиш ли, че той е лидерът им.
	Син поклати глава.
	— Не е той.
	— Но той се изправи срещу теб. И знам, че другите го уважават достатъчно, за да следват заповедите му.
	— Той се изправи срещу мен заради теб.
	Син протегна ръка и докосна случайно попадналата върху бузата й къдрица. Мекотата на кожата й го успокои, но сърцето му натежа заради това, което подозираше.
	Син беше видял начина, по който Фрейзър погледна брат й, когато Кали проговори. Забеляза погледа в очите на Дърмът и начина по който се обърна към още няколко мъже.
	Дърмът беше в центъра на всичко това. По-лошото бе, че Син подозираше, че той е самият Нападател. Да, обмисляше го, но изпитваше леки съмнения. Било е предопределено да бъде изпратен тук, за да убие брата на единствената жена, за която го беше грижа. Това беше поредната извратена шега, която животът си правеше с него. Кали щеше да се съсипе, ако изгубеше брат си заради него. Щеше да го намрази.
	Може би така беше най-добре. Ако го мразеше, с удоволствие щеше да се съгласи на анулирането. Щеше да откаже да остане омъжена за човека, унищожил брат й.
	Не е нужно да го убиваш…
	Това беше вярно. Също толкова лесно би могъл да го предаде на стражите на Хенри.
	Стомахът на Син се сви при мисълта да изпрати Дърмът в Англия. Спомените от детството му го разкъсаха.
	_Безполезно шотландско куче. Не си достоен дори да оближеш ботушите ми._ Син все още усещаше ударите не само на Харолд, но и на всички англичани, които ненавиждаха шотландската му кръв.
	Можеше ли да осъди друго момче на подобен живот?
	Не, по-милостиво щеше да бъде да убие Дърмът, вместо да го остави на такава съдба.
	Син погледна към Кали, опитвайки се да запомни лицето й. Ако имаше право на някакво желание, то бе да я обича и пази от всяко зло.
	Но сега бе безсилен. Ако не предадеше Дърмът или не го убиеше, Хенри щеше да унищожи целия клан и Кали включително.
	Като много други пъти в живота му, ръцете му бяха вързани. Трябваше да го направи.


>	Глава 13

	Син не се присъедини към тях за яденето тази вечер и скоро след като приключиха Кали тръгна да го търси. Саймън й предложи да опита на външната стена на замъка и макар че изглеждаше малко вероятно място, тя отиде въпреки всичко.
	Точно според предвижданията на Саймън тя намери Син да седи сам, настанил се между бойниците. Беше подпрял гърба си на едната каменна стена, а кракът на срещуположната и левият му крак се клатеше опасно над ръба, навън в нощта.
	— Мислиш да скочиш ли? — попита тя.
	— Ако го направя, ще се превърнеш в богата вдовица. — Той я погледна над рамото си. — Искаш ли да ме бутнеш?
	Имаше нещо в тона му, което я караше да се чуди дали това е закачка, или прям тест, за да види дали ще поиска.
	Тя се премести, за да застане до крака му и му отправи строг поглед.
	— Не, предпочитам да имам теб. Но не и тази вечер, нали? Отново се криеш. Искаш ли да ми кажеш защо си тук навън?
	— Исках малко чист въздух.
	— Но тук горе ли?
	Той сви рамене.
	— Харесва ми тук. Общо взето хората не ме притесняват.
	Тя повдигна подигравателно вежда.
	— Притеснявам ли те?
	— Не — отвърна той за нейна изненада. Погледът му беше топъл и нежен, когато я погледна. Това беше голямо подобрение на обичайно празния му взор.
	Той беше прекрасен на лунна светлина, облегнат на стената. Луната беше голяма и искряща и й позволяваше да види ясно чертите му. Имаше нещо много мъжествено в начина, по който почти беше яхнал стената. Той беше отпуснат и все пак тя знаеше, че може да скочи в действие като гладен лъв при най-малката провокация.
	Разтреперана от силата на присъствието му, тя се протегна и докосна коляното му.
	— За какво мислиш?
	— Опитвам се да отгатна къде ще ударят разбойниците следващия път.
	— Не мислиш, че ще успееш да ги заловиш тази нощ?
	— А ти?
	— Не — честно отговори тя. Нападателят никога не спираше, когато Астър публично го молеше за това. И тя предполагаше, че Нападателят, като един от клана им, в действителност харесваше Астър. И все пак, беше по-скоро трудно да се повярва, че ще спре заради Син, когото без съмнение мразеше.
	Син сплете ръце пред стегнатия си корем, докато изучаваше лицето й.
	— Сигурен съм, че всички разбойници са заедно тази нощ и заговорничат. Дърмът направи ли изявление по време на вечеря?
	Сърцето й спря при въпроса му. Възможно ли бе да подозира…
	— Да. Защо питаш?
	— Макар че не е останал за цялото хранене.
	В нея се разгоря необуздан страх. Какво целеше с тези въпроси? Ако трябваше да е честна, не беше сигурна, че иска да разбере.
	— Откъде знаеш?
	Той посочи към двора долу и тя видя сенки, които се придвижваха към замъка.
	— Преди малко Дърмът отиде в дома на Фрейзър.
	— Те са стари приятели.
	Погледът му се върна към нея и се изостри, карайки я да се изпълни с още повече страх, отколкото преди.
	— Защо внезапно стана толкова нервна?
	— Нервна?
	— Да, имаш същия вид както в деня, когато се срещнахме на стълбите в кулата и ти се опитваше да избягаш.
	Дяволите да го вземат, ако понякога не беше зловещо възприемчив. Не беше чудно, че Хенри го цени толкова. Ако не бе сигурна в противното, щеше да се закълне, че мъжът има ясновидска дарба.
	— Как така си способен да разчиташ хората толкова лесно?
	— Когато бях момче, това ми даваше възможността да знам дали господарите ми ще ме посрещнат с мир, или ще избият зъбите ми, ако ги обезпокоя. Сега отговори на въпроса ми.
	Кали наблюдаваше как брат й се приближава към крепостта. Въпреки различията им, никога нямаше да го предаде. Никога не беше казвала на никого за времето, когато го беше видяла да се връща от обир. Астър щеше да го убие, ако разбереше, че Дърмът язди с разбойниците.
	— Мога ли да те улесня? — попита Син. — Ако те е страх да ми кажеш, че той е част разбойниците, то аз вече знам.
	Тя ахна.
	— Как?
	— Заради начина, по който той реагира по-рано. Казах ти, че ги познавам по лицето и той е единственият, който знам по име.
	Тя бе поразена от способностите му.
	— Как може да си толкова сигурен?
	— Не можеш да се скриеш от дявола.
	Тя постави ръце на бедрата си, докато го гледаше втренчено.
	— Казах ти в Лондон, ти не си дявол.
	— Ти си единствената, която мисли така.
	О, този мъж беше вбесяващ.
	— Ако беше дяволът, сега щеше да си долу и точно в момента да задържаш Дърмът. Така че защо не го правиш?
	— Защото го чакам да ми издаде Нападателя.
	Това предизвика гнева й. Трябваше да спаси Дърмът. Нямаше начин да остави брат си да увисне на бесилото. Каквото и да й струваше да го защити, щеше да го направи.
	— Ако успея да го накарам да разкрие Нападателя, ще го оставиш ли свободен?
	Син премигна, после погледна настрани.
	— Той никога няма да го разкрие.
	— Мисля, че може да го направи. Трябва да го разбереш. След като баща ми умря, той беше объркан. Двамата с баща ми бяха изключително близки, а Дърмът беше там в деня, когато той умря. Нещо в него също умря; вече не е същото момче, каквото беше преди.
	— Обичаш го много.
	Тя кимна, искаше той да знае какво точно означаваше Дърмът за нея.
	— Ще направя всичко за брат си.
	Той потъна в тишина.
	Кали наблюдава Син няколко минути, докато намери решение на цялото това изпитание. Също като Астър тя знаеше, че Нападателя трябва да бъде спрян, преди да е предизвикал война между клана й и Англия. Макар кланът й да беше с приличен размер, не бе достатъчно голям, за да води война с цяла страна, а и както стояха нещата в Шотландия, не беше сигурна дали братовчед й Малкълм щеше да им помогне или не. Като крал на Шотландия, Малкълм имаше свои собствени грижи.
	Дърмът й беше казал, че разбойниците вярват, че могат да убедят другите кланове да се присъединят към тях срещу Англия, но тя не се осланяше на тази заблуда. Ако не помогнеше на Син да спре разбойниците, всички щяха да бъдат обесени като пример за другите, които се осмелят да се опълчат на английския крал.
	Ако Нападателя трябва да бъде пожертван заради мира, тогава тя беше склонна да плати цената, за да защити останалите.
	— Имаш ли някаква идея кой може да е Нападателя? — попита го тя.
	— По-скоро съм сигурен, че вече знам.
	Тя зяпна, изумена от безизразния му тон.
	— Тогава защо не действаш?
	— Искам доказателство.
	Тя се усмихна тъжно на думите му.
	— Ти си добър човек. Повечето мъже вече щяха да са направили изводите си и щяха да действат спрямо тях.
	Горещият му поглед се заби в нейния.
	— Аз не съм добър човек, Кали. Никога не се заблуждавай в това отношение. Просто в живота си съм преживял достатъчно несправедливост, така че не бързам да я извърша спрямо някой друг. — Тя видя челюстта му да се стяга. — Но когато имам доказателство за самоличността на този Нападател, Кали, ще го видя наказан за това.
	— Не бих очаквала нищо друго.
	Той изглеждаше слисан от думите й.
	— Не си ядосана?
	Тя поклати глава.
	— Боли ме сърцето при мисълта, че някой от клана ми ще бъде наказан, но не съм ядосана. Баща ми ме отгледа с вярването, че сме свързани с чест към хората ни. Моята лоялност е към клана, а твоята към Хенри. Не можем да оставим чувствата ни да ни влияят. Разбирам, че дългът винаги трябва да е на първо място. Нападателя направи собствения си избор за това в какво да вярва. Бих предпочела разбойниците да оставят оръжията и да се присъединят към нас в мир, но ако откажат, няма да те държа отговорен, че правиш това, за което си се заклел.
	Син й се намръщи. Беше поразен и някак си ядосан от изявлението й. Емоциите му нямаха смисъл за него и все пак ги почувства силно.
	— Как може да не ме мразиш?
	Този път не можеше да има грешка относно пълния ужас в зелените й очи.
	— Мили Боже, Син, толкова ли си свикнал с омразата, че не можеш да приемеш факта, че някой може да го е грижа за теб?
	Той потуши болката, която почувства при думите й.
	— Виждаш ли тези ръце? — попита той, протягайки ги към нея.
	— Да.
	— Знаеш ли, че са душили мъже? Забивали са кинжали в сърцата им, мечове в телата им. Това са ръцете на убиец.
	Тя взе дясната му ръка и го погледна със състрадание, което отне дъха му.
	— Те също така са раздавали правосъдие. Те утешиха мен и Джейми. Защитиха Саймън и Дрейвън.
	Какво щеше да е нужно да я накара да го види такъв, какъвто е наистина? Не можеше да разбере непоколебимия й отказ да прозре истината.
	— Аз съм чудовище.
	— Ти си човек, Син. Обикновен и искрен.
	Искаше да й вярва, но всичко, което трябваше да направи бе да затвори очи и щеше да види мъжете, които беше убил. Почувства вината и болката от миналото си. Не заслужаваше добрината й.
	— Какво искаш от мен? — попита той.
	— Искам да бъдеш мой съпруг. Искам да останеш с мен и да бъдеш баща на децата ми.
	— Защо? Заради някаква глупава клетва, направена пред човек, подкупен от Хенри?
	— Не. Заради начина, по който се чувствам, когато погледна в тези твои тъмни очи. Заради начина, по който сърцето ми препуска, когато си мисля за теб.
	Той тръсна глава при думите й. Не искаше дома, за който тя говореше, а мисълта за деца…
	— Никога отново няма да бъда притежаван от някой, милейди. Животът ми е мой и нямам дълг към никого, нито към Хенри, нито към някой друг.
	Кали освободи ръката му, когато думите му се посипаха по нея като удари. Точно тогава тя разбра защо той не носи знак на щита или туниката си. Никой не го притежаваше и той не притежаваше никой.
	— Не искам да те притежавам, Син. Искам да споделя живота ти.
	— Да споделиш какво? Нямам нищо, което да ти предложа.
	Вълна от раздразнение премина през нея. Ох, упорит глупак.
	Внезапно се измори да се опитва да го накара да види нейния начин на мислене.
	— Знаеш ли какво? Докато се чувстваш така, си прав. Продължавай да отбягваш всички. Стой тук мрачен и сам в тъмното, като някое зло животно, което обича да ходи по парапета в нощта и да плаши хората. Търкаляй се в самотата си и във факта, че си над любовта. Давай все така и отхвърли мен и чувствата ми. Но знай, че докато упорстваш с тази самоненавист, ще продължаваш да си изпълнен със съмненията, които имаш. Никой никога няма да е способен да те обича, освен ако не се откриеш пред него.
	Докато Син наблюдаваше как тя напуска бойницата, думите й звънтяха в ушите му.
	Любов.
	Той се присмя на самата дума. Това беше безполезна емоция. Търсенето й беше довело много мъже към смъртта им. Като брат му Киърън.
	И дори Юън. Макар тялото му все още да беше тук, сърцето и душата му ги нямаше. Разсечен на две от любовта.
	Син беше рицар на действието. Мъж, който пренебрегваше себе си. Не се нуждаеше от никого. Нито сега, нито никога.


	Кали се бореше срещу вълната от безнадеждност, която заплашваше да я превземе, докато се отдалечаваше от Син по пътя към стаята си. Брат й щеше да си докара смърт, а съпругът й я отхвърляше, сякаш беше отровна.
	Защо? Какво им имаше на мъжете, че винаги изпитваха стремеж да се самоунищожават?
	Баща й беше същият. Биеше се в безнадеждна война срещу враг, който никога не го беше наранил наистина. Той само искаше Англия да се махне от шотландска земя и беше дал живота си за тази кауза. И за какво?
	Нямаше начин наистина да ги задържат извън шотландските граници. Всичко, което баща й беше правил, бе преминало като наследство към сина му.
	— Каледония?
	Когато дълбокият глас, идващ зад нея, я спря, тя се обърна и видя Локлан да приближава.
	— Добре ли си? — попита той.
	— Да.
	Той повдигна една от русите си вежди.
	— Не изглеждаш добре.
	Тя стисна зъби и пое дълбоко дъх, за да успокои яростните емоции в себе си.
	— Само съм вбесена на брат ти, но съм сигурна, че ще ми мине. — След един или два века можеше дори да е способна да се усмихне отново на този отвратителен човек.
	Локлан се усмихна разбиращо.
	— Той има дарбата да предизвиква такива емоции у хората.
	Кали заразглежда красивите, изваяни черти върху лицето на Локлан. Той много малко приличаше на Син. Единственото нещо, което мъжете споделяха беше височината и фактът, че и двамата бяха невероятно привлекателни.
	Не, поправи се тя, имаха още една обща черта. Докато гледаше към тези чисти сини очи, тя видя, че Локлан беше също толкова резервиран и предпазлив. И в неговите очи се виждаше дълбока тъга.
	— Кажи ми, Син винаги ли е бил такъв?
	— Какъв? Мрачен и тих?
	— Да.
	Той кимна.
	— Тогава е безнадеждно, нали? Няма начин да се достигне до този мъж.
	Тя видя сериозността в чертите на Локлан, докато той обмисляше думите й.
	— Честно казано, ако има начин, аз не го знам. Но се надявам, че ти ще продължиш да опитваш и ще го достигнеш.
	Тя се намръщи на думите и особеното му изражение. Странни и непознати емоции преминаха по лицето му за няколко секунди, но след миг чертите му отново станаха спокойни.
	— Чувстваш вина? — попита тя, чудейки се каква е причината за нея.
	Той въздъхна тежко и се огледа наоколо, сякаш се страхуваше, че някой може да чуе.
	— Повече, отколкото можеш да си представиш. Аз предвождам клана, макар да знам, че Син е първороден. Нямам право на наследството на баща ми. Всичко, което имам е негово по право и кръв. Въпреки това, той отказва да вземе каквото и да е от мен.
	— Защо баща ви се е отказал от него?
	Тя коригира списъка си с още нещо, което братята споделяха. Гневеният тик появил се върху челюстта на Локлан й напомни много за този на Син.
	Когато той проговори, думите му измъчиха сърцето й.
	— За да се откажат от теб, първо трябва да си признат за син. Син никога не е бил. Юън и Брейдън бяха прекалено малки, за да видят това, което видяхме ние с Киърън. Родителите ни бяха щедри с нас, докато Син беше заточен в ъгъла, за да гледа. Мразех всеки празник, при който се разменяха подаръци. На нас ни се даваха толкова много, докато той не получаваше нищо. Спомням си конкретно една Коледа, когато се чувствах толкова зле, че се опитах да разделя подаръците си с него. Той отказа, казвайки, че ако са били предвидени подаръци за него са щели да му ги дадат. Каза ми, че мога да запазя всичките си подаръци и особено съжалението си.
	— Не разбирам защо са се отнасяли така към него.
	Локлан поклати глава.
	— Истината е, че и аз не знам. Вярваш или не, майка ми е добра жена, която обича истински синовете си. Но дори не може да понася да гледа Син. Баща ми я обичаше отвъд всичко и затова отказа да покаже каквото и да е благоразположение към Син. Положи всички усилия да й докаже, че не обича майка му и че самият той не означава нищо за него. Като резултат Син беше избягван. Не мога да си спомня нито един момент, когато баща ми да е казвал името му или да е погледнал директно към него.
	Сърцето й я болеше за съпруга й.
	— Рождените ни дни винаги бяха отбелязвани с подаръци и тържества. Но никой, дори Син, не знае кога е роден. Всичко което знаем, е, че той е по-възрастен с няколко месеца от мен, но не знаем колко точно.
	Казаното от Локлан затрудни дишането на Кали. Не можеше да си представи да не знае кога е собственият й рожден ден.
	Внезапно на ум й дойде друга мисъл.
	— А името му? То откъде идва?
	— Майка ми му го даде. Когато Брейдън беше роден и кръстен, Син поиска да знае защо никой не го нарича по друг начин, освен момче. Той попита баща ми какво е християнското му име и баща ми се отдалечи в мълчание, със засрамено лице от факта, че никой не си беше направил труда да даде име на Син или да го покръсти. Така че майка ми отговори. Тя каза, че ако той толкова много иска име, тогава трябва да бъде кръстен подходящо.
	Кали видя чистата агония в сърцето му, докато изговаряше тихо следващите думи:
	— Майка ми каза, че бил заченат в грях, роден в грях и че ще умре по този начин. Следователно единственото име, което може да му се даде, е Син.
	Очите на Локлан станаха тъжни.
	— Никога няма да забравя поразения израз на лицето му. После той изправи рамене и й каза: _Добре. Да бъде Син. Свещеникът твърди, че хората обичат греха. Може би ако съм Син, някой ще обича и мен._
	Кали затвори очи от ужас. Колко съжаляваше за суровите си думи към Син. Никога не трябваше да губи търпение с него. Той познаваше достатъчно сърдечна болка, колкото за няколко живота.
	— Локлан, мислиш ли, че човек може да се промени?
	— Не знам, Кали. Просто не знам.
	Поемайки дълбоко дъх, тя му каза довиждане и се отправи към стаята си. Имаше да прави планове. Планове, които включваха прелъстяването на неотзивчивия й, своенравен съпруг. И този път нямаше да избяга от нея.


>	Глава 14

	Беше късно след полунощ преди Син да се осмели да се отправи към леглото си. Кали изглеждаше заспала, свита от нейната страна.
	Той остана там за известно време, гледайки чертите й, които бяха осветени от камината. Беше толкова поразителна в съня си. Нищо не би му доставило по-голямо удоволствие от това да издърпа одеялото и да се присъедини към нея в леглото. Да я вземе в ръцете си и да прави любов с нея, докато слънцето не изгрее високо.
	Какво ли щеше да е да прекара живота си с нея? Да има смях и любов…
	Той затвори очи. Това не беше за него. Беше се научил отдавна да не се надява на нищо, освен на собственото си удобно легло и на добро ядене. Тези неща можеше да притежава.
	Да има Кали в живота си щеше да бъде като да се опита да задържи вятъра. Тя беше отвъд неговия досег. Много отвъд него.
	Можеше да я има.
	Не, не можеше. Ако предадеше краля заради нея, Хенри щеше да го убие и да нападне клана й. А ако предадеше Кали заради Хенри, тя щеше да го намрази, че е убил брат й.
	И в двата случая беше прокълнат.
	Как можеше да избира между двамата души, на които беше задължен най-много? Хенри, който му беше върнал живота и Кали, която му беше върнала душата.
	Боже, как искаше да я прегърне и просто да забрави за задълженията си. Да забрави за мъжа, който беше. Да я остави да го утешава по начин, който само тя умееше.
	Болката и страхът в него бяха толкова пронизващи. Толкова остри.
	Клатейки глава, за да прогони мисълта, че тя ще го намрази, той се запъти към камината. Изтощен и с болка в душата, Син легна на студения под и се насили да заспи.


	Кали се събуди няколко часа след изгрев, за да намери леглото си празно. Сълзи напълниха очите й, когато осъзна, че съпругът й изобщо не е дошъл при нея.
	Запита се къде ли е прекарал нощта, докато не се преобърна и не го видя самотен на пода. Беше пронизана от неприятен изблик на гняв. Присви очи към него.
	Защо би направил такова нещо?
	Внезапно вбесена, противно на всяка логика, тя беше обзета от детски импулс. Обикновено би го потиснала, но докато седеше там, осъзна, че единият от проблемите със съпруга й беше, че той е прекалено неотстъпчив и сериозен в живота си.
	Щеше да му се отрази добре да вкуси малко детска лудория. Да, щеше да се радва да види мъжа, който беше преследван от братята си в плевнята й. Син се нуждаеше от много повече такива моменти.
	Преди да успее да се спре, тя хвърли възглавница към главата му.
	Син се събуди незабавно. Сърцето му биеше силно, когато се превъртя с кинжал в ръка, за да посрещне нападателя си. За негова пълна изненада, видя жена си да се приближава с друга възглавница в ръка.
	Прибра кинжала в ножницата и се отпусна, докато тя не го удари с възглавницата си.
	— Какво правиш?
	Тя му отговори с още един удар.
	— Дадох ти оръжие. Защитавай се, момче, или се предай.
	Син грабна хвърлената възглавницата от пода и се изправи на крака. Замахна към гърба й, докато тя го налагаше със собствената си възглавница и се кикотеше.
	Напук на себе си, той се смееше с нея. Беше толкова прекрасно красива на сутрешната светлина с разрошена медна коса, с порозовели бузи и голи крака, подаващи се изпод подгъва на бялата й, ленена нощница. Усмивките и смехът й отнеха дъха му.
	Той я избута към стената, когато из стаята започнаха да летят пера. Точно когато беше сигурен, че я е приклещил, тя пусна възглавницата си и се затича към него.
	Неподготвен за движението й, той се препъна назад цели три стъпки. Тя прокара ръцете си нагоре и надолу по ребрата му, гъделичкайки го безмилостно. Син се засмя, пусна възглавницата и обви ръце около нея, за да я спре.
	— Капитулираш ли пред мен?
	— Никога — с насмешка отвърна той.
	В очите й се разгоря огън.
	— Никога? Ще я видим ние тази работа.
	Син я вдигна и я сложи нежно на леглото.
	Той се усмихна триумфално, след което й обърна гръб.
	Кали скочи от леглото, увисна на гърба му и го обгърна с крака през кръста.
	Син се смееше дори още по-силно, когато вратата на стаята им се отвори.
	И двамата замръзнаха, когато видяха прислужницата й на прага. Очите й се ококориха при вида на Син, който не носеше нищо друго, освен бричовете си, докато Кали висеше на гърба му с голите си, добре оформени крака, обхванала го през кръста. Във въздуха все още летяха пера и освен ако не грешеше, и двамата имаха пера в косите си.
	Брейдън надникна в стаята, докато преминаваше на път към залата. Но се закова на място зад прислужницата и ги погледна любопитно.
	— Трябва ли да питам?
	Кали зарови глава във врата на Син и се разсмя гръмогласно. Опитвайки се да изглежда нехайно и нормално, Син пристъпи от крак на крак и прочисти гърло.
	— Виждаш нещо необичайно в мъж, който се събужда с жена си?
	Брейдън размени озадачена гримаса с прислужницата.
	— Ще се върна по-късно — прошепна тя, излезе от стаята и затвори вратата.
	Кали бавно се плъзна по гърба му. Но не го освободи. Вместо това, обви ръце около кръста му и го целуна по голото рамо.
	— Добро утро, Син. — Приветствието в гласа й го смая.
	Мъжът погледна към нея над рамото си.
	— Трябва ли да питам какво доведе до лудостта с възглавниците?
	— Бях ти ядосана.
	— За какво?
	— Че отново спиш на пода. Какво е това между теб и пода? Повечето жени ги е страх, че мъжете им са в леглото на друга. А аз завиждам на огнището.
	Кали видя как лицето му помръкна и стана сериозно. Тя присви очи към него.
	— Да не си посмял.
	— Какво да посмея?
	— Да обърнеш тези сериозни очи към мен, Син… или пак ще те фрасна с възглавницата си.
	Учуден поглед смени твърдостта.
	— Опитваш се да ме побъркаш, нали?
	— Не да те побъркам. Но определено съм в настроение да те нараня, ако се налага. Обявила съм този ден за забавления. Няма да има сериозност днес. Без лоши или мрачни настроения.
	Син я погледна невярващо.
	— Не се шегуваш, нали?
	— Тишина. За всеки непреклонен поглед, който видя, ще те наказвам.
	Той изви вежда.
	— Как ще ме наказваш?
	— По начин, по който никога не си бил наказван. С лудории и хитрини, които ще те накарат да искаш да ме удушиш.
	Син се усмихна напук на себе си.
	— Виждаш ли? Лесно е да се усмихваш и да бъдеш весел.
	Как му се искаше да може да изпълни желанието й. Да прекара деня с нея наистина щеше да е чудесно. Но той имаше задължения.
	— Трябва да намеря един разбойник.
	— Тогава можеш да го търсиш, докато ослепееш от това, но ще се наслаждаваш на търсенето или ще те гъделичкам, докато не започнеш да ме молиш за милост.
	Жената беше побъркана. И все пак на него му харесваше. Тя се протегна нагоре и изчисти перата от косата му.
	— Моето първо правило за днес е да те накарам да облечеш нещо друго вместо бронята ти.
	— Няма да нося карирано наметало.
	— Добре тогава, без карирано наметало. Но имаш други дрехи. Виждала съм ги в сандъка.
	Наистина, той притежаваше чифт бричове и цивилна туника. Но не можеше да си спомни и един-единствен път да ги е обличал.
	Нямаше идея защо изобщо обмисля искането й, с изключение на странното осъзнаване, че за него беше важно да я направи щастлива. Не трябваше да е така, но беше факт. А и това беше толкова малка молба… как можеше да й откаже?
	— Много добре, милейди, без доспехи днес.
	Радостният вид на лицето й изпрати пронизваща болка право към слабините му. Жената беше истински красива.
	— Ще си направим скромен пикник по обяд на ливадата зад замъка.
	Той отвори уста, за да протестира, но тя притисна ръка към устните му.
	— Без възражения. За днес ти си мой и ще те разведа из селото. Търси разбойниците си, ако трябва, но настоявам да ти покажа другата страна на живота.
	— Каква друга страна на живота?
	— Онази, заради която си заслужава да се живее.
	Очите му станаха мрачни при горчивото напомняне за миналото му. Беше виждал тази страна много пъти в живота си и нямаше желание да я вижда повече.
	— Виждал съм я, милейди.
	— Да, но днес ще я изживееш.
	Това беше истинска лудост. И все пак не можеше да намери сили да я отпрати.
	Кали се изправи на пръстите на краката си, докато не застанаха очи в очи. Той видя желанието и нежното чувство в погледа й, което нямаше никакъв смисъл за него.
	— Просто ми дай този ден, Син, и няма да искам нищо повече от теб.
	По лицето й, той можеше да разбере колко важно е това за нея. Независимо от причината да го иска от него, той щеше да й угоди.
	— Много добре. Ще имаш този ден, в който ще се опитам да не бъда мрачен, а щастлив — той се сви при тази дума, — мъж. На следващата сутрин ще се върна към това да бъда страшилище.
	— Ще се съглася, ако приемаш да бъдеш изцяло мой днес.
	— Съгласен.
	Усмихната тя го целуна леко по устните.
	Син изръмжа при сатененото усещане за устните й върху своите. Преди да успее да се спре, той я притисна до себе си и отвори устата й със своята, за да вкуси блаженството на езика й. Тя прокара ръце по голия му гръб и ноктите й нежно одраскаха плътта му.
	О, усещаше тази жена невероятно в ръцете си. Толкова топла. Толкова щедра.
	Затворил очи, той повдигна подгъва на нощницата й, докато не почувства голата плът на бедрата и дупето й. Мили Боже, колко много я искаше.
	— Прави любов с мен, Син — прошепна тя срещу устните му.
	Натежалите й от страст думи го разкъсаха. Но разумът му все още властваше над него.
	— Какво ще стане, ако забременееш?
	Тя обхвана лицето му в ръце и го погледна със сериозни очи, които го изгориха.
	— Тогава ще обичам детето ни. Без значение дали ще останеш или не, аз ще пазя бебето ни и ще направя всичко по силите си никой никога да не го нарани. То ще ми е толкова скъпо, колкото и баща му.
	Син почувства как съпротивата му се изпарява.
	Тя отново го целуна и прокара ръка надолу по предната част на тялото му, по плоските му гърди и корем. После посегна към колана на бричовете му и пръстите й нежно се спуснаха по долната част на корема му, докато накрая не го пое в ръце.
	Син изстена от удоволствие и мислите му се разпиляха. Възбудата му беше силна и той реагираше с първичен импулс. Неспособен да чака повече, той разкъса нощницата й и я отнесе до леглото, където я положи, изпивайки я с очи.
	Кали погледна нагоре към него, осъзнавайки, че беше спечелила тази битка и нещо отвътре й казваше, че това е важна победа.
	Потрепери, когато той я остави, колкото да свали бричовете си.
	Завърна се бързо и я притисна в прегръдката си, целувайки я толкова яростно, че отне дъха й. Това не беше същият нежен любовник, който бе толкова бавен и спокоен с нея преди. Той беше като обладан от звяр. Сякаш не можеше да се насити на вкуса й.
	Прокара ръце по тялото й, карайки я да трепери от усещането колко бяха силни и все пак нежни. Ръцете му имаха силата да унищожат живот, но на нея й доставяха само удоволствие.
	— Обичам вкуса ти — въздъхна той, прокарвайки език от гърдата до врата й. — Толкова топъл и мек.
	Тя потрепери при думите му, знаейки, че ги е казвал само на нея. Как й се искаше да знае някаква магия, с която да го задържи при себе си, за да е сигурна, че никога няма да я напусне.
	Син продължи с целувки пътя си от врата към ухото й. Тя потръпна, когато той прокара език по извивката му и после го потопи вътре.
	— Обичам начина, по който ме докосваш — прошепна тя. — Начинът, по който те усещам върху себе си. И ми се иска да мога да те задържа по този начин завинаги.
	Син се отдръпна, когато думите й пробиха сърцето му. Колко жестоко бе да искат едно и също, докато съдбата заговорничеше срещу тях. Той имаше нужда от тази жена по начин, който нямаше смисъл.
	Погледна надолу към лицето й, което беше заобиколено от къдриците й. Никога не си беше представял, че ще види толкова чувствено изражение върху лицето на жена. С нея той си беше у дома и потрепери от тежестта на обърканите си чувства. От нуждата да я прегръща, да я защитава и копнежът да избяга от страха, стаен в него.
	Как би могъл да я нарани?
	Кали се протегна и положи нежно ръка върху неизбръснатата му страна. Това докосване го изгори и обърна вътрешностите му. В живота му никога нямаше да има друг човек, който да значи толкова за него, колкото тя в този момент.
	Нуждаейки се от нея по начин, който го шокира до дъното на душата му, той се плъзна в топлото блаженство на тялото й.
	Кали изстена, когато го почувства дълбоко в себе си, когато усети силата му, докато той се поклащаше между бедрата й. Син улови устните й със своите и я целуна страстно като езикът му имитираше всеки тласък на тялото му.
	Тя прокара ръце по твърдостта на гърба му и почувства мускулите му да се свиват в ритъм с движенията му.
	Внезапно той се втурна дълбоко навътре, след което спря. Надигна се нагоре и се подпря на ръцете си, така че да може да я погледне. Тя постави ръце върху стегнатите му бицепси и отвърна на погледа му.
	Силната нужда и гладът в очите му й причиниха болка.
	Той бавно спусна поглед от лицето й надолу към голите й гърди и корема, по целият път до мястото, където бяха съединени.
	— Красива си — каза той с дрезгав глас.
	Тя се усмихна, когато той наведе глава, за да я целуне отново, докато се подпираше над нея.
	Син затвори очи и вдиша сладкия й аромат. Имаше толкова чувствени неща, които искаше да направи на и с тази жена.
	— Нещо не е наред ли? — невинно попита тя.
	— Как може нещо да не е наред, когато те имам в обятията си?
	Кали не знаеше кой от двама им беше изненадан от това признание. Любовта към него изпълни сърцето й. Усмихвайки му се, тя обви крака около стройния му кръст и го придърпа още по-навътре в себе си.
	Целуна устните му, докато използваше тялото си, за да му достави удоволствие. Той потрепери в ръцете й и изръмжа. Очите му горяха, когато се наведе над нея и се задвижи в ритъма на страстта им.
	Кали го целуна яростно, докато заравяше пръсти в косата му и стенеше от възхитителното усещане да го чувства върху и вътре в себе си. Обичаше да го усеща така. Да знае, че целият е неин.
	Той прави любов с нея бързо, докарвайки я до висини, каквито никога не беше чувствала преди и точно когато беше сигурна, че не може да се издигне по-високо, той я тласна отвъд. До ниво на наслада, толкова свирепа, че я накара да изплаче.
	Тя го задържа близо, докато почувства как потреперва в ръцете й. Син се отдръпна, за да я погледне.
	Кали му се усмихна.
	— Виждаш ли колко весело е вече в деня за забавления, милорд? — Тя сбърчи нос към него дяволито. — И като си помислиш, че все още не сме напуснали стаята си.
	Син се засмя на хумора й.
	— Това ме кара да се чудя как милейди ще подобри този ден.
	— О, дай ми малко време и ще видиш.
	Син не беше достатъчно глупав, че да се съмнява в това.


	Веднага след като се измиха и облякоха, тя го поведе надолу по стълбите, за да закусят. Локлан, Брейдън и Саймън бяха станали и похапваха на дългата маса, но Юън беше все още в леглото си, и без съмнение спеше след бурето с ейл, което си бяха поделили предишната нощ.
	Голямата зала беше празна и ранната сутрешна светлина струеше през прозорците високо над главите им. Братята му и Саймън разменяха добродушни обиди и подигравки, когато се присъединиха към тях.
	Кали го настани на масата, след което забърза да им намери храна.
	— Тя май е в чудесно настроение тази сутрин, а? — попита Локлан.
	Син изсумтя, докато грабваше крайшника хляб на Локлан и си отчупи парче от него.
	— Кали е неизлечимо закачлива.
	— Не беше предишната вечер — каза Локлан, докато се протягаше към чашата си.
	Син се намръщи на странната нотка в гласа на брат си.
	— Какво имаш предвид?
	Локлан наклони глава към посоката, в която бе изчезнала Кали.
	— Когато я оставих миналата нощ изглеждаше сякаш ще заплаче.
	— За какво?
	— Заради теб.
	— Заради мен ли? — попита той, объркан от думите на Локлан. — Нищо не съм й направил. Поне все още. — Това, което щеше да стане го караше да иска да се хвърли от върха на замъка.
	До неизбежния ден, който щеше да ги раздели завинаги, последното нещо, което искаше, бе да й причини болка.
	— Да — съгласи се Локлан, — точно защото не й правиш нищо е проблемът. Изглежда беше разстроена, защото като цяло едва я забелязваш.
	Това беше напълно невярно. Син забелязваше всичко свързано с нея и точно това беше основата на проблема му.
	Не искаше да мисли за бъдеще без нея.
	— Знаеш, че не е така.
	— Няма значение какво знам. Важното е какво тя разбира.
	Брейдън цъкна с език, докато се присъединяваше към разговора им.
	— И всичко това след съвета, който ми даде за Маги. Засрами се, Син. Мислех, че си мъж на действието, а не на приказките.
	— Брейдън — прекъсна го Саймън. — Мисля, че може би забравяш един малък детайл. Син е тук, за да намери един от роднините на Кали заради Хенри. Как щеше да се почувства твоята Маги, ако ти беше външен човек и й причиняваше това?
	Локлан настръхна.
	— Няма наистина да го направиш.
	Син въздъхна.
	— Обвързан съм с честта си за това.
	— Син — продължи Локлан и гласът му бе изпълнен с предупреждение, — знаеш принципите на поведение, които са дълбоко вкоренени във всеки, който има поне капка шотландска кръв във вените си. Не предаваш рода си, и по-специално в ръцете на враговете му.
	Син повдигна вежда при думите на Локлан и наблюдаваше как страните на брат му почервеняват. Интересно, че брат му очакваше по-добро поведение от него, от това, което беше показал баща им.
	— Тогава беше различно — каза Локлан, знаейки за какво мисли Син. — Това беше по време на война и беше единственият начин да се спрат военните действия.
	— И ако аз не спра разбойниците, отново ще започне война. Хенри е накрая на търпението си.
	— Тогава, за твое добро, се надявам, че бунтовническият лидер е някой в този клан, който жена ти не обича прекалено много.
	Син погледна към масата, а стомахът му се беше свил на топка. В същността си вече знаеше кой е виновникът, дори когато сърцето му спореше многократно, че може да е някой друг. Който й да е друг.
	Но беше Дърмът Макнийли и точно толкова сигурно, като това, че седеше на масата и слушаше братята си. Жена му щеше да го проклина и мрази завинаги, след като разбереше. Но нямаше какво да направи.
	— Добре, аз никога… — гласът на Кали пресекна.
	Те погледнаха нагоре, когато тя влезе в стаята, носейки поднос с прясно изпечен хляб и нарязано сирене.
	— Когато излязох, четиримата изглеждахте добре, сега се връщам и сякаш Второто Пришествие е надвиснало над нас. Трябва ли да питам каква трагедия е помрачила настроението в тази зала?
	— Беше само липсата на твоята красота — ухилено каза Брейдън. — Живеем в пълен мрак без нея.
	Син изсумтя и хвърли парчето хляб към брат си.
	— По-добре сдържай езика си, малки братко, иначе аз ще го задържа вместо теб.
	Локлан се усмихна.
	— Или най-добре да кажа на Маги и тя ще му издърпа ушите.
	Брейдън се възмути неискрено.
	— Аз се опитвам да изгладя нещата с твоята дама и това е отплатата, която получавам? Много добре, сам се оправяй с това. Ще видиш дали ще ти помогна пак.
	Син гледаше как жена му се приближава. По-красива от всеки ангел в рая, тя го погледна решително.
	— Помни какво ми обеща, Син. Само усмивки са позволени днес.
	Той й се усмихна с фалшива усмивка, която показа зъбите му.
	Тя завъртя очи.
	— Така или иначе е по-добре от гримаса.
	Кали се обърна да погледне Саймън и му махна да я последва.
	— Милорд Саймън, може ли да поговорим насаме?
	Син повдигна вежда.
	— Защо ще искаш това?
	Тя се протегна през масата и докосна върха на носа му.
	— Само искам да го попитам нещо далеч от теб.
	— Защо?
	— Защото не искам да го чуваш.
	— Да — прекъсна ги Локлан, — какъв си, Син? Малоумен?
	Син ритна крака на стола на Локлан и присви враждебно очи.
	— Един ден, братко, се надявам да видя как някоя жена планира гибелта ти. Тогава аз ще съм този, който ще ти се смее.
	— Гибел? — попита Кали. — Колко зловещо го караш да звучи. Не се планира ничия гибел. Просто се пита обикновен въпрос.
	Син я погледна иронично.
	— Да, и империи са били разбивани на парчета обикновено с казването на една-единствена дума.
	— Но не империя искам да разбия. А леда, обвил сърцето ти.
	След тези думи в залата настана пълна тишина. Син седеше в зашеметено недоверие.
	Кали се зачерви, сякаш засрамена от признанието си и заби брадичка в гърдите си.
	Саймън бързо скочи и я изведе от залата, така че да могат да поговорят.
	— Син — каза Локлан близо до него. — Осъзнавам, че не съм мъж, който може да дава съвет в това отношение, но ми се струва, че само глупак би позволил такава жена да му се изплъзне. Ако някога намеря жена, която може да погледне през недостатъците ми и все още да иска да бъде с мен, щях да преместя небето и земята, за да я запазя до себе си.
	— Аз не съм ти, малки братко. Не мога да се открия пред нея, когато знам, че в най-скоро време ще ме намрази. Омразата и презрението са като майчино мляко за мен, но въпреки това не мога да понеса мисълта да ги видя в очите й.
	— Тогава не я предавай.
	Той погледна към Локлан. Колко лесно звучеше от устата на брат му.
	— Всичко, което някога съм имал в този свят са моята дума и честта ми. Това са единствените неща, които не бяха свлечени от плътта ми. Единствените неща, които никога не съм разменял или продавал, за да оцелея. И ти искаш да се откажа от тях? Искаш от мен повече, отколкото съм способен да дам. Не, трябва да направя това, което съм обещал.
	И все пак, докато гледаше към мястото, където жена му беше изчезнала заедно със Саймън, той страдаше. Мисълта за това, което честта му го заставяше да направи, му причиняваше болка. Но не само честта имаше значение. Той познаваше Хенри по начин, по който малко хора го познаваха. Ако се провалеше в намирането на Нападателя, Хенри щеше да заличи този клан.
	Син започна да се храни безмълвно, а не след дълго братята му се извиниха и го оставиха сам в залата.
	Едва беше приключил с яденето, когато Кали се върна. Тя погледна към празните места.
	— Вече излязоха?
	— Страхувам се, че настроението ми ги прогони. Сега ще ми кажеш ли за какво си говорихте със Саймън?
	— Нямам никакво намерение да отговарям на това.
	Той поклати глава.
	— Ти си безочлива девойка.
	— Такава съм. Баща ми често казваше, че съм дразнеща до точката, в която мога да изпробвам търпението на Йов.
	Тя хвана ръката му и го издърпа на крака.
	— Сега излизаме, за да прекараме нашия ден на забавления. Елате, сър Страшилище, и ме оставете да видя дали мога да запазя усмивката на лицето ви.
	Колко малко знаеше тя, самото й присъствие запазваше усмивката в сърцето му и това беше най-големият подвиг от всички.


	Син оседла коне за двамата и след като се качиха върху тях, Кали го поведе към селото Тиър Налейн, където по-голямата част от клана Макнийли живееше и работеше. Беше приятен ден и селото гъмжеше от живот.
	Деца тичаха и играеха игри, втурваха се нагоре и надолу по улиците между къщите и магазините. Жени и мъже се спираха покрай пътя, за да поклюкарстват и да поговорят на път за ежедневната си работа.
	Кали го накара да слязат от конете, остави ги в конюшнята и двамата тръгнаха пеша.
	Не мина много време, преди да станат център на враждебно внимание. Жените сграбчиха децата си и бягаха при тяхното приближаване.
	Кали пое дълбоко дъх, борейки се за търпение заради начина, по който хората й приветстваха съпруга й. Беше добре, че бе оставил доспехите си. Можеше само да си представи колко по-зле щяха да се държат, ако беше облечен с ризницата и носеше меча си.
	Жената на касапина излезе от магазина си, видя ги да приближават, след което изтича обратно вътре, затръшна вратата и сложи табела, че месото е свършило за деня. Кали погледна табелата, след това Син, за да провери реакцията му.
	Нямаше такава. Мимоходом едва обърна внимание на презрението на клана й, сякаш не очакваше нищо по-добро. И това я вбеси най-много.
	Познаваше тези мъже и жени през целия си живот. Как можеха да са толкова слепи?
	— Морна? — извика тя, когато видя мащехата си да говори с най-добрата си приятелка, Пег, пред магазина на обущаря. Кали хвана ръката на Син и го поведе към нея. — Как минава денят ви?
	Мащехата й грейна с усмивка към тях, докато Пег заразглежда съдържанието на кошницата, която носеше.
	— Добре сме, нали, Пег?
	Пег вдигна поглед и погледна презрително Син.
	— Трябва да се връщам към задълженията си.
	Син не каза нищо, лицето му също не издаваше и най-малкия признак за обида.
	— Как сте, милорд? — попита Морна.
	Кали видя в очите на Син да проблясва облекчение за толкова кратко, че се запита дали не си е въобразила.
	— Доста добре съм, милейди, а вие?
	— О, глупости, никаква милейди. Аз съм просто Морна, особено за мъжа който помогна на моя Джейми. Нали знаете, че той говори само за вас.
	— Определено не може да се каже, че съм благороден. Наричайте ме Син. А колкото до Джейми, той е добро момче. Свършили сте добра работа с него.
	Морна грейна в усмивка срещу него. Хвърли поглед над рамото на Син, а после погледна към Кали.
	— Да видим дали ще успеем да разбием няколко упорити черепа и да накараме останалите да видят какво правим.
	Преди Кали да успее да попита Морна какво има предвид, мащехата й сграбчи Ангъс, когато старецът мина покрай тях. Дългата му сива коса беше заплетена и брадата му бе толкова гъста, че никой не знаеше как изглежда в действителност. Въпреки това той бе един от най-уважаваните мъже в клана и ако човек успееше да накара Ангъс да го хареса, останалите щяха да последват примера му.
	— Ангъс, любов моя — весело каза Морна, — запозна ли се с новия съпруг на Кали?
	Старецът сви устни, докато оглеждаше английските дрехи на Син.
	— Нямам желание да се запознавам…
	Морна го прекъсна като прочисти гърлото си.
	— Не мислиш ли, че трябва да съдиш един мъж по делата му, а не по рождението му.
	— Знам делата на неговия вид.
	Морна въздъхна, когато Ангъс се отдалечи куцайки.
	— Не го вземай присърце — каза тя на Син. — Те наистина са добри хора.
	— Вярвай ми, дори не го чух. Страхувам се, че Кали е единствената, която бива наранена от подобни коментари.
	Той можеше й да говори така, но Кали не го вярваше. Как можеше това да не го наранява?
	Кали се озърна и видя група от осмина мъже, водени от Фрейзър, които ги приближаваха. Ох, това не беше добре. По наперената им походка можеше да каже, че намерението им бе да навредят.
	Фрейзър погледна към нея. Подигравателната му усмивка изкриви червеникаворусата му брада.
	— Защо си го довела тук?
	— Исках да му покажа селото.
	— Защо?
	— Защото живеем тук и мислех, че може би ще му хареса да го види.
	Очите на Фрейзър бяха тъмни и заплашителни.
	— Ти може да живееш тук, но той е посетител. Поне е добре да бъде такъв.
	Син се подсмихна, сякаш се забавляваше от думите на Фрейзър.
	— Нека да позная. Ако не напусна скоро, ще ме накараш да си мечтая да съм се прибрал вкъщи. Или още по-добре, ще ме накараш да си мечтая никога да не се бях раждал или някое друго клише, предназначено да ме изплаши.
	Фрейзър отвори уста да отговори.
	Син проговори преди той да има шанс да каже нещо.
	— Вече знам, че не ме искате тук. Нямате полза от мен или някой като мен. Дори не искате да бъдете притеснявани като ме виждате във вашата среда. — Син прокара враждебен поглед по групата мъже, който накара няколко от тях да отстъпят назад. — Добре тогава. Предайте ми Нападателя и с удоволствие ще си тръгна.
	— Единственото нещо, което ще ти дадем, е главата ти.
	— Ооо — въздъхна Син. — Уплаши ме. Мислил ли си някога да съчиняваш приказки за децата? В действителност може да успееш да изплашиш двегодишно дете.
	Фрейзър погледна възмутено Син.
	— Наистина не те харесвам.
	— Чувството е изцяло споделено.
	Фрейзър направи крачка към Син, който изобщо не се помръдна. Кали сдържа дъха си в очакване да се сбият. Двамата й напомняха на овни, сключили рога и нямаше идея как да разсее ситуацията.
	Не че Фрейзър щеше да й позволи. Мъжът наистина нямаше здрав разум да притиска съпруга й и тя се възхити на самоконтрола на Син. Всеки друг мъж, който притежаваше дори половината от бойните му умения, вече щеше да е накарал Фрейзър да хленчи от земята.
	Когато шотландецът проговори тонът му беше неучтив и студен.
	— Мислиш, че можеш да дойдеш тук и да ни казваш как да живеем. Да ни гледаш отвисоко. — Той погледна към Кали. — Да вземаш жените ни, макар че ние не правим нищо. Ако изобщо имаш някакъв здрав разум, тогава ще се отправиш към дома си до падането на нощта.
	Усмивката на Син беше зла.
	— Какво да кажа? Нямам здрав разум.
	Фрейзър замахна към него.
	Син се наведе, хвана ръката на Фрейзър и го задържа на място с жестока хватка.
	— Чуй ме — каза Син на келтски. — Ще говоря бавно, за да ме разбереш. Нямам желание да те засрамвам пред приятелите и семейството ти като те нараня. Така че прибирай се у дома и вземи мъжете си със себе си.
	Рицарят освободи Фрейзър, който залитна назад, докато оглеждаше с неприязън тялото на Син.
	— Аз и ти ще трябва да решим това.
	Син хвърли неудовлетворен поглед към Кали.
	— Колко ще ми се ядосаш, ако го ударя наистина силно? Само веднъж.
	Тя засия при осъзнаването, че единствено неговото уважение към нея го спираше да смаже Фрейзър. Без значение дали го признаваше на глас или не, съпругът й имаше чувства към нея. В този момент можеше да го целуне.
	— Това е денят за забавления — просто каза тя. — Така че, ако ще ти достави удоволствие, може би ще съм склонна да ти простя.
	Син се усмихна на думите й.
	В този момент силен вик разцепи въздуха.
	Мъже и жени сграбчиха децата и затърсиха прикритие. Кали замръзна, когато видя подивял бик да тича по улицата на селото, атакувайки всичко и всеки, който се изпречеше на пътя му.
	Преди да успее да се помръдне, Син я сграбчи в ръцете си и я хвърли върху ниския край на покрива на близката къщурка. Тя се покатери нагоре правейки му място да се присъедини към нея.
	Той не го направи.
	Фрейзър сграбчи Морна и направи същото с нея, после се затича към малко момче, което беше паднало на улицата. Той стигна до момчето секунди преди бика и успя да го качи върху един покрив, но преди да съумее да се махне от пътя му, добичето го закачи за крака и го промуши с отмятане на голямата си глава.
	Кали се сви от страх, наблюдавайки начина, по който бикът атакуваше. Нямаше надежда за горкия Фрейзър. Той беше мъртъв.
	Или поне така си помисли, докато не видя Син да хваща голяма дървена бухалка за пране и карирана фуста от мястото, където една от жените беше изпуснала прането си. Докато бикът си играеше с Фрейзър, Син го плесна по хълбока и зацъка с език към животното.
	Бикът се завъртя и го погледна гневно.
	— Точно така — надсмя се Син на животното. Уви фустата около бухалката, за да направи знаме, което щеше да привлече бика. — Тичай след идиота, който няма меч.
	Рицарят размаха знамето пред бика, който сега стоеше мирно, сякаш наблюдаваше движенията на Син. Тупна два пъти с копито, наведе глава и нападна.
	Син се завъртя и се затича към дърветата толкова бързо, колкото можеше.
	— Не! — Кали изкрещя, когато съпругът й и бикът изчезнаха. Тя скочи от покрива долу, където група хора бяха наобиколили Фрейзър.
	След като опасността беше отминала, хората напълниха улицата.
	— Това беше най-смелото нещо, което съм виждал — каза старият Ангъс, когато той и още няколко мъже помагаха на Фрейзър да се изправи и преглеждаха ранения му крак.
	— Трябва да отидем да му помогнем — каза Кали.
	Братът на Фрейзър, Джералд, грабна лък от очакващата го каруца.
	— Англичанин или не, дължа му живота на собствения ми брат.
	Още шестима пристъпиха напред, за да помогнат. Когато Кали понечи да ги последва, те отказаха да се присъедини към тях.
	Ангъс я спря.
	— Той не рискува живота си, за да те види наранена, моме. Сега стой тук и остави мъжете да се справят с това.
	Макар че беше против характера й, да стои и да не прави нищо, тя не започна спор. Това само щеше да забави спасителната мисия, когато трябваше да намерят Син, колкото се може по-бързо.
	Обхваната от ужас, Кали наблюдаваше как мъжете напускат селото, а тя отправи молитва находчивият й съпруг да е намерил начин да победи бика.
	Времето сякаш се влачеше, докато чакаше с жените. Кракът на Фрейзър беше зашит и превързан. Все още нямаше знак от мъжете.
	Кали продължи да се моли, надявайки се той да е добре.
	Най-накрая тя чу радостен вик от хората в селото. Обръщайки се, Кали видя групата от мъже да идва към нея.
	И в средата им…
	Не. Не можеше да бъде.
	Тя се намръщи, след това премигна, в опит да провери дали очите не я заблуждават.
	Ангъс беше първият, който стигна до селото.
	— Ще набия първия от вас, който се засмее — предупреди ги той. — Нито един мъж, който се е бил така за нашите жени и деца не заслужава подигравки. Чухте ли ме?
	— Не бихме си и мечтали за това, Ангъс Макдугъл — каза Пег.
	Сподавяйки смеха си и изпълнена с огромно облекчение, че той не е ранен, Кали изтича до съпруга си и обви ръце около него. Сърцето й се разтуптя от усещането за силните му ръце, придържащи я близо до него. О, как обичаше този чудесен мъж. Целуна бузата му, след което се отдръпна, за да го огледа още веднъж и да се увери, че наистина не е ранен.
	Отново й се наложи да стисне устни, за да не се усмихне.
	Наистина не знаеше как жителите на селото успяваха да сдържат смеха си при вида на гордия й съпруг. Той носеше само един ботуш и бричовете му бяха разпокъсани. Фустата, която бе увил около бухалката, сега обгръщаше тялото му и бе в доста жалко и неподходящо състояние. Беше покрит с кал и изглеждаше почти като някой странен звяр.
	Син погледна към нея със смях в среднощните си очи.
	— Давай, засмей се, гълъбице. Обещавам да не се обидя. — Той обви ръка около раменете й, привлече я отново към себе си и погледна към хората, събрали се наоколо да го приветстват обратно. — Между другото, струва ми се, че дължа на някой нова дреха.
	Чуха се няколко изхихиквания, които бяха заглушени, когато Ангъс се обърна с яростен поглед към тълпата.
	— Къде е бикът? — попита Кали.
	— Завързан за дърво и яде ботуша ми. Само се радвам, че кракът ми вече не се намира там.
	Това накара всички да се засмеят.
	Ангъс поклати глава, докато се приближаваше.
	— Момче, как успя?
	— Тичам бързо, когато ме преследват огромни бикове.
	Няколко от мъжете го потупаха по гърба, а Пег се приближи с халба ейл.
	— Къде са дрехите ти? — попита Кали, отбелязвайки оскъдното му облекло под „заетата“ фуста. Платът едва покриваше тази топла, златиста плът, която тя намираше за толкова възхитителна.
	— Къпините го бяха хванали — отговори Ангъс. — Точно така го намерихме. Има следа от английски дрехи оттук дотам.
	Кали почувства слабост от новината колко близко е бил съпругът й до това да бъде сериозно наранен.
	— Наистина ли не си пострадал?
	— Малко надраскан и натъртен, но нищо друго, освен егото ми не е сериозно наранено. — Син се усмихна игриво. — Виждаш ли сега защо винаги пътувам с меч? Никога не се знае кога е възможно бесен бик да вилнее по улицата.
	Всички се засмяха.
	— Бог те обича, момче — каза Ангъс, потупвайки го по гърба. — Имаш хубаво чувство за хумор. Не много мъже могат да се смеят пред лицето на такава опасност. — Ангъс го побутна нежно към нея. — Кали, заведи мъжа си у дома и се погрижи за раните му.
	— Така и ще направя, Ангъс. Благодаря.
	Кали взе ръката на съпруга си. Тя го обърна, за да види как едно от малките момчета води конете им към тях.
	Син й помогна да се качи, след което се метна на своя кон.
	Докато напускаха селото, тя не можеше да потисне щастието в себе си.
	— Мисля, че ги спечели.
	— Намерението ми никога не е било такова.
	И точно това обичаше най-много у него.
	Макар хората от клана й да го бяха подигравали и отбягвали, той все пак постави живота си в опасност, за да ги спаси.
	Повечето мъже не биха се погрижили по един или друг начин за хората й. Но той не се беше замислил, преди да рискува живота си за тях.
	— Ти си добър мъж, Син Макалистър.
	Той дръпна поводите, за да спре и се обърна с гневни, измъчени очи към нея.
	— Никога не ме наричай така.
	Сърцето на Кали се сви от това, което видя на лицето му: първичните емоции, които се въртяха в тези тъмни очи.
	— Прости ми. Това беше грешка на езика и никога повече няма да се повтори.
	Огънят в очите му угасна, когато тя го поведе към замъка.
	Когато пристигнаха и влязоха в голямата зала, Кали си спомни какво бе помолила Саймън да направи…
	Сред събраната тълпа тя не знаеше кой е по-изумен. Горкият Син, който все още беше само с един ботуш и увит с фуста, или братята му и Саймън, които стояха с Джейми, Астър и за нейна изненада Дърмът.
	Джейми пристъпи напред колебливо. Изправи рамене и заговори като възрастен.
	— Каледония, знам, че каза, че трябва да го накараме да се почувства като у дома си. Така че ще сваля едната си обувка, но никой не може да ме накара да облека рокля.
	Смехът прокънтя в залата. Но никой не се смееше по-силно от Син, който грабна Джейми на ръце и започна да го гъделичка.
	— Не знам, момче. Някой хубавичък като теб може да изглежда много добре във фуста.
	— Не съм хубавичък. Аз съм свиреп.
	Кали грабна брат си от Син и го прегърна на свой ред.
	— Свиреп като благороден звяр. И също толкова прелестен като роза посред зима. — Тя го целуна по бузата и го остави на краката му.
	Правейки гримаса, той изтри лицето си и хукна да се скрие зад Дърмът.
	Локлан поклати глава.
	— Трябва ли да питаме?
	— Имах схватка с един бик.
	Саймън се засмя.
	— Оттук като гледам, изглежда бикът е спечелил.
	Син се усмихна.
	— Не, трябваше да видиш него. Той е облечен в пелени. — Син огледа залата, която беше декорирана с драперии от ярко оцветен шевиот и опаковани подаръци, разпръснати на главната маса. — Какво е всичко това?
	— Празнуваме рождения ти ден — каза Саймън.
	Син се намръщи.
	— Идеята е на Кали — каза Локлан.
	Той погледна към жена си, която беше отстъпила настрани от него. Хващайки я за ръка, той я придърпа обратно към себе си.
	— Искаш ли да обясниш?
	— Астър, ще имаш ли грижата да внесеш сладкишите и тортите, докато се погрижа за смяната на дрехите на съпруга ми?
	— Да, скъпа.
	— Ако ни извините — каза тя на мъжете, преди да поведен Син към стълбите.
	Той я последва нагоре по тесните стълби.
	— Имаш ли намерение да отговориш на въпроса ми?
	— Не исках да го правя пред останалите.
	— Защо?
	Тя отвори вратата на тяхната стая и го пусна да влезе първи. После я затвори и прекоси стаята, за да застане до него. Искаше да го издърпа в прегръдката си, но нещо в изражението му й казваше, че той няма да приветства това.
	— Локлан ми каза, че никой не знае кога си роден. Истина ли е?
	Очите му бяха пусти. Той се извърна от нея и отиде да извади доспехите си от сандъка до прозореца.
	— Да.
	Кали не му позволи да се отдръпне. Прекоси стаята и застана до него при прозореца. Когато той се изправи, хвана брадичката му с ръка и му се усмихна.
	— Тогава днешният ден ще отбележи деня на твоето прераждане.
	Той изглеждаше объркан от думите й.
	— Моето прераждане?
	Тя кимна, докато галеше с пръст брадясалата му буза, после проследи линията на челюстта му до копринената му коса.
	— Вече не си сам, Син. Вече имаш дом и жена, която те иска. Отхвърли ме ако желаеш, но винаги ще бъдеш добре дошъл тук. И ако не искаш да бъдеш Макалистър или лорд, или нещо друго, всичко е наред. Но от днес нататък, ти си Макнийли.
	Тъмните му очи се присвиха.
	— Казах ти, не искам да бъда притежаван от теб или нещо друго.
	Стомахът на Кали се сви от чувство на безсилие. Искаше й се да може да го накара да разбере какво му предлагаше.
	— А аз не се опитвам да те притежавам или да предявявам претенции към теб. Не това ти предлагам и сърцето ми се къса, че не можеш да го разбереш. Може би един ден ще успееш. Ако трябва да тръгваш, тръгвай. Няма да те задържам тук. Ще остана и всеки ден, през който те няма, ще ми липсваш. Всеки час ще мисля за теб, ще се питам къде си и ще се притеснявам, че може да ти се случи нещо.
	Син стоеше мълчаливо, докато думите й го разкъсваха. Никога не е бил нещо повече от мимолетна мисъл за някого. Дори за братята си. Това, което предлагаше тя…
	Ако не беше любов, беше дяволски добър заместник.
	— Надявам се и се моля вече да нося детето ти. И се надявам той да израсне също толкова добър мъж, като баща си.
	Син изскърца със зъби при думите й. Болката, копнежът, нуждата в него избухнаха и закрещяха в душата му. Не можеше да понесе агонията. Беше съкрушително и съсипващо.
	— Не ми говори такива неща — изръмжа той.
	— Защо?
	— Защото не мога да понасям да ги чувам. — Той почувства сълзи да пробождат очите му, но бързо ги прогони. Против волята си се протегна и обхвана бузата й в ръката си. — Не знам как да обичам, Кали. Не знам как да бъда мъжът, от когото имаш нужда.
	— Ти си мъжът, от когото се нуждая.
	Той се отвърна от нея с проклятие. Чувствата вътре в него бяха объркани. Боеше се да й се довери. Беше й лесно да му каже, че ще остане до него сега, но веднага, след като докажеше престъпленията на брат й, нямаше да се чувства задълго по този начин.
	Нито един от родителите му никога не беше заставал до него. Може би братята му, въпреки че никога не бяха поставяни в положени да го докажат.
	Толкова много пъти беше нараняван. Предаван отново и отново от всеки в живота си. Всеки от братята му чувстваше същата вина като Дрейвън, заради факта, че когато той се беше пожертвал заради тях, всеки от тях беше почувствал малко облекчение.
	Не ги обвиняваше заради това, беше повече от разбираемо, но след като толкова много пъти е бил жертвено агне, отказваше да повярва, че тя също нямаше да се отвърне от него.
	Кланът й значеше всичко за нея, а братята й още повече.
	Не, думите й бяха лъжа. Не в сърцето й, защото той знаеше, че тя ги мисли сега. Но да повярва в тях…
	Той е бил много неща в живота си. Крадец, убиец, гладуващ просяк, рицар и лорд. Никога не е бил глупак. И това беше роля, която нямаше да играе сега.
	Но когато погледна към нея, му беше трудно да го запомни. Беше му трудно да мисли за неща, различни от желанието просто да се изгуби в утехата, която тя предлагаше.
	_Нямаше нужда да бъде така._
	Не. Той заключи сърцето си. Щеше да направи това, което трябва и когато бъде изхвърлен оттук, щеше да се прибере в Англия. Сам.
	Това беше начинът. Не можеше да се бори със съдбата.


>	Глава 15

	Кали наблюдаваше как Син се облича. Мускулите му се свиваха при всяко движение. Той бе невероятен и недосегаем като небето над тях. Как само искаше да може да измисли някакъв начин да скъси дистанцията помежду им.
	— Изумително е как може да сложиш доспехите си без помощ. Мислех, че рицарите обикновено имат паж на разположение, за да им помага.
	Син спря, след това продължи с обличането на ризницата си.
	— Никога не съм имал паж.
	— Наистина ли? — попита тя, изненадана от признанието му. Той винаги бе толкова спокоен и търпелив с Джейми, че тя не можеше да разбере, защо мразеше толкова много да е около деца. — Защо?
	Той сви рамене.
	Преди да успее да се спре, тя се приближи до него и го мушна в ребрата.
	Мръщейки се, той потърка мястото, където го бе смушкала.
	— Това пък за какво беше?
	— Отново стана толкова сериозен. Помниш ли какво казах, че ще сторя, ако пак го направиш?
	— Каза, че ще ме гъделичкаш, не че ще ме ръчкаш.
	Тя се усмихна дяволито.
	— В такъв случай… — Тя го нападна.
	Син се запрепъва назад, докато тя го гъделичкаше дори през ризницата му. Той се разсмя, опита се да хване ръцете й, за да я спре, но тя се движеше дори по-бързо от него. Спората му се закачи за килима на земята и той падна, повличайки Кали със себе си.
	Докато все още се смееше, той се претърколи и я притисна към пода под себе си.
	— Ти си господарката на лудостта, нали?
	— Да, и съм най-лудата от всички.
	Очите му бяха нежни и мили, докато се взираше в нея с изпепеляващ поглед, който я остави слаба и без дъх. Навеждайки се, той потърка носа си в нейния, и сниши устни, за да я целуне.
	Кали въздъхна заради страстта, която вкуси. Ох, усещаше го толкова добре върху себе си, макар че цялата му тежест, заедно с ризницата, я смазваха. Той захапваше и си играеше с устните й, докато езикът му се движеше срещу нейния.
	Тя зарови ръце в копринената му коса и го придърпа по-близо, наслаждавайки се на усещането за него. На топлата му, мъжествена миризма. _Не ме оставяй…_
	Тази безмълвна молба я изгаряше и й се искаше да може да го обвърже с нея. Искаше да знае думите или действията, които ще го накарат да желае да остане с нея толкова, колкото тя искаше да остане с него.
	Само ако това бе възможно.
	Син затвори очи и вдъхна сладкия й лавандулов аромат. Усети гърдите й притиснати в него, дори през ризницата си. Искаше да е в нея толкова силно, че се шокира.
	Би дал всичко, за да я има. Всичко, за да избяга от това, което Хенри искаше той да направи.
	Тя виждаше само най-доброто в него и мисълта за деня, в който мнението й за него щеше да се промени го плашеше.
	Рано или късно крехката пъпка на любовта винаги се превръщаше в нещо друго. Ако един мъж бе късметлия, тя разцъфтяваше в дълготрайно приятелство, но в повечето случаи се превръщаше в омраза. За нея той бе нещо ново. Но ако остане и тя научи повече неща за него, ще види недостатъците му и ще започне да го презира.
	Това бе риск, който той не искаше да поеме. Защото в сърцето си знаеше, че тя може да го унищожи. Държеше в очите си силата, с която можеше да му причини повече щети, от който и да е враг или армия.
	Предпазливото му, разбито сърце бе в нейните ръце.
	— Долу ще ни чакат — прошепна той, помръдвайки се, за да стане от нея.
	— Казват, че чакането е добро за душата. Изгражда характер.
	Син се усмихна на думите й.
	— Да, но ти се потруди толкова заради мен, че ще е грехота да не му се насладя.
	Тя се подсмихна.
	— Обвиняваш ме, нали? Хубаво. Добре, да вървим, но тази вечер, след като вечеряме си мой. — Тя го погледна с гладен поглед, който го разгорещи още повече. — Изцяло мой.
	Син изстена заради съблазнителното й лице и я изправи на крака.
	— Когато говориш така, милейди, ме побиват тръпки.
	— Остани в тази стая с мен и ще направя много повече от това.
	Тялото му реагира мигновено на думите й, ставайки още по-горещо и твърдо от когато и да било. Против волята си той погледна към леглото и си я представи гола под него.
	— Ти си жестока изкусителка.
	Тя хвана ръката му и я целуна. Прокара език по кожата му, предизвиквайки страстни вълни да преминават през него, преди да захапе плътта му със зъби. След това го повлече към вратата. Бедрата й се полюшваха по начин, който накара тялото му да се оживи още повече.
	— По което и време да се изкушите, милорд, ме уведомете.
	Стискайки зъби, за да потуши желанието си, той я остави с неохота да го изведе от стаята.
	Двамата слязоха долу, но вместо семейството, което бяха оставили там, залата бе пълна с членове на клана, които говореха на висок глас, докато гласовете им не се обединиха във висок, кънтящ тътен. Хората стояха на групи, смееха се и се шегуваха. Кучета бягаха свободно измежду краката на хората, докато те ядяха и пиеха, а петима мъже бяха взели гайди и тъпани, за да свирят в единия ъгъл на залата.
	Кали замръзна на място при гледката, почти уплашена от причината за присъствието им. Но щом тълпата видя Син, из стаята се понесоха радостни приветствия.
	— Ти не ни каза, че си спасил града, момко — каза Астър, пристъпвайки към него, за да го потупа по гърба.
	Син се отърси и тя бързо забеляза, колко непривикнал е той към внимание.
	— Всъщност не съм направил нищо.
	— Също така е и скромен — каза Пег.
	— Защо не ни каза, че си шотландец? — попита Ангъс. — При това Макалистър. Трябваше да се досетим, че нашата Кали няма…
	— Ангъс — намеси се Кали, прекъсвайки мъжа преди Син да се разстрои още повече. — Какво правите всички тук?
	Морна пристъпи напред, повеждайки група слуги, които носеха храна от селото.
	— След като вие двамата се оттеглихте, селото реши, че е време за сватбено празненство.
	Син изглеждаше смутен от новото отношение на хората.
	Морна се усмихна на Син.
	— А след като дойдохме, Астър ни каза, че днес е рожденият ти ден и сега имаме двоен повод за празнуване.
	Морна се зае с напътствието на слугите.
	Усмихвайки се, Кали се приближи до съпруга си, който гледаше почти стеснително към тавана.
	— Нещо не е наред ли?
	— Да, чудя се по кое време покривът ще се срути и ще убие всички ни до един.
	Тя се намръщи на черногледството му.
	— Моля?
	Той все още продължаваше да оглежда стените и тавана.
	— Нищо добро не идва безплатно. Просто се опасявам, че ще трябва да платя за този момент с някой крайник.
	Тя поклати глава.
	— Винаги си такъв песимист.
	— Успокой се — каза Брейдън, подавайки му чаша ейл. — Бих казал, че вече си платил цената и това е наградата ти.
	Син не вярваше в това и за миг. Нещо лошо щеше да се случи. Винаги ставаше така. Всеки път през живота му, когато той решеше, че е в безопасност или просто спокоен, се случваше нещо ужасно.
	Наблюдаваше как няколко мъже от селото разчистиха място в средата на залата, където щеше да се танцува. Разнасяха се храна и напитки и всички се забавляваха.
	Той наблюдава как една по една жените се изреждаха да идват до жена му и да разговарят с нея, а странното бе, че разговаряха и с него.
	Ох, това беше лошо. Напълно и изцяло сатанинско.
	Почти очакваше самият дявол да се появи през стената, да плени Кали и да избяга с нея.
	— Изглеждаш като елен, хванат от някой бракониер — каза Саймън щом дойде да седне до него.
	— Чувствам се повече като елен, който знае, че бракониерът е наблизо, но не може да го види.
	Морна се приближи до тях и предложи на Син малък сладкиш.
	— Традиция е младоженецът да го изяде.
	Син го взе от ръката й.
	— Благодаря ви, милейди.
	Тя се изчерви и се оттегли.
	Саймън се наведе към него.
	— Това ухае превъзходно.
	Син се усмихна.
	— Ти с твоя стомах, Саймън. Заклевам се, един ден лакомията ти ще донесе смъртта ти.
	Кали се приближи до тях и го хвана за ръка.
	— Хайде, лорд Страшилище, искам да танцувам с теб.
	Син подаде сладкиша на Саймън и последва дамата си.
	Кали бе удивена от това колко добре танцуваше Син. В действителност тя очакваше той да протестира или да й каже, че не знае как, но това изобщо не се случи. Този мъж бе невероятен танцьор.
	— Мисля, че каза, че никога не си танцувал.
	— Не съм, но съм наблюдавал достатъчно как го правят другите, за да запомня. — Докато се завърташе зад него, тя се повдигна на пръсти и го целуна по бузата.
	Изражението му я накара да се разсмее, докато тълпата ги окуражи.
	— Ти си невероятна жена — каза той задъхано.
	— Не точно, милорд, но се радвам, че мислите така.
	Щом песента свърши, те се оттеглиха. Морна подаде на Кали, нейния сватбен сладкиш.
	Кали се обърна към него.
	— Трябва да ги изядем заедно. Ти изяде ли вече твоя?
	Той посочи Саймън с пръст.
	— Дадох го на Саймън, но съм сигурен, че вече го няма.
	— Счита се, че носи добър късмет, ако ги изядем заедно.
	Морна изцъка с език към Син.
	— Това носи плодовитост. По едно дете за всяко маково семе, което изядете.
	Той се усмихна дяволито на Кали, не вярвайки изобщо на суеверието. Въпреки това не искаше да обиди жената, която бе толкова мила към него.
	— Е, в такъв случай, ще е най-добре да ида да си го поискам. — Той намигна на жена си.
	Син премина през залата и чак тогава забеляза, че Саймън изглежда малко блед.
	— Нещо не е наред ли?
	На челото на Саймън изби пот.
	— Не мога да дишам.
	Син чу как Джейми извика, че една от хрътките е болна. Кучето докуца до центъра на залата и падна.
	Сърцето на Син замря.
	— Саймън даде ли нещо за ядене на хрътките?
	— Сладкиша — каза той с дрезгав глас. — Не бе както трябва на вкус, затова го дадох на кучето.
	— Отрова. — Син присви очи към Кали. — Донеси ми очистителното.
	Той хвана ръката на Саймън, преметна я през рамото си, и се запъти към стълбите.
	— Трябва да те занесем горе преди отровата да се разпространи из тялото ти.
	Саймън се препъваше постоянно, затова накрая Син го вдигна и го понесе като бебе.
	За изненада на Син, Саймън не започна да спори. Това бе най-показателно за сериозността на състоянието на приятеля му.
	Докато стигнат до стаята му, Саймън трепереше и се бе изпотил целия.
	Кали бързо се присъедини към тях. Тя даде на Син чаша с лекарството й и една кофа.
	Син принуди Саймън да изпие ужасно миришещата отвара и изчака, докато приятелят му изпразни съдържанието на стомаха си в нея.
	През цялото време Син се терзаеше вътрешно, че някой бе паднал толкова ниско, че да го убие. И че бедният Саймън е невинната жертва на този план.
	Кали се погрижи за Саймън доколкото можеше. Той все още изглеждаше блед и слаб и тя се молеше да е изхвърлил отровата от организма си навреме, за да не останат трайни щети.
	— Кой би направил това?
	Син присви очи.
	— Очевидно някой от бунтовниците.
	— Но защо Саймън? — попита тя, без да може да разбере, защо някой ще иска да нарани един толкова мил мъж.
	— Той изяде сладкиша вместо мен, Кали.
	Сърцето й се сви. Не, не може да бъде. След днес тя бе решила, че кланът й започва да приема съпруга й. За бога, той бе спасил живота на Фрейзър. Защо някой би искал да нарани Син, след това, което бе направил по-рано?
	— Кой?
	Син не отговори.
	— Стой тук и го наглеждай. Ще пратя известие до брат му.
	Тя кимна, но той можеше да види съмнението, изписано в очите й. Болката. Господ да се смили над нея, но той можеше да види, че тя не може да проумее ужаса от това, което някой бе извършил.
	За жалост, той можеше.
	Ядосан и нуждаещ се от отмъщение, Син напусна стаята и тръгна надолу.
	Щом стигна залата видя, че празненството бе приключило. Само няколко души бяха останали в залата. Братята му, Астър и Ангъс.
	— Как е момъкът? — попита Астър.
	— Все още не знаем.
	По лицата на братята му бе изписан бесен гняв.
	— Целели са ти да си потърпевшият, нали? — попита Локлан.
	— Предполагам.
	Юън изпука кокалчетата си.
	— Тогава казвам, че е време да пукнем няколко глави. Какво ще кажете вие, братя? Готови ли сте за бой?
	— Не, още — каза Син. — Първо има нещо, което трябва да направя. — Той погледна към Астър. — Виждал ли си Морна наоколо? Имам няколко въпроса към нея.
	— Последно я видях да отива към кухнята.
	— Благодаря. — Син тръгна след нея. Докато стигне до кухнята, тя вече бе готова да си тръгне.
	Жената погледна нагоре и се сепна щом той мина през вратата.
	В този момент Син знаеше истината. Нервният начин, по който се оглеждаше наоколо, мигновеното й безпокойство.
	— Къде е той? — попита Син.
	— Кой?
	— Дърмът.
	Лицето й стана още по-бледо. Ръцете й се разтрепериха.
	— Защо питаш?
	— Морна — каза той, поставяйки ръка върху нейната, за да я успокои, — това е сериозно. Достатъчно лошо бе, когато стреля по мен със стрела, но сега един невинен мъж може да умре, защото той иска да си играе на герой пред хората си.
	Тя се изплъзна от докосването му.
	— Синът ми никога не би направил нещо подобно. — Но тялото й му каза друго нещо.
	— Кълна ти се, просто искам да говоря с него. Няма да му навредя. — Поне засега.
	По бузите й се спуснаха сълзи.
	— Не знам къде е. Той избяга в момента, в който ти качи приятеля си горе. Но той не го е направил. Знам, че не го е направил.
	Син пое дълбоко дъх, когато потвърждението на подозренията му премина през него. Вече нямаше никакво съмнение.
	— Той ти даде сладкиша, нали?
	— Той не го е направил — изплака тя. — Той е добро момче. Обича сестра си. Никога няма да я нарани.
	Син придърпа жената в прегръдките си и я задържа мълчаливо, докато тя ридаеше.
	— Шшт — прошепна той. — Просто искам да поговоря с момъка.
	Възвръщайки част от хладнокръвието си, тя се отдръпна.
	— Наистина не знам къде отиде.
	По дяволите.
	Син я пусна и й се усмихна.
	— Избърши очите си, Морна. Всичко ще бъде наред, ще видиш.
	Тя кимна.
	Син излезе от кухнята и тръгна обратно към залата. В тесния коридор откри Астър, който кършеше ръце.
	— Тръгнал си след Дърмът, нали?
	По гърба му се плъзна студена тръпка, докато гледаше как планинеца се движеше нервно.
	— Ти знаеш, че той е начело на бунтовниците, нали?
	Астър се подсмихна.
	— Предполагах, че е един от бунтовниците, но ако мислиш, че той има качества за водач, бъркаш.
	Син не беше на това мнение. Той беше забелязал как останалите отвръщат на момчето и как го гледат.
	— Той е най-големият син на последния леърд. В това има смисъл.
	— Да, но когато Нийл почина, хората искаха Кали да бъде новият им водач.
	Син повдигна вежда, спомняйки си думите на Кали по този въпрос.
	— Наистина ли?
	Астър кимна.
	— Тя е кръвна роднина на краля и е умна. Всички в клана бяха съгласни, че въпреки че е жена и едва на двадесет и четири години, тя ще бъде добър водач на клана.
	— Тогава, защо не е?
	— Тя не пожела да го направи. Опасяваше се, че това ще обиди Дърмът и мен. Благодари на всички на събранието, но отказа любезно.
	— Тогава те са избрали теб.
	— Да.
	Сега всичко придоби смисъл. Инстинктивната омраза на Дърмът към него и завистливите погледи, които момъкът хвърляше към сестра си и чичо си, когато си мислеше, че никой не гледа.
	— На Дърмът сигурно не му се е харесало първо сестра му, а след това и чичо му да бъдат избрани, докато той, законният син на леърда, не.
	— Да, но тогава той бе само на тринадесет. Със сигурност не се е надявал да изберат него.
	Син знаеше по-добре. Едно момче на тази възраст бе изпълнено с арогантност, която бе надмината само от младежка глупост.
	— Как реагира Дърмът на тази новина?
	— Той бе ядосан, разбира се. Каза, че ако бил роден с благородническа кръв, нямало да се поколебаят да изберат него. Избяга навън, но щом се успокои се съгласи, че е правилно аз да бъда начело на клана.
	Син стисна зъби. Никой не бе по-сляп от предан родител или чичо на едно дете, изпитващо болка. Те не можеха да приемат факта, че момчето, което обичат, е способно да извърши подобно нещо. Но на възрастта на Дърмът, Син бе самото въплъщение на свирепото унищожение.
	— Колко време след това започнаха набезите?
	— Може би шест седмици.
	— И продължават от тогава?
	Астър кимна.
	— Случвало ли се е да намалеят, а после да се увеличат?
	— Само докато Кали бе в Лондон и откакто се върна. Но това не означава, че е Дърмът. Никой в клана не би искал да види девойката наранена.
	Син изслуша и обмисли внимателно думите на по-възрастния мъж. Но това, което Астър не можеше да проумее бе, че Дърмът би го нападнал само за това, че Кали се бе омъжила за врага. Момчето ще иска да го отстрани от пътя си възможно най-бързо.
	Не, за разлика от Астър и Морна, Син не се съмняваше във вината на момчето. Думите им само затвърдиха убеждението му.
	— Имаш ли някаква представа, къде може да се е скрил Дърмът?
	Астър се замисли.
	— Да.
	— Къде?
	Той наклони упорито брадичка и погледна Син по начин, който му показа, че старият мъж никога няма да предаде племенника си доброволно.
	— Остави ме да опитам да поговоря с него. Ако отидеш ти вероятно ще избяга още по-далеч.
	Това бе истина.
	— Тогава го открий и го върни вкъщи.
	Астър се поколеба.
	— Какво ще направиш с момъка, ако го направя?
	Син пое дълбоко въздух, докато обмисляше въпроса. В крайна сметка каза истината на леърда.
	— Все още не знам. Искам да говоря с него, преди да реша.
	В сините очи на Астър избухна гняв.
	— Не мога да ти позволя да го нараниш, нито пък да го изпратиш да живее при твоите англичани. Ще го получиш само през трупа ми.
	Син проговори спокойно, опитвайки се да се разбере с по-възрастния мъж.
	— Астър, това не е някаква игра, на която си играем. Хенри е готов да започне война с твоя клан. А Дърмът не изглежда готов да спре, докато това не се случи. Наистина ли искаш да видиш целия си клан унищожен, заради постъпките на един вироглав момък?
	— Знам, че не той е водачът — настоя Астър със сляпа преданост. — Ще ида да поговоря с него и ще разбера кой го е накарал да постъпи така. Който и да е, ще се погрижа да бъде наказан.
	— А ако съм прав?
	Очите на стареца загубиха блясъка си.
	— Грешиш, момко. Трябва да е така.


	Кали стоеше с купа студена вода и парче плат, бършейки челото на Саймън. Струваше й се странно, че я бе грижа толкова много за този англичанин, но въпреки това бе така. Той и братята на Син се бяха превърнали в нейно семейство за много кратко време.
	Но това, което я изненадваше най-силно, бе колко много бе започнал да означава съпругът й за нея. Колко я болеше при мисълта да я напусне. Беше почти достатъчно, за да я съсипе.
	Вратата се отвори.
	Вдигайки поглед, тя видя Син да се колебае на прага с една ръка на дръжката и с друга на дървената рамка. О, той бе най-добре изглеждащият мъж, който някога бе виждала. Дори когато скърбеше и се тревожеше.
	— Как е той? — попита тихо, пристъпвайки в стаята и затваряйки вратата зад себе си.
	— Спи. Мисля, че ще се оправи. А ти?
	Син се приближи, с поглед прикован в приятеля си.
	— Иска ми се да бях изял сладкиша вместо него.
	Тя знаеше, че той наистина го мисли. Можеше да види искреността, изписана на лицето му и това я нараняваше дълбоко.
	— Изпрати ли съобщение до Дрейвън?
	Той кимна.
	— Дърмът е избягал и Астър тръгна да го търси.
	Сърцето на Кали се сви при тази новина.
	— Трябваше да потвърдя подозренията ти, че Дърмът е един от бунтовниците.
	— Милейди, никога не се извинявай, за това че си се опитала да предпазиш някого, когото обичаш. Не очаквам нищо друго от теб.
	— Но мълчанието ми можеше да погуби теб или Саймън.
	Син се протегна и докосна косата й. Все така нежно, прокара пръсти през копринените нишки. Копнежът, който изпита, му причини болка. Светлите й зелени очи бяха изпълнени със същите страх и несигурност, които го разкъсваха.
	_Прегърни ме, Кали._
	Премълчаната молба прониза душата му. През целия си живот бе изпитвал мъчителни копнежи — за храна, подслон, любов.
	Но това, което чувстваше към нея превърна всяко едно в насмешка. Болезнено се запита дали някога тя щеше да го закриля така, както закриляше брат си.
	Щеше ли да я е грижа, ако умреше? Беше му казала толкова много неща, но той не можеше да приеме, че думите й са истина.
	В сърцето му се бе настанил страхът, че тя скоро ще го напусне. Че случилото се през последните няколко дни е просто сън и той ще се събуди сам в замъка си, с никой друг, освен слугите, които се страхуваха от самото му присъствие. Не можеше да си представи ден без нежните й закачки, без смеха й.
	Не искаше дори да се опитва.
	— Вие двамата ще се целунете ли най-накрая?
	Кали се засмя и се обърна към Саймън.
	— Какво?
	Саймън отвори очи и прикова отегчения си поглед и в двамата.
	— Не съм мъртъв и не бях заспал все още. Имам чувството, че дяволът ме е използвал за наковалня, но въпреки това съм съвсем сигурен, че ще оцелея. Разбира се, ако някой спре с опитите си да завърже вътрешностите ми на възел. Последното нещо, което искам, докато лежа, измъчван от болка, е да ви гледам как се гушкате там. Стомахът ми е достатъчно раздразнен. Син, кажи на жената, че я обичаш, за бога. Кали, направи същото и ме оставете да си лежа тук сам в сладка агония.
	Син поглади челюстта си, когато раздразненият му поглед се насочи към приятеля му.
	— Малки братко, в този момент ще се насладя сам да превърна вътрешностите ти във възел.
	Саймън изглеждаше напълно невъзмутим, когато отговори:
	— Направи го тогава, просто накарай болката да спре.
	— Мога ли да ти донеса нещо? — попита го Кали.
	— Не, просто ми обещай, че следващият път, когато видя сладкиш, ще ме зашлевиш, преди да отхапя от него. — Той извъртя очи, преди да продължи. — Сега, може ли да запазя малкото достойнство, което ми остана?
	Син се усмихна и каза:
	— Погледни го от добрата страна, Сай. Не изпразни стомаха си пред гостите.
	— Щом казваш. Сега напусни.
	Кали поведе Син към вратата, но се спря и се обърна към Саймън.
	— Извикай ме, ако имаш нужда от нещо.
	Рицарят се претърколи и я погледна гневно.
	— Отиваме си — каза тя, хвана ръката на Син и го издърпа от стаята.
	Син помисли, че ще може да си отдъхне след тирадата на рицаря, докато Кали не го притисна в коридора пред стаята на Саймън. Тя го фиксира с пронизващия си поглед и той разбра, че е в сериозна беда.
	— Какво имаше предвид той с това?
	— С кое?
	— С това, че ме обичаш? Обичаш ли ме?
	Син преглътна, мислеше, че я обича, но кой бе той, та да знае разликата? Затова й отговори честно:
	— Дори не знам значението на тази дума.
	Кали изглеждаше така, сякаш не можеше да реши дали да го изрита, или да го удуши.
	— Упорит мъж. Но поне не си като другите от вида си, които бързо се обясняват в любов, а след това също толкова бързо се отмятат от думите си. Поне знам, че ако някога го кажеш, то ще е, защото наистина го мислиш.
	Син се втренчи в нея, изумен от вътрешната й сила.
	— Не си ми ядосана?
	— Син, просто съм луда по теб. Надявам се, един ден, ти да изпитваш същото към мен.
	Зашеметен, той наблюдаваше как тя се отдалечава.
	— О, какъв глупак съм — прошепна той. Тя му беше предложила толкова много от себе си, а той й бе дал толкова малко в замяна.
	И защо? От страх или от глупост?
	_Бил си сам през целия си живот. Знаеш как да оцелееш в самота. Знаеш как да оживееш при условия, които биха превърнали ада в рай._
	Тогава защо беше толкова уплашен сега.
	И какво, ако свършеше като Юън? Вече беше живял така — изгубен в самотата си, без приятели, търсещ спасение в халба с ейл.
	— Кали.
	Син не осъзна, че е произнесъл името й, докато тя не се обърна с лице към него.
	— Да?
	Той се втренчи в нея през коридора, червената й коса се къдреше около раменете й. Беше облечена с плейд в тъмносини, зелени и жълти цветове — цветовете на баща й, а черната й пола обгръщаше привлекателното й тяло.
	Никога нямаше да види нещо по-красиво или ценно.
	— Можеш ли да ме научиш на любов?
	Дишането на Кали се затрудни, когато думите му достигнаха до нея. Силната болка и искреният копнеж в тях, извикаха сълзи в очите й. Застанал там, изглеждаше толкова уязвим. Стоеше горд и висок пред нея, но тя усети колко лесно може да го нарани, ако го отхвърлеше. Не че някога би го направила.
	Смеейки се и плачейки, тя се затича към него и обви ръцете си около рамене му.
	— Да, любов моя. Ще се радвам да го направя.
	Син не бе осъзнал до този момент, колко точно се бе страхувал от реакцията й. Не бе проумял каква голяма част от сърцето си бе разкрил пред нея.
	Раненото му сърце полетя, той я грабна в прегръдките си и я целуна. Вкусът на устните й го подлуди. Усещането за тялото й, толкова приветстващо и топло към неговото…
	Трябваше да я има, сега, в този миг. Не можеше да издържи още един момент без нея. С решителна крачка, той я отнесе в стаята им и я положи нежно върху леглото. Страните на Кали се обагриха в яркочервено.
	— Средата на деня е.
	— Знам.
	— Но ако някой дойде да ни търси…
	Син заключи вратата.
	Кали се засмя, когато той се обърна и видя суровия глад в очите му. Погледът му я изгори.
	Син се движеше бавно, лениво към леглото, сваляйки дрехите си, докато не се изправи гол пред нея. Тя потрепери при вида на страстта му. Мускулите му се извиха грациозно, когато той се присъедини към нея на леглото.
	— Каледония, искам те — въздъхна той, докато разкопчаваше роклята й. — Искам да вкуся всеки сантиметър от тялото ти. Бавно, докато не те погълна.
	Желанието в гласа му и усещането за ръката му, която обви гърдите й, я накараха да потрепери.
	— Искам сърцето ти, Син — каза тя, прокарвайки ръка през косата му.
	Той издърпа роклята надолу по тялото й, свали дрехите й, докато тя не остана напълно разкрита пред него.
	— Милейди, то е разбито и безполезно, но това, което е останало от него е изцяло ваше.
	Никой, никога не й бе казвал по-красиви думи. Очите му потъмняха, докато изучаваше тялото й, сякаш се наслаждаваше на всяка част от него.
	Той погали с ръка кожата й, нежно, изучавайки я. Кали изви гърба си, тялото й гореше в огън от желание за повече от него. Син повдигна крака й, притисна го към гърдите си и целуна коляното й, докато ръцете му се движеха нагоре и надолу по бедрата й, предизвиквайки нова чувствена тръпка в нея. Прикова погледа й със своя, докато накланяше крака й, разтваряйки я за изучаващите си пръсти.
	Кали изстена, когато той докосна сърцевината й.
	— Обичам начина, по който изглеждаш, когато правя това — прошепна той и ухапа свитото й коляно.
	Пръстите му продължиха да я измъчват, докато той намести главата си между разтворените й крака.
	Кали погледна надолу към него, когато той раздалечи още повече краката й и съзря най-интимната част от тялото й. Топлина изгори бузите й. Със сигурност това беше неприлично, въпреки че накара тялото й да пламти от еротично удоволствие.
	Син повдигна другата си ръка и я погали с нея, нежно разтвори долните й устни и я покри с устата си.
	Кали отметна главата си назад и простена, докато удоволствието я разкъсваше. Никога не бе изпитвала толкова необуздана наслада или страст.
	Син изръмжа, когато усети вкуса й. Никога преди не бе докосвал жена по този начин, но се съмняваше, че някоя можеше да се конкурира със съкровището, което бе открил. Затвори очи и й се наслади. Усещаше как тялото й трепери след всяко облизване на езика му, почувства неволното свиване на бедрата й, докато я задоволяваше.
	Кали зарови ръце в косата му, притискайки го към себе си и повдигна бедрата си в покана. Изглеждаше дива и красива в отдаването си. Устата му я измъчваше, караше я да трепери и гори. Никога не беше преживявала подобно нещо. Струваше й се, че всичките й емоции се сблъскват — силна и слаба, гореща и трепереща.
	А той продължаваше да я дарява с наслада. Никога не бе мечтала, че може да почувства нещо подобно. И когато Син плъзна два от пръстите си в нея, тя наистина се уплаши, че ще умре от удоволствие.
	Усещането за ръцете и устата му бе повече, отколкото можеше да понесе. Главата й се разтърси и тя почувства тялото си, разкъсано от спазмите на чисто блаженство.
	Син отново изръмжа при гледката на лицето й, докато свършваше за него. Да, обичаше да я гледа такава и чувството за тялото й, което притискаше неговото.
	Желаеше я по начин, който граничеше с отчаяние. Облизваше и хапеше тялото й, докато се изправи и легна зад нея.
	— Какво правиш? — попита тя, останала без дъх.
	— Искам да опитам нещо различно.
	Нещо, за което беше чувал другите мъже да говорят и няколко пъти бе виждал двойки не особено срамежливи от факта, кой е свидетел на действията им.
	Син целуна рамото й и я обърна, докато тя не застана на колене пред него.
	Кали му се намръщи, но му вярваше напълно, знаеше, че никога не би я наранил.
	Застана зад нея, притисна гърба й към гърдите си, обви ръце около нея и ги прокара по тялото й. Кали въздъхна от удоволствие, когато почувства топлината, която се излъчваше от него. Горещият му, пулсиращ член почиваше до бедрото й, докато нежно прокара езика си надолу по шията й.
	— О, Син — простена тя, докосването му я изгори.
	— Каледония, никога няма да ти се наситя — прошепна дрезгаво в ухото й той.
	Дланите му погалиха ръцете й и ги уловиха в своите. Нежно я избута напред, докато сплетените им длани не се опряха в таблата на леглото. Постави нежна целувка на рамото й и разтвори широко краката й.
	Кали прехапа нервно устните си, несигурна какво да очаква. Той се отдръпна от нея и постави ръце на бедрата й. Две секунди по-късно напълно проникна в нея. Тя извика от удоволствието, което твърдото му тяло, забито дълбоко в нея й причини.
	Изсъска от насладата, която я направи слаба. Светци, толкова обичаше този мъж. Обичаше да споделя тялото си с неговото и да знае, че той й принадлежи. Че е изцяло неин.
	Син зарови лице в шията й, докато се движеше в нея, бавно и горещо. Плъзгаше се навътре и навън, карайки я да трепери. Кали харесваше начина, по който се чувстваше, докато бе в нея и зад нея, начинът по който устните и езикът му измъчваха плътта й.
	Оставяйки се на инстинкта си, тя имитираше движенията му, докато той не се спря.
	— Точно така, любов моя — прошепна й той. — Покажи ми какво ти доставя удоволствие.
	Син стисна зъби, когато бе пронизан от насладата, докато тя го яздеше бавно и спокойно. Кали се отблъсна от таблата и се облегна на него, извивайки се в ръцете му. Протегна се над главата си и го издърпа към себе си, докато достигна устните му със своите.
	Той й отвърна с удоволствие, галеше с ръцете си стегнатите й гърди, спускайки ги към мекия й корем, докато не достигна влажните й, заплетени къдрици.
	Езиците им се преплетоха, Син раздели гънките й и я погали с пръста си.
	Кали простена от невероятното усещане за него. Беше толкова прекрасно. Никога не бе й сънувала, че съществува нещо подобно. Докосването му я белязваше. Причиняваше й едновременно болка и наслада.
	И когато свърши отново, задържа главата му до своята и изкрещя от силата на оргазма. Син се засмя тихо. Едва дишаше, но нямаше нищо против. Изчака последните спазми да напуснат тялото й, преди да поеме отново контрола. Наведе се напред и се заби силно в топлината й. Да, тя беше неговият рай.
	И когато, миг по-късно почувства собственото си освобождение, той я прегръщаше и шепнеше името й.
	Преплели тела и напълно изтощени, те се сринаха върху леглото.
	Син лежеше, притиснал гърба й към гърдите си, а умът му блуждаеше. Никога не бе преживявал подобен следобед. Никога не бе изпитвал утехата на любящите ръце.
	Прегърна я и се заслуша в дишането й, докато тя заспиваше.
	Усмихвайки се, той се наведе над нея, за да наблюдава спокойствието на лицето й, докато дъхът й го гъделичкаше. Ако можеше щеше да остане тук завинаги. Изгубен в този тих рай, който беше тя.
	Син затвори очи и направи нещо, което не бе правил, откакто бе малко момче. Помоли се. Помоли се политиката на Хенри и брат й да не застанат между тях. Молеше се за чудо, което щеше да им осигури общо бъдеще.
	И докато лежеше със затворени очи, направи още нещо, което не бе правил от дете. Изпита надежда. Представи си децата, които щеше да се радва да има. Малки момчета и момичета, със сърдечността и духа на майка си.
	Искаше тази мечта с всяко парче и част от себе си, жадуваше за нея. И щеше да я има.
	И все пак, дори когато спокойните му мисли го приспаха, в дъното на съзнанието си, той не смееше да се надява. Защото реалистът в него знаеше по-добре. Дърмът беше навън и точно сега заговорничеше за падението на собствения си клан и ако Астър не успеше да го спре тази вечер, то идваше сутринта, когато по един или друг начин щеше да го направи Син.
	Можеше само да се надява, че когато го стореше, съпругата му щеше да му прости.


>	Глава 16

	Тази нощ, нито Астър, нито Дърмът се прибраха у дома. Кали и Морна кръстосваха пода на голямата зала, докато Син и братята му седяха на масата, пиеха ейл и говореха малко. Здравето на Саймън се беше подобрило, но той все още беше на горния етаж в леглото си.
	Син наблюдава жените дълго време, но накрая не издържа и се обърна към майката на момчето, защото дълбоко в себе си усещаше, че нещо не беше наред:
	— Морна — каза той нежно. — Знам, че не ми вярваш. Но наистина мисля, че трябва да ми кажеш къде може да се крие синът ти. Искам да отида и да намеря и двамата.
	Тя размени нервно поглед с Кали. Съмнението в очите й беше осезаемо.
	Кали потупа ръката й.
	— Вярвам му, Морна.
	Жената изглеждаше скептична и Син не можеше да я обвинява. Майчината любов към сина й беше това, което обожаваше в Морна.
	Син се опита да я успокои.
	— Ще взема Локлан с мен. Той е добър шотландски лорд и знаеш, че можеш да му вярваш.
	Морна се поколеба минута преди най-накрая да проговори.
	— Докато родителите ми бяха живи, имаха стара земеделска хижа в северните хълмове. Тя е разнебитена и вехта, но съм почти сигурна, че сега той е там.
	Син стана на крака.
	— Локлан, Брейдън, ще яздим. Юън, остани тук и чакай мъжете. Ако Дърмът се завърне, увери се, че ще остане тук.
	Юън кимна сериозно, докато те вървяха към вратата.
	Кали последва малката група навън и загледа как се качват по конете. Сърцето й беше натежало от страх и безпокойство. Беше типично за Дърмът да бъде навън по всяко време, но Астър…
	Надяваше се, че чичо й е добре.
	— Моля те, бъдете внимателни — каза им Кали.
	Локлан и Брейдън тръгнаха напред, докато Син приближи коня до стъпалата, където стоеше тя. Можеше да види тъмното желание в очите му, докато я наблюдаваше.
	— Ще ви ги върна, милейди.
	— Знам, че ще го направиш. Никога не съм се съмнявала в теб.
	Той затвори очи, сякаш можеше да вкуси думите й. Премести коня си по-близо, после се протегна и я дръпна в ръцете си.
	Кали изстена, когато той покри устните й със своите и я целуна свирепо. Езикът му погали нейния, докато тя се придържаше към него, нуждаеща се да почувства увереността му.
	Син се дръпна назад и погали с ръка подутите й устни.
	— Наблюдавай Морна, докато се прибера.
	— Добре.
	В очите му се четяха глад и мъка, когато той я остави да стъпи и после подкара коня си напред.
	Кали го наблюдаваше как излиза зад външната стена на замъка с натежало сърце. Беше видяла нещо в очите му. Нещо тъмно и зло, което я беше изплашило.
	Но тя отказваше да се съмнява в него. Той я обичаше също толкова много, колкото тя него. Беше сигурна в това. И се надяваше, че един ден той ще го осъзнае.


	Син, Локлан и Брейдън яздиха в продължение на два часа, преди да достигнат хижата. Възможно най-бързо те разседлаха конете и претърсиха тъмната къщурка.
	Беше празна.
	— Някой е бил тук — каза Локлан с ръка над огнището. — Все още е топло.
	— Къде може да са отишли? — попита Брейдън.
	Син въздъхна.
	— Не се знае.
	Отвратен и изтощен, Син ги поведе към конете, после обратно по посока на замъка на Макнийли. Едва се бяха отдалечили, когато забелязаха огромен пожар в долината долу, далеч от обратната страна на хълма.
	— Някаква идея какво става там? — попита Син Локлан.
	Брат му поклати глава.
	— Никаква, но изглежда като страшен пожар. Сякаш цяло село е пламнало.
	Ездачите се втурнаха в посока на пожара.
	Веднага след като бяха достатъчно близо, за да видят какво става, Син дръпна поводите на коня си, за да спре. Беше невероятно. Тела, и на шотландци и на англичани, лежаха навсякъде.
	Това не беше село. Беше бойно поле.
	— Какво, по дяволите, е това? — попита Локлан, докато разседлаваше коня си.
	Син не отговори. Беше виждал много по-лоши неща в живота си на воин. Но това, което го ужаси бяха лицата на онези, които познаваше толкова добре и от двете страни на конфликта.
	Това, което не можеше да разбере, бе как англичаните се бяха озовали тук без той да разбере за пристигането им.
	— Това са кралската стража и рицари — каза Син, слизайки от седлото. Сърцето му препускаше, когато той погледна към Брейдън и Локлан. — Хенри е тук.
	— Кралят? — попита Брейдън.
	Той кимна.
	Локлан пребледня при новината.
	— Какво мислиш, че се е случило, за да причини това?
	Син стисна очи, докато се бореше с гнева, който бушуваше в него.
	За нещастие, имаше наистина добра идея какво беше станало тази нощ.
	— Бих казал, че Дърмът е организирал нападение срещу краля. Не мога да си представя защо ще бъде толкова глупав. Нито знам защо Хенри е тук точно… — Син спря, когато си спомни съобщението от Оксли. Кралят яздеше към Шотландия, за да проучи щетите от размирниците Макнийли. Проклятие!
	А Дърмът беше сред тълпата и бе чул новината.
	— Хенри ще иска кръв за това — каза Брейдън.
	— Знам. — Син беше убеден. Хенри никога нямаше да забрави масово клане като това. Щеше да иска да даде пример на всеки, който бе взел участие.
	Локлан пристъпи напред.
	— Защо ние да не останем да пазим телата, докато ти се завърнеш с помощ, така че да можем или да вземем тези мъже у дома, или…
	— Не — прекъсна го Син. — Ако някой от хората на Хенри се върне, ще ви убият, без да задават въпроси. Всичко, което ще видят, е английски тела и твоето карирано наметало. Трябва да се върнем обратно заедно и да ме оставите да изпратя съобщение на Хенри.


	Когато Кали чу приближаването на конете, помисли, че съпругът й се завръща.
	Затича се към вратата с облекчение, но се препъна назад, когато видя Дърмът да носи отпуснатото тяло на Астър в младежките си ръце.
	Тя се прекръсти.
	— Какво е станало, Дърмът?
	Бузите му бяха покрити с кръв, мръсотия и сълзи, а очите му бяха на старец, който беше видял дявола и бе оставил душата си с него.
	— Аз го убих — зарида Дърмът. — Убих ги всичките.
	Писъкът на Морна проехтя, докато тичаше към сина си.
	Дърмът се отпусна на колене в предверието и задържа Астър в ръцете си. Той поклащаше чичо си напред-назад, сякаш искаше да го събуди и съживи отново.
	— Нямах това намерение. О, Боже, не исках да умреш, Астър, ти стари глупако.
	Морна изрида и обви ръце около Дърмът, докато той седеше там и поклащаше Астър в ръцете си. Джейми слезе, тичайки по стълбите, за да види какво става, но Кали се завъртя и го изпрати в стаята му с Юън. Не искаше момчето да види това.
	Тя самата не искаше да е свидетел и последното нещо от което се нуждаеше Джейми бе споменът за брат си и чичо си заедно, покрити с кръв.
	Сълзи напълниха очите й, но тя ги сдържа. Трябваше да проумее случилото се, което беше напълно извън разбиранията й.
	Тя коленичи на пода отстрани на Дърмът.
	— Дърмът, кажи ми какво се случи.
	Сега той плачеше.
	Кали хвана лицето му в ръце и го принуди да я погледне.
	— Трябва да ми кажеш какво се случи.
	— Исках само да хвана Хенри — произнесе думите отсечено.
	Сърцето й се сви.
	— _Хенри… кралят на Англия?_
	Той кимна.
	— Какво си мислеше?
	Дърмът изрида.
	— Фрейзър ми каза, че той идва да реши този проблем веднъж и завинаги. Че кралят ще ни прати всичките на бесилото. Помислих си, че ако го пленим, както той теб, можем да решим това като го принудим да подпише харта, че оставя Шотландия на шотландците.
	Раменете му се тресяха от тежестта на мъката и вината му.
	— Предполагаше се, че англичаните са страхливци. Татко винаги казваше, че един шотландец може да разбие десетима от тях и че те винаги са бягали от нас в миналото. Никога не са оставали да се бият.
	Сълзите на Кали закапаха, докато съчувстваше за младежката арогантност на брат си. Това беше суров начин да пораснеш и тя щеше да продаде душата си, ако можеше да изтрие тази нощ и да върне обратно невинността му.
	— Преди атакуваше заселници, Дърмът. Не рицари, които са тренирани и са се заклели да защитават краля си.
	— Те се биеха като демони. Изведнъж бяха навсякъде. Зад нас, пред нас. Не можехме да избягаме.
	Тя приглади калната му и окървавена коса назад, докато той продължаваше да разказва.
	— Астър се опита веднага да спре всичко. Опита се да ме прибере у дома и… — Той стисна очи, сякаш го преживяваше отново. — Страхливите копелета го прободоха в гърба, докато той посягаше към мен.
	Кали затвори очи, докато сърцето й се разбиваше.
	Вратата на залата се отвори. Тя погледна нагоре, наполовина очаквайки да види английския крал на вратата, настоявайки за главата на Дърмът.
	Не беше кралят.
	Син стоеше на входа с братята си. По вида на лицето му, тя разбра, че той вече беше разбрал за атаката.


	Син стоеше замръзнал заради гледката, която се разкри пред него. Дърмът държеше тялото на Астър, докато майка му го придържаше за рамената и плачеше. Кали стоеше до него, а в големите очите й имаше печал и ужасен страх. Сълзите по страните й отслабиха гнева му.
	Звукът от плача на Дърмът и Морна го проряза.
	— Било е инцидент — каза Кали, изправяйки се на крака. — Не е имал намерение нищо от това да се случи.
	Син я погледна безизразно, прикривайки собствената си мъка от нея.
	— Трябва да говоря с Дърмът. Насаме.
	Като кимна, тя дръпна Морна настрани, докато по-възрастната жена протестираше.
	— Мъничката ми рожба има нужда от мен — изплака тя, протягайки се към Дърмът.
	Син погледна с благодарност Кали, после взе ръката на Дърмът и го затегли към малката стая за съвещания близо до стълбите.
	Не прекалено нежно, той сложи момчето да седне на стола, после затвори вратата.
	— Избърши лицето си — каза Син със суров глас. — Ако си достатъчно мъж, за да поведеш армия в битка, тогава си достатъчно мъж да стоиш тук и да не ревеш като жените там.
	Дърмът избърса лице с ръкавите на скъсаната си парцалива туника, жест толкова детински, че Син осъзна с какво точно си има работа. На шестнадесет години той бе умело трениран в битка и съсипан. Смъртта не означаваше нищо за него.
	Но момчето пред него не беше познал това. Той беше глезен и изнежван от цялото семейство и клана. Малките нападения, които бе извършил, бяха предназначени да сплашат англичаните и бяха само заради развлечението и щетите по имуществото.
	Тази вечер беше тежко начало за Дърмът.
	Момчето подсмръкна обратно сълзите си и пое накъсано дъх.
	Син смекчи тона си, когато проговори.
	— Сега ми кажи какво стана.
	За негова похвала, Дърмът се взе в ръце и го погледна като мъж.
	— Отидохме да пленим Хенри за заложник.
	— Твой ли е брилянтният план?
	Дърмът кимна.
	— Научихме, че отива до Оксли и чакахме в долината, знаейки, че трябва да мине оттам, за да стигне до мястото. Решихме, че можем да му поднесем гостоприемството си.
	— Как започна боят?
	Устните на момчето потрепериха.
	— Спряхме ги и поискахме да предадат Хенри. Те ми се изсмяха и следващото нещо, което осъзнах бе, че англичаните ни атакуват.
	Беше на върха на езика му да го попита как е могъл да бъде толкова глупав, че да мисли, че ще предадат просто така краля си, но Син сдържа изгарящия го сарказъм.
	Дърмът пое отново дълбоко дъх.
	— Опитах се да кажа на останалите да бягат, но те не слушаха. Продължаваха да крещят да убия краля. Аз се уплаших и…
	— Избяга?
	Той кимна.
	— Срещнах Астър в гората. Той мислеше, че може да спре останалите. Помисли, че ще го послушат. — Сълзи се стичаха тихо от очите му. — Вие копелета, вие го убихте.
	— Не — каза нежно Син, — съдбата го уби. Не си бил ти, нито аз, нито някой друг. Не си бил в битка преди, за да знаеш какво обзема ума на войник. Кръвожадност, страх и самозащита, които превземат същността ти и те карат да правиш немислими неща.
	За нещастие сега вече момчето го знаеше.
	Дърмът погледна нагоре към него със зрялост, която изненада Син.
	— Какво да правя сега? Мъртъв съм, нали?
	Рицарят пое дълбоко дъх, докато обмисляше въпроса. Бог да му е на помощ, но не виждаше друго решение.
	— Искаш ли да те излъжа?
	Дърмът поклати глава.
	— Как продължаваш да живееш със знанието за мъжете, които си убил?
	— Честно казано, не знам. Опитвам се да не мисля за това, но когато го правя се старая да подходя разумно. Казвам си, че ако не съм ги убил аз, те са щели да убият мен. А колкото до останалите… отново нямах друг избор. Ако не го направех, животът ми щеше да приключи по начини, които щяха да причинят кошмари дори на палач.
	Син се премести, за да седне на ръба на бюрото и погледна момчето със съчувствие.
	— Плащът на водачеството е тежък товар. Но веднъж сложен, не можеш да го свалиш от раменете си небрежно.
	— Какво означава това?
	— Трябва да поемеш отговорност за действията си. Тези мъже са ти вярвали и са те последвали, защото са си мислили, че си достоен да ги поведеш. Ако избереш да избягаш и да се скриеш, това ще бъде шамар за всеки мъж, който е бил с теб тази нощ. За всеки мъж, който е мислел, че си заслужава да жертва живота си за теб.
	Дърмът седя мълчаливо за дълго, обмисляйки думите му.
	— Иска ми се да мога да върна времето назад.
	— Знам, момче. Много пъти съм си мислил същото.
	Той срещна погледа на Син.
	— Ако ми позволиш да сменя дрехите си и да измия лицето си, ще отида доброволно при краля ти.
	Син стоеше мълчаливо. В ума си, можеше да види начина, по който Морна държеше Дърмът. Начина, по който Дърмът беше погледнал Син, когато за първи път бе седнал на този стол.
	В рамките на последните няколко минути, момчето беше станало мъж.
	— Отиди да се почистиш.
	Дърмът кимна и напусна.
	Син го последва и спря при вида на слугите, които носеха тялото на Астър по стълбите, за да го подготвят за погребение. Жена му стоеше в предверието, наведена към Локлан. Но веднага след като го видя, изтича при него за утеха.
	Син я притисна силно към себе си и почувства как трепери в ръцете му. Тя не проговори, но той знаеше какво мисли. За една нощ, заради един акт на безразсъдна постъпка, тя бе изгубила брат си и чичо си.
	Той само се молеше да не изгуби и клана си.
	— Брейдън — обърна се той тихо към брат си, — трябва да изпратя съобщение до Хенри. Ще се облечеш ли в някоя от моите дрехи, за да му го занесеш?
	— Да.
	Син кимна в знак на благодарност. Кали повдигна глава и погледът в очите й го съсипа. Тя беше ужасена и поразена от мъка.
	— Ще им предадеш Дърмът. — Това беше прошепнато твърдение, не въпрос.
	— Хенри ще настоява някой да му бъде предаден. Той не може да остави подобни действия да останат ненаказани. Това беше покушение върху живота му и много мъже бяха убити заради това. Ако не направи нищо, ще се покаже слаб и неспособен. Две неща, които крал, борещ се за трона си, не може да си позволи.
	— Знам. — Тя затрепери дори по-силно, но сълзите й бяха спрели. — Трябва да говоря с Дърмът.
	С неохота Син я наблюдаваше как се отдалечава, после отиде да напише посланието си за Хенри, докато Брейдън се обличаше като английски рицар.
	С всяка дума, която пишеше на Хенри, Син знаеше в сърцето си, че ще изгуби жена си. Можеше и да казва, че разбира, но трябваше да избира между брат и съпруг. Съпруг, когото едва познаваше и брат, когото обичаше почти двадесет години. Наистина, не всички роднини се обичаха един друг, но двамата с Дърмът бяха изключение. Почти както той и братята му. Дори през разстоянието и времето, които ги разделяха, те винаги се бяха грижили един за друг.
	Не. След време, тя щеше да започне да го мрази.
	Изръмжавайки, той скъса бележката си и бързо написа друга. В сърцето си, знаеше какво трябва да се направи. Това беше единственият начин да я види щастлива.


>	Глава 17

	Кали беше изумена, че Син не изпрати брат й право при краля.
	Но на сутринта разбра защо. Хенри, охраната му и всички англичани, които обитаваха Оксли отседнаха пред замъка й. Хората й се бяха събрали в двора на замъка, ужасени от това какво може да иска английската армия.
	Син беше заповядал да затворят портите и да се охранява и после я беше оставил, за да се въоръжи. Сърцето й биеше ускорено, но правеше всичко възможно да успокои всички.
	Но отвътре тя трепереше и беше ужасена.
	Стоеше пред портата на замъка, а до нея бяха Брейдън, Локлан, Дърмът и Юън. Саймън, който изглеждаше малко блед и слаб, се присъедини към тях.
	— Хенри е отвън, а?
	Кали кимна.
	— Да, и иска кръвта на Макнийли.
	Погледът й се спря на Дърмът, който стоеше гордо до нея. Тя видя страха в очите му, докато се държеше здраво за ръката на Джейми.
	Вратата на замъка се отвори и всички присъстващи замлъкнаха. Кали се обърна, за да види какво ги беше вкаменило.
	Сърцето й спря.
	Застанал в рамката на вратата беше съпругът й. И беше облечен в наметало на баща й в карирано тъмносиньо, зелено и жълто.
	Важността на жеста я разкъса. _Няма да бъда притежаван._ Колко пъти й беше казвал това?
	Сълзи напълниха очите й при гледката. В този момент, Син беше декларирал верността си към нея по начин, който я разтърси дълбоко. Мъж, който не искаше никой да претендира за него и нищо да не го притежава, носеше нейните цветове.
	Никога не го беше обичала повече.
	Погледите им се преплетоха, но празнотата в неговия я изплаши дори повече от факта, че Хенри чака отвън, за да убие брат й.
	Син криеше чувствата си от нея.
	— Готов съм да отида — обяви смело Дърмът.
	Син наклони глава към него.
	— Нека първо да говоря с Хенри.
	— Мислиш, че можеш да го уговориш да е милостив към Дърмът? — попита Морна, тонът й беше пресипнал от надежда.
	— Ще видя какво мога да направя.
	Син отиде до Кали и обхвана страната й с топлата си ръка.
	— Пожелай ми късмет.
	— Пожелавам ти, Син. Знаеш, че е така.
	Той наведе глава и я целуна леко по устните, след което слезе по стълбите и мина през тълпата. Кали не се помръдна, докато не го видя да напуска замъка й през малката странична порта.
	Тя изтича до стената и се качи по дървените стъпала на парапета със Саймън, братята си и Макалистър зад нея. Сърцето й биеше силно, докато наблюдаваше съпругът й да приближава краля.
	Настана тишина и дори самият вятър не смееше да разсее напрежението на сутринта.


	Син пое дълбоко дъх, докато изучаваше английските рицари около него. Няколко, които познаваше, се намръщиха на облеклото му, но не казаха нищо, докато той бавно пристъпваше към Хенри, който го погледна любопитно.
	— Хенри Плантагенет, крал на Англия, аз Син Макалистър от клана Макнийли, ви поздравявам.
	Хенри не изглеждаше доволен.
	— Опитваш се да ни развеселиш или да ни ядосаш с дрехите си?
	— Нито едното, Ваше Величество. Тук съм, за да обясня какво се случи миналата нощ.
	Хенри слезе от гърба на коня си и го приближи, така че да могат да говорят, без да ги подслушват.
	— Тогава си знаел за това?
	— Да. За нещастие, разбрах твърде късно, за да го спра.
	Хенри кимна и го поведе по-далеч от тълпата. Двама от личните му стражи запристъпваха зад тях, но останаха на дискретно разстояние.
	— Тогава знаеш, че сме дошли за Нападателя. Предай ни го.
	— Не мога да направя това.
	Хенри спря рязко и изви невярващо вежда.
	— Да не би нашия слух, да не е наред или ти каза това, което си мислим?
	Син изпъна гръб, подготвяйки се да понесе пълната тежест на гнева на Хенри.
	— Макнийли е мъртъв. Беше убит в битката през миналата нощ. Тези, които останаха си научиха урока. Повярвайте ми. Вече никога няма да има нападение срещу вас от страна на Макнийли.
	— Кой е новият лорд Макнийли? — попита любопитно Хенри.
	— Все още не са гласували, но мога да ви уверя, че новият лорд няма да иска нищо друго от вас, освен мир.
	Хенри присви подозрително очи.
	— А Нападателя? Беше ли убит и той миналата нощ?
	Син остана смълчан. Излъжи, проклет да си, излъжи. Ако кажеше на Хенри, че Нападателя е мъртъв, тогава въпросът щеше да приключи. Незабавно. Но той никога преди не беше лъгал Хенри.
	_Можеш да я имаш завинаги._ Никой никога няма да разбере.
	Но щеше да е изградено на лъжа.
	Какво бъдеще щяха да имат, ако знаеше, че е измамил самия човек, дал му свободата?
	Не, не можеше да направи това. Отказваше. Всичко, което някога бе имал на този свят, беше честта му и никой нямаше да му я отнеме.
	— Нападателя е свършен — просто каза Син.
	— Но мъртъв ли е?
	Син поклати бавно глава.
	— Тогава го искаме. Сега.
	Син затвори очи при думите, които знаеше, че Хенри ще каже. Заставайки срещу краля си без страх или разкаяние, той отговори бавно:
	— Тогава ще трябва да минете през мен.
	Хенри се подсмихна и го погледна.
	— Да не си луд?
	— Не, Ваше Величество. Но съм честен.
	Хенри ахна невярващо.
	— Ще умреш ли на негово място?
	— Ако се налага.
	— И ако той нападне внезапно след твоята смърт, ще си се жертвал за нищо.
	— Той няма да напада повече. Знам го.
	Гняв затъмни лицето на Хенри. Това беше изражение, което Син познаваше прекалено добре.
	Син призова остатъка от приятелството им, докато говореше на краля.
	— Ще подпиша пълно признание за измяна, твърдейки, че аз съм бил онзи, който ви е нападал още от самото начало. Враговете ми в двора на драго сърце ще повярват в това и вие ще имате вашият Нападател за публична екзекуция. Всичко, за което моля, е вашата честна дума, че няма да отмъстите на Макнийли веднага след като ме няма.
	— А ако откажа?
	— Ще изгубите авторитета си и аз ще се бия с вас с всяка частица от способностите си.
	Очите на Хенри показаха уважението му при тези думи. И двамата знаеха, че Син няма равен в битка. Дори и Хенри.
	— Много добре тогава, обявяваме ви за Нападателя.
	— Имам ли думата ви, Хенри? Ще оставите ли Макнийли на мира?
	— Да, стари приятелю. Давам ви думата си, че докато те се въздържат от по-нататъшни нападения срещу хората ми, ще ги оставя на мира.
	Син кимна. Хенри можеше да е много неща, но той също беше мъж на честта.
	— Стражи — нареди Хенри, — отведете го.
	Син не протестира, когато го сграбчиха за ръцете и го отведоха.
	Единственото му съжаление беше, че не посмя да се обърне и да погледне жена си. Боеше се, че ако го направи, няма да е способен да мине през това. Искаше я повече, отколкото беше искал нещо друго на този свят.
	Но в обсаденото си сърце знаеше, че така трябва да бъде.


	Кали наблюдаваше ужасено когато кралските стражи сграбчиха съпруга й и завързаха ръцете му зад гърба.
	— Какво правят?
	— Прибират Син — прошепна Саймън.
	Обзе я страх.
	— Какво означава това?
	Саймън отказа да срещне погледа й. Тя видя страх и болка в очите му, докато наблюдаваше как качват Син на кон и кралят отново яхваше жребеца си.
	— Означава, че е отказал да даде на Хенри името на Дърмът.
	— Не — въздъхна тя, а сърцето й се разби. — Защо ще прави подобно нещо?
	— Нямам идея.
	— Защото е проклет глупак — изръмжа Локлан. — Планира да умре на мястото на брат ти.
	Кали спря да диша, когато думите я заляха.
	— Чакайте! — изкрещя Кали надолу към англичаните.
	Тя видя Хенри да насочва коня си напред.
	— Какво казахте?
	— Защо отвеждате съпруга ми?
	Хенри повдигна царствено вежда.
	— Той призна, че е Нападателя и като такъв, ще бъде екзекутиран за покушението над живота ни.
	Думите му разкъсаха сърцето й на парченца. Не, това не можеше да е истина. Трябваше да е някакъв ужасен кошмар. Въпреки това, знаеше че не е.
	Тя погледна към крал Хенри.
	— Син не го е направил и вие много добре го знаете.
	— Той казва, че е.
	— Той лъже, за да защити… — Гласът й заглъхна, когато се осъзна преди да предаде брат си.
	Хенри се наведе напред на седлото си, силно заинтересован от думите й.
	— Кажете ни, милейди, кого се опитва да предпази? — После той добави грубо: — Каледония, ако притежавате в сърцето си любов към съпруга си, тогава ни дайте името, от което се нуждаем, за да спасим живота му.
	Тя изпъна гръб и погледна към мястото, където Син седеше на коня си, изправен решително, с гордо изпънати рамене. Тя никога нямаше да предаде Дърмът, нито имаше намерение да гледа как Син страда за престъпление, което не бе извършил.
	— Искам съпругът ми да бъде освободен. Веднага.
	Хенри й се усмихна самодоволно.
	— Тогава ни предложете друг да умре на негово място.
	Тя погледна към Саймън, чието лице беше станало бяло.
	— Какво мога да направя? — обезумяло попита тя.
	— Нищо. Хенри трябва да има изкупителна жертва. Или вашият брат, или съпругът ви, милейди. Няма друг начин.
	Изричайки сочно проклятие Юън сграбчи Дърмът и се приготви да го хвърли през стената.
	Локлан и Брейдън хванаха брат си и издърпаха гърчещия се Дърмът от ръцете му, после застанаха между двамата.
	— Не! — извика Юън, протегна се за Дърмът, който сега се криеше зад гърба на Брейдън. — Няма да гледам как убиват Син заради глупав младок, който няма повече разум от стрък праз.
	Локлан сграбчи брат си и го бутна назад.
	— Успокой се, Юън. Никой от нас не иска да види Син мъртъв.
	По бузите на Кали закапаха сълзи, докато наблюдаваше как кралят се оттегля от замъка й и дава заповеди за тръгване.
	О, Боже, не! Протестът я задави, докато гледаше как отвеждат съпруга й надалеч. За да умре.
	През целия си живот, Син се беше жертвал, за да спасява другите. Беше изгубил невинността, детството, душата си, и сега щеше да загуби живота си.
	И за какво?
	— О, Син — въздъхна тя.
	Кали се извърна от парапета и погледна към хората, които стояха покрай стената с нея. Хората събрани в двора долу. Това бяха нейните хора сега, след като Астър си беше отишъл.
	Тя щеше да бъде водач. Нямаше друг, който да поеме властта над клана Макнийли.
	_Кой е първият ти акт на дълг?_
	Дали това беше гласът на баща й, който чуваше в главата си? Философията на баща й, която си спомни с тревожна яснота.
	Спасен от моята сила. Това беше девизът на клана й. Девизът, с който тя и Дърмът бяха израснали.
	За пръв път в живота си тя наистина разбра тези думи.
	Никой не заплашваше Макнийли. По-скоро щеше да умре, отколкото да види нейният Син да се жертва, за да защити брат й.
	Сърцето й пламна от вътрешна сила и сигурност, която не разбираше и се отдръпна от стената.
	— Имам план — съобщи на мъжете. — Локлан, имам нужда от услуга.


	— Изглежда, жена ти вече те заряза — каза Хенри, докато яздеше до Син.
	Син отказа да позволи на Хенри да види колко много го заболя от тези думи. Никога не би признавал пред никого, дори пред себе си, че това, което наистина искаше, бе тя да го спре.
	Точно когато замъкът изчезна от погледа му, част от него жадуваше да чуе плача на Кали, че го обича твърде много, за да му позволи да умре. Че ще направи всичко, за да го спаси.
	Това беше глупава мечта и той много добре го осъзнаваше.
	— Тя прави това, което е нужно, за да защити хората си, също като някой друг, когото познавам.
	Хенри изсумтя.
	— Никога не сме мислили, че ще видим теб да се жертваш за някой отвратителен шотландец. Нито да носиш техния знак. Кажи ни, Син, кое доведе до тези промени в теб?
	Син не отговори.
	Не можеше.
	Кое беше довело до тези промени? Нежна усмивка от очарователна девойка, която достигна дълбоко в мъртвото му сърце и го беше съживило.
	Затваряйки очите си, той призова образа на лицето й и го запази дълбоко в душата си.
	Това, което правеше, бе заради нея. Сега щеше да е способна да има мира, който означаваше толкова много за нея. Дърмът никога повече нямаше да посмее да поведе армията на Макнийли срещу Англия и Кали можеше да запази хората си в безопасност и заедно.
	Нямаше да има повече кръвопролития.
	Хенри бавно въздъхна и когато заговори, беше без студената формалност на краля.
	— Син, не ме карай да го правя. Ти си единственият мъж, когото истински не искам да убия. Дай ми някой, за да спасиш живота си.
	— Не мога да направя това, Хенри.
	— Не можеш или няма да го направиш?
	— Няма да го направя.
	— Проклет да си!
	Син се засмя на това и отвърна на краля със собствените му думи.
	— Ако съм прокълнат, то със сигурност е за далеч по-сериозни деяния от това.
	Челюстта на Хенри се стегна.
	— Много добре. Ще те отведем обратно до Лондон, където ще дадем пример с теб. Нашата единствена надежда е, че когато вътрешностите ти бъдат извадени, докато все още си жив и можеш да го почувстваш, ще продължиш да мислиш, че тази саможертва е благородна.
	Хенри пришпори коня си напред и остави Син насаме с мислите му.
	Те яздеха през целия ден, само с една малка почивка по обяд. Както се очакваше никой не се притесни да предложи храна на Син. Нямаше нужда да се хабят провизии за мъртвец.
	Отлъчен от всички, той беше оставен насаме, докато не направиха лагера вечерта.
	Син прекара нощта, лежащ на студената земя на открито, окован за един дънер. Би трябвало да му е студено и неудобно, но мислите за жена му стояха в сърцето му.
	Винаги бе предполагал, че ще умре в битка. Повален от вражески меч или стрела. Никога не си бе позволявал да мечтае, че любовта ще бъде тази, която ще го убие.
	Познаваше любовта за толкова кратко време, че изглеждаше трудно точно тя да бъде причина за смъртта му, и все пак не можеше да измисли по-добър край.
	Не можеше да остане и да позволи братът на Кали да бъде отведен и убит, нито той можеше да го убие.
	Неговите дни на убиец бяха приключили. Беше оставил тази част от себе си в Англия, а сърцето си беше оставил при жена си.
	Сега не беше останало нищо от него. Беше празна черупка, която съществуваше само, за да си припомня нежното лице на Кали.
	Затваряйки очи, той се успокои от знанието, че макар да нямаше да изживее живота си с нея, поне беше достатъчно щастлив да я има за малък отрязък от време.
	Смъртта беше неизбежна, но до деня, в който тя обърна тази отнемаща дъха усмивка към него, той никога не беше живял истински.


	Сутринта Хенри събра войската си и започнаха дългия поход, който щеше да ги отведе у дома. С всяка левга, която изминаваха, Син чувстваше отдалечаването от жена си дълбоко в сърцето си. Как му се искаше да бяха имали още един ден заедно. Още една нощ, в която да я прегръща и обича.
	Защо се беше борил срещу нея? Сега изглеждаше толкова глупаво и ако можеше да върне времето назад, щеше да го прекара в ръцете й, прегръщайки я и правейки любов с нея с цялото си тяло. Със сърцето си.
	Да, да почувства устните й още веднъж…
	Странен звук откъм дърветата привлече вниманието му.
	— Какво беше това? — попита един от стражите.
	Звучеше като някакъв вид пресипнала птица. Син погледна нагоре, за да види движение в дърветата. Рицарите се приготвиха, докато кралската стража заобиколи Хенри.
	От листата на дърветата те чуха звука от приближаването на един-единствен кон. Въздухът около тях беше изпълнен с напрежение, докато рицарите се приготвяха за битка.
	Конят се приближи още повече.
	И още.
	Тогава, от гъстата зелена гора пред тях изскочи голям черен жребец и ездач, който носеше неподходящи черни доспехи, които бяха покрити с плътна черна туника.
	Но това, което привлече вниманието му най-много, беше знамето на ездача, което се развяваше от бриза.
	Беше същият тъмнозелен цвят като на шотландския кариран плат, който носеха братята му, а в центъра имаше дъбово стъбло със сърце и четири меча, които го пробождаха, и двете обединени от думите „Силата на духа“, бродирани върху плата.
	Това беше знаме, което не беше виждал от детството си, само че тогава то имаше четири златни меча: по един за Брейдън, Киърън, Локлан и Юън. Сега мечът за родения втори беше в черно, символизирайки смъртта на Киърън.
	Сърцето му заби при гледката и той веднага разпозна дребната фигура върху гърба на коня му.
	Беше Каледония… гордостта на хората си, носеща неговите доспехи и развяваща знамето на Макалистър.
	Тя спря точно извън малката горичка и свали неудобния шлем. Пъхайки го под ръката си, Кали се намръщи към Хенри, с което можеше да накара всяка опърничава жена да й завиди.
	— Поздравления — каза гордо тя, повтаряйки точно думите на Син, когато беше излязъл, да се срещне с краля. — Хенри Плантагенет, крал на Англия. Аз съм Каледония, съпруга на Син Макалистър, водач на клана Макнийли и дойдох, за да изискам съпруга си от вашите грижи.
	Рицарите й се присмяха. Но не и Син. Любовта му към нея го заля, и ако можеше, щеше да изтича при нея и да й покаже колко много я обича в този момент.
	Кали изви царствено вежда, когато Хенри също се засмя.
	— Какъв е смисълът на това? — попита кралят.
	Кичури от косата й с цвят на мед се развяха от вятъра.
	— Смисълът? Всъщност е прост. Или ще освободите съпруга ми, или никой от вас няма да стигне цял до Англия.
	Хенри се подсмихна арогантно на заплахата й.
	— И какво може да направи обикновено момиче?
	Кали се усмихна студено.
	— Беше ми разказано от баща ми, за света Мери от Арагон, която без чужда помощ повалила цялата сарацинска армия с нищо повече от вярата си в бог. Той също говореше за древна келтска кралица наречена Будика, която съборила Рим на колене и изгорила Лондон до основи. Той често казваше, че жените са много по-смъртоносни като враг от някой мъж, защото мъжете се водят от разума си, а жените от сърцата си. Може да спорите и да спечелите срещу нечий разум, но не и срещу нечие сърце.
	Хенри се прозя неискрено, сякаш думите й го отегчаваха.
	— Нямаме време за това, жено. Сега ни остави.
	— Може би не се изразявам достатъчно ясно. — Тя изсвири рязко. Самата гора около тях сякаш оживя, когато мъж след мъж излязоха и се наредиха в кръг около тях.
	На лицето на Син се появи усмивка, когато разпозна мъжете.
	Сигурно имаше над сто и четиридесет шотландци и от двата клана — Макнийли и Макалистър, които стояха готови да го защитят.
	Никога в живота си не се беше надявал някой мъж да застане на негова страна… да не говорим за цяла армия.
	Той се усмихна, когато видя братята си да стоят с Дърмът от лявата страна на Кали.
	Младеж на петнадесет изтича до Кали и тя му подаде знамето.
	— Както може да видите сте леко превъзхождани числено. Ако не освободите съпруга ми, тогава не ми оставяте друг избор, освен да направя най-големия ви син щастлив човек тази вечер, когато научи, че е наследил короната ви.
	Лицето на Хенри стана червено от гняв, докато вилнееше след проявената от нея дързост. Не се случваше много често някой да бъде по-добър от него, и Син знаеше, че никоя жена никога не го беше смущавала. Дори Елинор.
	— Искате да обявите война заради него? — възмутено попита Хенри.
	Тя не се поколеба с отговора си.
	— Да. А вие?
	Син затвори очи, когато чу най-прекрасните думи в живота си. Тя, която не вярваше в нищо друго, освен в мира, желаеше да се бори заради него. Можеше да умре щастливо като знаеше това.
	Все пак, не можеше да й позволи да го направи. Хенри нямаше да се спре, преди да унищожи нея и клана й. Кралската репутация беше всичко, което имаше, а ако Хенри изгубеше това…
	— Кали — каза Син и изчака, докато погледът й срещна неговия. — Благодаря ти, но не можеш да направиш това. Не можеш да започнеш война заради мен. Не струвам толкова.
	— Струваш всичко за мен.
	Той не можеше да диша, когато чу тези прекрасни думи. Скъпи светци, как му се искаше да я прекъсне и да целуне тези пълни устни, които имаха вкуса на рая.
	— Благодаря на бог за чувствата, които изпитваш към мен, но трябва да помислиш. Погледни лицата около теб. Това е твоето семейство.
	— Както и ти.
	Син се обърна и видя Фрейзър да стои с изваден меч на няколко крачки от него. Когато мъжът проговори, Син беше зашеметен от думите му.
	— Ти си Макнийли и никой не взема един от нас, без да покоси всички.
	— Да! — ревът на клана беше оглушителен.
	— Ти си и Макалистър — добави Локлан. — Роден, отгледан и отраснал.
	Сълзи напълниха очите на Син. Никога не беше очаквал нещо подобно на това. Никога.
	— Няма да вземаме заложници — изрева Хенри, след което нареди на хората си да се подготвят.
	Напрежението на момента достигна кулминацията си.
	Внезапно Юън избута Дърмът напред.
	Момчето се препъна, след което се закрепи на крака. Той погледна Юън, който изглеждаше невинен сякаш се опитваше да разбере кой го беше бутнал.
	Изпъвайки се, Дърмът бавно тръгна към Хенри.
	— Дърмът — извика Кали, — върни се обратно.
	— Не, сестро — каза момчето, без да поглежда назад. Той задържа погледа си върху Хенри, сякаш се страхуваше, че ако погледне настрани, ще изгуби куража си. — Време е да престана да се крия зад другите и да поема отговорност за себе си.
	Дърмът спря пред Хенри.
	— Аз съм Нападателя. Аз бях този, който поведе мъжете си срещу вас.
	По изражението на Хенри, Син можеше да отгатне мислите му. Беше доста неочаквано да научи, че през цялото време му се е пречкало едно наполовина пораснало дете.
	— Та ти си само момче.
	Дърмът кимна.
	— И глупаво при това. Все пак, не мога да позволя невинен мъж да умре заради мен.
	Хенри беше поразен.
	— Трябва ли честно да повярваме, че дете е повело армия?
	Син шумно прочисти гърло.
	Хенри се извърна на седлото, когато си спомни всички битки, които Син беше водил и спечелил в негово име, когато беше две години по-малък от Дърмът.
	Кралят погледна към Син, после върна вниманието си отново на Дърмът.
	— Добре, това обяснява защо Син не искаше да те издаде. Никога не може да остави момче да страда. — Хенри махна с ръка в посока на Син. — Освободете графа.
	— Ваше Величество — каза Син, когато един от стражата сряза въжето на китките му, — знаете, че не мога да ви позволя да го убиете.
	Хенри настръхна сякаш беше ужасно обиден от тези думи.
	— Ние не сме толкова безчувствен крал, нито мъж, че да се унижим като убием дете. Мили боже, представи си неудобството, ако светът разбере, че обикновено дете е извършило нещо подобно. — Хенри се огледа наоколо към двадесетте си стражи. — Ако някой спомене и дума за това, ще изтръгнем езиците ви.
	Стражите преглътнаха шумно.
	Хенри се изправи и погледна отново към Дърмът.
	— Но той не може да бъде оставен да скита из областта свободно.
	— Какво предлагате? — попита Кали, придвижвайки се по-близо до брат си.
	— Той остава под кралски грижи докато стане на двадесет и пет години.
	Лицата на Кали и Дърмът пребледняха.
	— Саймън? — извика Син, знаейки един-единствен начин да се съгласи с условията на Хенри. Той разтриваше ръцете си, за да възвърне кръвообращението им, докато вървеше бавно към жена си.
	Това, което наистина искаше да направи бе да се затича, но макар напрежението в тълпата да беше по-малко, мъжете около него бяха все още предпазливи и готови за битка и не искаше някой да сбърка относно намеренията му.
	— Мислиш ли, че Дрейвън може да приеме нов оръженосец в дома си?
	По лицето на Саймън бавно се разля усмивка.
	— Да, ще го направи.
	Син кимна с благодарност, после се обърна към Хенри.
	— Това приемливо ли е за вас, Ваше Величество?
	— Да — отвърна Хенри и очите му бяха пълни с облекчение. — Вярвам, че лорд Дрейвън ще бъде способен да вкара момчето в правия път. А вие, лейди Леърд, намирате ли това за приемливо?
	Кали се усмихна.
	— Намирам го, Ваше Величество.
	— Дрейвън? — попита Дърмът. — Кой е този мъж?
	Син спря пред жена си и обхвана лицето й в длани, докато гледаше в тези зелени очи.
	— Той е брат на Саймън и мой приятел — отвърна и погали страните й с палци, докато плъзваше поглед към устните й.
	Кали потрепери от изражението върху лицето на Син. Очите му бях пълни с толкова обич и признателност към нея.
	Тя беше ужасена във всеки момент от неговото пленничество, че няма да успеят да пристигнат навреме или че Хенри ще ги принуди да се бият.
	Сега, когато той стоеше пред нея, тя се чувстваше като най-щастливата жена, на света.
	Изправи се на пръсти и се наведе към него.
	Той прие поканата й. Притискайки я към себе си, Син я целуна силно и страстно.
	Оглушителни поздравления прозвучаха от събралите се.
	Кали отпусна тежестта си върху съпруга си, изпълнена с радост. Той беше в безопасност и получиха мира си.
	Син усети вкуса и почувства устните й. Не го интересуваше дори времето да спреше в този момент. Всичко, което имаше значение беше любовта, която изпитваше към жена си.
	И фактът, че най-накрая имаше дом и хора, които го приемаха.
	Братята му и Саймън се събраха около тях и той неохотно се отдръпна от устните на Кали.
	Хенри слезе от коня и тръгна към тях. Очите му бяха развеселени, докато оглеждаше Кали.
	— Вие сте безсрамна жена, господарке. Не мислите ли, че прибързахме като ви омъжихме за толкова твърдоглав мъж?
	— Не, Ваше Величество. За това ви благодаря.
	Хенри се обърна към Дърмът и поклати глава.
	— Нападателя, а? Виждаме потенциал в теб, момче. Ела и ни позволи да ти разкажем история за мъж, наречен Малек ин Олюм.
	Син потрепери от страх, докато наблюдаваше Хенри и Дърмът да се отдалечават. Изглежда приятелят му беше намерил следващото поколение, което да изкриви по свое подобие. Щеше да се наложи да проведе дълъг разговор с Хенри.
	Но първо имаше нещо по-важно, което да свърши.
	Юън го сграбчи изотзад и го повдигна в яростна прегръдка.
	— Благодаря на бога, че си жив. Мислех, че ще трябва да разкъсам малко английска кожа и да одера едно младо шотландско говедо.
	Поне веднъж Син не протестира срещу грубиянската привързаност на брат си.
	— Да, видях ръката, която подаде на бедния Дърмът. Късметлия е, че не му счупи крака.
	— Аз? — ахна Юън. — Невинен съм.
	Локлан и Брейдън отстраниха Юън от него.
	— Син Макалистър? — попита Локлан. — Не бях сигурен дали трябва да се засмея или да проклинам, когато те чух да го обявяваш. — Очите му станаха сериозни. — Много време мина, братко мой. Добре дошъл у дома.
	Братята му се отдръпнаха, за да го оставят за момент с жена му.
	Син я придърпа близо и просто се наслаждаваше на това да я усеща в ръцете си.
	— Благодаря ти, Кали — въздъхна той.
	— Няма нужда да ми благодариш. Не мислеше, че наистина, ще позволя кралят да убие мъжа, когото обичам, нали?
	Син взе ръката й в своята и се вторачи в пръстена, който й беше дал. Сърцето му препусна при думите й и той притисна дланта й до гърдите си.
	— Обичам те, Кали Макнийли, господарке на клана Макнийли и жена на мъж, който е толкова недостоен за теб, че се кълне да прекара остатъка от живота си, опитвайки се да ти покаже колко точно означаваш за него.
	Тя се усмихна на думите му.
	— Няма нужда да опитваш, Син. Всичко, което трябва да направя, е да погледна в очите ти и вече знам. — Тя го целуна дълбоко, след което го дръпна към коня му. — Ела сега, съпруже, и ми позволи да те отведа у дома.
	Син затвори очи при думите й. За пръв път в живота си, той наистина имаше дом.


>	Епилог

	_Коледни празници_
	_Няколко месеца по-късно_
	Голямата зала беше топла, за разлика от вледеняващия сняг навън, и препълнена с хора от клана Макнийли, които бяха пристигнали за годишното честване на Коледа, за което Кали го беше предупредила. Музика изпълваше залата, докато хората пееха и Джейми тичаше из помещението с останалите деца от клана.
	Син седеше на господарската маса до жена си, държеше я за ръка и наблюдаваше веселбата около себе си. Никога не беше очаквал да преживее такава Коледа.
	Дори Дърмът беше тук със Саймън. Заради сезона Дрейвън се беше сдобил с разрешение от Хенри момчето да посети с тях Шотландия за колкото време искаше, стига да останеше под непрекъснатото наблюдение на Саймън. Самият Дрейвън също би дошъл, но нито той, нито Емили искаха да излагат малкия си син на суровия климат в планинска Шотландия.
	Но през пролетта, щяха да доведат Дърмът и новото си бебе за друго посещение.
	— Трябва ли да изпратим някой навън да потърси братята ти? — попита Кали.
	Син поклати глава.
	— Сигурен съм, че са добре. Без съмнение времето ги е забавило малко, но очаквам да се присъединят към нас всеки момент.
	Кали наблюдаваше как съпругът й оглежда хората й. Беше станал толкова спокоен през изминалите месеци. Беше си отишъл суровият, предпазлив мъж и на негово място беше някой, когото се беше научила да обича все повече с всеки изминал ден.
	Тя покри съединените им ръце с другата си ръка и просто се наслаждаваше на усещането за силата му в дланта си.
	Вратата се отвори, вкарвайки приток от вихрещ се сняг и шест увити фигури. По височината на три от тях, тя знаеше, че това трябва да са деверите й.
	Преди да успее да се изправи, за да ги поздрави, един от по-ниските посетители отхвърли назад качулката си и разкри красива по-възрастна жена с поразителна черна коса. Кали нямаше да реагира, ако не беше почувствала съпруга си да се напряга.
	Тя го погледна и видя омразата в очите му, докато гледаше ниската жена. Инстинктивно разбра коя беше новодошлата. Айлийн.
	Защо би дошла тук мащехата му?
	Мъжете махнаха качулките си и Кали разпозна жената на Брейдън, Маги, и малката им дъщеря, Ейда, която се беше сгушила в ръцете на майка си, също като сина на Киърън, Конър.
	Всички стояха в предверието, напрегнати, докато Айлийн се придвижваше напред.
	Син не можеше да диша или да помръдне, докато наблюдаваше мащехата си да се приближава. В главата му звучаха всички обиди, които винаги му бе нанасяла.
	Айлийн погледна първо към Кали и й отправи усмивка, после обърна поглед към Син и усмивката угасна.
	Стояха в пълна тишина, привлекли пълното вниманието на всички. За пръв път в живота си, той видя нещо друго в очите й, освен омраза. Достатъчно странно, но видя вина и разкаяние.
	Айлийн пое накъсано дъх.
	— Добре — каза спокойно тя. — Това е дори по-странно, отколкото си мислех, че ще бъде. Така че позволи ми да кажа моята част и тогава може да имаш удоволствието да видиш как ме изхвърлят от залата ти.
	Думите й го зашеметиха толкова много, че не можа да им отговори така, както му се искаше.
	— Много сгреших в начина, по който се отнасях с теб, момче. Дори няма да се опитвам да се извинявам. Но бях много млада девойка и с разбито сърце. Нещо повече, бях глупава да виня дете за нещо, за което не е виновно.
	Тя му отправи нежен поглед, който го изненада и обърка.
	— Знам, че не вярваш в това, но много нощи лежах будна, желаейки да бях направила нещата по различен начин, що се отнася до теб.
	— Не ми дължите нищо, милейди — каза Син.
	— Да, но е така. Когато беше изгонен и остана с нас, исках да ти кажа как се чувствам, но всеки път, когато се опитах, се обръщах страхливо. — Тя постави увития подарък в ръката си на масата пред него. — Весела Коледа и на двама ви, и поздравления за женитбата ви. — Тя се усмихна на Кали. — Надявам се, че ще му дадеш цялата любов, която аз трябваше да му дам.
	После се обърна и се отправи към вратата.
	Син я наблюдаваше как се отдалечава, чувствата му бяха объркани и смутени. Жена му се протегна за подаръка и го отвори.
	— Син?
	Той премести поглед от мащехата си към знамето на Макалистър в ръцете на жена си и сърцето му подскочи.
	Вместо четири меча, сега то съдържаше пет. И в ръцете на Кали стоеше малка картичка за пожелания, украсена с извития, ясен почерк на Айлийн: _За Син Макалистър._
	Той погледна към братята си и Маги, които го наблюдаваха очакващо, докато майка им прекосяваше стаята.
	— Айлийн — каза той, преди да успее да се спре.
	Тя замръзна и се обърна с лице към него.
	Син се надигна от масата и застана пред нея.
	— Научих се много отдавна да забравя за миналото си. Съгласен съм, че имаше моменти, в които това беше по-лесно да се каже, отколкото да се направи, но аз не съм такъв, че да живея върху стари рани. Вие сте добре дошла в залата ми, милейди.
	Сълзи напълниха очите й, докато го гледаше.
	— Никога няма да разбереш колко ми се иска да бях споделила твоето състрадание. Сигурна съм, че много пъти си искал да ти кажа тези думи.
	Син не отговори нищо. Нямаше представа какво да каже.
	Тогава тя направи най-неочакваното нещо. Айлийн се протегна и го прегърна.
	Син замръзна в шок.
	Тя го потупа по гърба после го освободи. Погледна към него, сбърчи нос и направи нещо, което никой не беше правил преди това…
	Тя се протегна и оправи косата и дрехите му, като майка, която се притеснява за външния вид на сина си.
	— Ето — каза тя, потупвайки го по ръката. — Нямах намерение да те раздърпвам.
	Син се засмя, докато братята, жена му и Маги се присъединиха към тях. Слугите донесоха питиета за семейството и те се оттеглиха към масата, където вечеряха в приятна компания и любов.
	Часове по-късно, когато всички бяха нахранени и заситени, слугите разнесоха подаръците.
	Син взе с благодарност този от Кали. Не беше много голям и когато го отвори той се намръщи.
	— Сигурно съм взел този на Ейда по погрешка — каза той, защото вътре нямаше нищо, освен малки бели бебешки обувки.
	Той посегна, да ги даде на Маги, но Кали го спря.
	— Е, знам колко великодушен мъж си, Син Макалистър, но не ги раздавай, когато ще се нуждаеш от тях през лятото.
	Челюстта му увисна, щом умът му проумя думите й.
	— Носиш дете?
	Хапейки устни, тя кимна.
	Син извика от радост, след което я издърпа в скута си и бързо се извини за това.
	— Не нараних теб или бебето, нали?
	Тя му се засмя.
	— Не, любов моя. Сигурна съм, че ако е като баща си, той е доста неразрушим.
	Локлан стана с чаша вино в ръка.
	— За Кали и Син. Нека това да бъде първото от многото малки съкровища, които ще се появят.
	Син пи при този тост, после подаде чашата на жена си и я загледа как отпива от нея.
	— Знаете ли, милейди, че казват, че да пиеш вино от чашата на мъж е много добър начин да се сдобиеш с дете.
	Тя го целуна нежно по устните.
	— Страхувам се, че твърде много сме закъснели за това.
	— О, за бога — каза Саймън, слагайки ръка пред очите на Джейми. — Не може ли вие двамата да отложите това за горния етаж? Всеки път, когато се обърна и ви намирам вкопчени, а стомахът ми тъкмо слегна.
	Син се засмя на думите му.
	— О, не можем да оставим стомахът на Саймън да се разбунтува, когато има толкова много храна, нали?
	Кали поклати глава, но усмивката й развали жеста.
	— Много добре тогава, лека нощ, семейство. Спете добре и ще се видим сутринта. — Син стана, после я залюля в ръцете си и я понесе към стълбите.
	Зад себе си, той чу братята си да се обзалагат.
	— Пет монети, че няма да се появят преди късната сутрин — каза Юън.
	— Десет за обяд — присъедини се Локлан.
	— Тя е бременна — каза Брейдън. — Обзалагам се, за ранната утрин.
	Разнесе се нежен, женски смях.
	— Мъже — каза Маги. — Айлийн, какво ще кажеш ти? Аз залагам парите си на ранния следобед.
	— Да. Най-вероятно.
