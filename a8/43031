	Живеели един дядо и една баба. Бабата била юначна, а дядото — страхливец. Бабата взела да вари каша и рекла:
	— Аз ще варя каша, а ти иди в килера да донесеш сланина.
	Килерът бил далеко от вежата. Дядото впрегнал елена, седнал в шейничката и поел.
	Стигнал при килера, посегнал да го отвори, но изведнъж чул отвътре:
	Скръц-скръц-скръц!
	Скръц-скръц-скръц!
	Дядото се изплашил, скочил в шейничката и се върнал назад. Отишъл и рекъл на бабата:
	— В нашия килер е влязъл страшният Талий*! Не мога да взема сланина.
	[* Талий — чудовище.]
	Бабата рекла:
	— Ти си страхливец! Сам не знаеш от какво се боиш! Отивай за сланина!
	Дядото пак отишъл при килера. И пак чул:
	Скръц-скръц-скръц!
	Скръц-скръц-скръц!
	Изплашил се, разтреперал се, върнал се без мазнина и рекъл на бабата:
	— Не мога да взема сланина. Талий е в килера… Страх ме е!
	— Какво прави той?
	— Той дума: „Скръц-скръц-скръц!“
	Разсърдила се бабата:
	— Страхливец! От какво се боиш? Що ще там Талий? Аз сама ще ида!
	Седнала в шейничката и поела. Отишла при килера. Вътре се чуло:
	Скръц-скръц-скръц!
	Скръц-скръц-скръц!
	Бабата се поослушала, но не се изплашила. Отворила килера и рекла:
	— Сега ще ти дам да се разбереш! Ще те отуча от плашенето! Аз не съм дядото! Той е страхливец, ама аз не съм!
	Влязла в хамбара. Гледа — върху сланината седи мишка, яде сланина. Бабата сграбчила мишката. Мишката зацвърчала:
	Скръц-скръц-скръц!
	Скръц-скръц-скръц!
	— Аха — рекла бабата, — ето кой вика: „Скръц-скръц-скръц!“
	Сложила мишката в една ръкавица от еленова кожа и поела към къщи. Като се върнала, тя рекла на дядото:
	— Ето, докарах твоя страшен Талий! Ето от кого се боиш! Гледай!
	И му хвърлила ръкавицата с мишката.
	Дядото се изплашил, скочил и избягал.
	Бабата сварила кашата, турила й сланина и захванала да яде. До насита се наяла. А страхливият дядо останал гладен.
