	Имало една северна лисица.
	През лятото тя живеела безгрижно: храна в тундрата колкото щеш — и дребни животинки, и птички, и вкусни плодове.
	Но през зимата животът на лисицата станал тежък: животинките се изпокрили в дупките, птичките отлетели на юг, а мъчно било да се изровят и корени изпод снега.
	През зимата лисицата гладувала.
	Затекла се тя веднъж по снега, почнала да души и да се озърта — няма ли някаква плячка — и видяла посред леда една дупка.
	Пъхнала си носа в дупката — дано намери поне там нещо, с което да залъже глада си.
	А на дъното на реката плавали ято рибки.
	„Ах, сороги*! — помислила си лисицата. — Сладко ще се наям с тях.“
	[* Сороги — малки рибки с червени очи.]
	И лисицата се гмурнала във водата.
	— Какво правите тук? Защо се стрелкате насам-нататък? — запитала тя рибите.
	А сорогите отвърнали:
	— Сполетя ни беда. Баба ни се разболя, а не знаем как да я лекуваме. Кажи ни, как се лекуват болни баби?
	— Ще ви кажа — отвърнала лисицата, — аз самата мога да излекувам баба ви.
	Зарадвали се сорогите:
	— Благодарим ти, Лисанке. Ами как ще я излекуваш?
	— Виж, туй няма да ви кажа. Вие не бива нито да знаете, нито да видите как ще стане лекуването. Заведете ме при вашата баба във водораслите и ни оставете сами. Само внимавайте: да не подслушвате и да не поглеждате! Иначе на баба ви ще стане още по-лошо.
	Сорогите завели лисицата при баба си. Покрили лисицата и болната с водорасли и отплавали настрани.
	Лисицата изяла бабата, излязла от водораслите и рекла:
	— Сега вашата баба вече никога няма да боледува.
	Скочила на леда и избягала. Бяга и се облизва. А сорогите рекли:
	— Да идем да навестим баба.
	Погледнали под водораслите — а там и люспа от бабата не останала. Лисицата изяла всичко до последното парченце.
	Заплакали внучките-сороги.
	Плакали те от сутринта до вечерта и на другия ден до обед.
	Така плакали, че от сълзите очите на всички се зачервили.
	Оттогава сорогите имат червени очи.
