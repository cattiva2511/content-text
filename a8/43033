	{img:tigyr_i_chovek.png|Тигърът и човекът}
	Някога в тайгата живеел един тигър. Той си мислел: „Никой в света не е по-силен от мене. Аз съм най-силният.“ И той вървял, плашел животните и всички наоколо се боели от него.
	Веднъж тигърът хванал плячка, наял се и легнал под едно дърво да си почине. Както лежал, чул, че някой го вика. Вдигнал очи нагоре и видял, че на клончето е кацнала птицата Куа. Тя му рекла:
	— Ти наистина ли мислиш, че си най-силен? Има и по-силни от тебе!
	Тигърът веднага скочил на крака:
	— Кой е по-силен от мене? Казвай!
	Птицата отвърнала:
	— Човекът с по-силен от тебе, тъй да знаеш!
	Щом изрекла тия думи, тя отлетяла.
	Тигърът, който никога не бил виждал човека, поискал да го види. Тръгнал да го дири. Вървял, вървял и срещнал един лос.
	— Ти ли си човекът? — запитал тигърът.
	— Не — рекъл лосът. — Човекът е съвсем друг. Защо го търсиш?
	Тигърът рекъл:
	— Искам да го погледам малко…
	Лосът му казал:
	— Напразно искаш да го погледаш. Човекът е по-силен от тебе, той може да те убие.
	Тигърът захванал да се смее. Продължил своя път и срещнал един елен.
	— Ти да не си човекът? — пак запитал той.
	— Не, аз съм елен. Защо търсиш човека? Той е по-силен от тебе…
	Тигърът не повярвал и продължил своя път. Вървял, що вървял, гледа — някой стои на два крака и сече дърва. Тигърът се потулил и захванал да го разглежда. Сетне дебнешком се приближил. Човекът забелязал тигъра и го запитал:
	— Какво искаш?
	Тигърът отвърнал:
	— Искам да погледам човека.
	— Не си го добре замислил! — рекъл човекът. — Нима не знаеш, че той е по-силен от тебе? Опасно е да се гледа.
	Тигърът пак не повярвал. Тогава човекът рекъл:
	— Добре. Аз ще ти помогна. Само че трябва да те вържа за дървото. Тогава ще видиш човека.
	Речено — сторено. Вързал човекът тигъра за дървото, взел пушката си и го гръмнал право в окото. Тигърът почнал да реве и да се моли:
	— Пусни ме. Сега виждам, че ти си човекът и че си по-силен от мене.
	Човекът го пуснал и рекъл:
	— Тичай сега в тайгата. Бягай по-далеко и гледай да не се мяркаш пред очите ми.
	Оттогава всичките животни се боят от човека.
