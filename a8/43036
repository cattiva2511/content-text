	Отишли десетина девойки да берат ягоди. Щом навлезли в гората, от гъсталака излязъл злият Келе*. Видял той девойките и ги изловил всичките. Вързал ги за краката, като яребици и ги обесил на едно дърво с главите надолу.
	[* Келе — великан, чудовище.]
	— Висете — рекъл той, — аз скоро ще се върна и ще ви изям до една.
	И си отишъл. Девойките не знаели какво да правят — не можели да се отвържат.
	По едно време се задала Кума Лиса.
	— Кумичке! Кумичке! — развикали се те от дървото. — Отвържи ни!
	Кума Лиса се приближила до дървото.
	— Ай! Кой ви обеси на дървото?
	— Келе ни обеси.
	Кума Лиса се покачила на дървото, отвързала девойките и се спуснала долу.
	— Трябва да надхитрим Келе — рекла тя, — защото, като се върне, ще се втурне по дирите ви и пак ще ви хване!
	— Но как да го надхитрим? — запитали девойките.
	— Съблечете по-скоро горните си дрехи!
	Съблекли ги.
	— Свалете и обущата си!
	Свалили и обущата си.
	— Дайте и герданите!
	Дали и герданите.
	— А сега да ви няма!
	Побягнали девойките. А Кума Лиса взела дрехите им, натъпкала ги с трева и листа, украсила ги с герданите, вързала долу обущата и направила на всяка плитки от трева. Сетне ги обесила на дървото с главите надолу и побягнала. По едно време дошъл Келе.
	— Ах — рекъл той, — сега ще ви ям, всички ви ще изям!
	Приближил се до дървото, сграбчил една от лъжливите девойки и хубаво си отворил устата. Захапал я, но в устата му се посипали листа и трева.
	Зачудил се Келе:
	— Брей! Какво е това?
	Хванал друга девойка, хванал трета… От всичките падали листа и трева. Досетил се Келе, че девойките са избягали.
	— Аха! — извикал той. — Развързали се! Но аз все пак ще ви настигна. Няма да ми избягате!
	И се втурнал да ги гони.
	А девойките дотърчали до реката, намерили плитко място и преминали на другия бряг. Седнали на оня бряг, почиват си.
	Дотърчал Келе до брега и погледнал реката.
	— Ей! — извикал той. — Дълбока ли е реката?
	— Уха! Дълбока е!
	— А вие как я преминахте?
	— Ние пихме, пихме, всичката вода изпихме и тъй преминахме!
	— А отде се е взела пак тая вода?
	— Заваля дъжд и напълни реката.
	— Тогава и аз ще я изпия!
	Легнал Келе на брега и захванал да пие вода. Пие, пие… Пие, пие…
	— Е, как — запитал, — намаля ли?
	— Намаля — отвърнали девойките. — Пий още!
	Келе пак захванал да пие. Пие, пие… Пие, пие…
	— Е, как е? — запитал повторно.
	— Съвсем малко остана! По-скоро я допий!
	Келе пак се заловил да пие. Пие, пие… Пие, пие… А реката — каквато си била, все такава си останала! Досетил се Келе, че девойките му се присмиват и се разсърдил:
	— Чакайте само, каквото и да стане, аз ще ви стигна и ще ви хвана!
	Праснал Келе през реката. От изпитата вода той натежал и едвам се мъкнел.
	— Ох, лошо! — казал. — Много вода изпих!
	— Сега ние ще тичаме — рекли девойките, — а ти ни гони! Която хванеш, нея изяж!
	Втурнали се девойките, втурнал се и Келе. Но не можал дълго да тича. Спънал се, паднал и се пукнал. Свършило се с Келе.
	А девойките се върнали у дома си цели-целенички!
