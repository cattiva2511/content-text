	{img:kak_kucheto_si_tyrselo_drugar.png|Как кучето си търсело другар}
	Някога кучето живеело само в гората. Но му дотегнала самотията. Тръгнало из гората да си търси другар.
	Вървяло, що вървяло — ей го насреща му се задало зайчето.
	Кучето му рекло:
	— Зайче, зайче, хайде да живеем заедно.
	— Може — отвърнало зайчето, — хайде!
	Намерили си едно местенце в гората и щом се смрачило, легнали да спят. Зайчето заспало, а на кучето не му се спяло и захванало да лае. Зайчето веднага се събудило. Скочило и рекло на кучето:
	— Защо лаеш? Нали ще чуе вълкът, ще дойде и ще ни изяде!
	Кучето млъкнало, но си помислило:
	{img:kak_kucheto_si_tyrselo_drugar_2.png|Как кучето си търсело другар}
	„Лош другар си намерих. Зайчето има плашливо сърце. Но вълкът навярно от никого не се бои.“
	И като зарязало зайчето, кучето тръгнало да търси вълка.
	Вървяло, що вървяло из гората — ето че насреща му се задал вълкът.
	— Слушай, Вълчо, хайде да живеем заедно!
	Вълкът отвърнал:
	— Може, двама е по-хубаво.
	Смрачило се, приготвили се да спят. Легнал вълкът и заспал, легнало и кучето. Но тъкмо посред нощ кучето се събудило и почнало да лае. Вълкът се изплашил — глътнал си езика, и захванал да хока кучето:
	— Ти защо лаеш? Ако дойде мечката, нали ще утрепе и двама ни!
	„Е — помислило си кучето, — ясно е, че и вълкът не ще да е много силен, щом се бои от мечката. Затуй пък мечката е юнак, тя е най-силна от всички.“
	Зарязало кучето вълка и пак поело из гората. Тръгнало да дири мечката. Вървяло, вървяло и ето насреща му мечката. Кучето се приближило до нея:
	— Ей, юначна Мецано, хайде да живеем заедно! — викнало то.
	{img:kak_kucheto_si_tyrselo_drugar_3.png|Как кучето си търсело другар}
	Мечката се съгласила. Прекарали деня, настъпила нощта. Мечката задрямала, а кучето пак залаяло тъкмо посред нощ. Мечката се събудила, изплашила се, загубила ума и дума.
	И захванала да хока кучето:
	— Млъкни — рекла тя, — защо лаеш? Ще чуе човекът и ще дойде да ни убие!
	„Аха — помислило си кучето, — и мечката била страхлива. Ще трябва да подиря човека.“
	И побягнало.
	Тичало, тичало, цялата гора обиколило тичешком, а човека го няма. Излязло то най-сетне накрай гората и спряло да си почине. А човекът тъкмо се бил наканил да иде в гората за дърва. И там, накрай гората, го срещнало кучето. Затекло се към човека и викнало:
	— Човече, човече, хайде да живеем заедно!
	Човекът отговорил:
	— Може, тръгвай с мене!
	И човекът завел кучето у дома си.
	Смрачило се, човекът заспал. Посред нощ кучето залаяло. Но човекът не станал. Кучето залаяло по-силно. Човекът се събудил и викнал:
	— Ей, куче мое, ако си гладно, яж, но ме остави да спя.
	Кучето млъкнало, хапнало си и легнало да спи. Оттогава то останало при човека. И живее при него до ден-днешен.
