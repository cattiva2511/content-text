	Далеко, далеко зад планините, там, дето свършва земята, на морския бряг, имало една тъмна страна. Никога над нея слънцето не изгрявало. Тя била обрасла с непроходима гора, с тайга.
	В тайгата живеели евенките. Те ходели по горските хълмове, стреляли катерички, търсели по снега следи от росомахи и рисове.
	Мъчно се прави лов на хитър звяр в гората! А в чумовете на евенките било тъмно, задимено и тъжно.
	Събрали се веднъж евенките-ловци на горската полянка. Наклали огън и оставили настрана пушките и стрелите си.
	Седели край огъня, ядели месо и си хортували за живота.
	Изведнъж се понадигнал лишейникът-еленов мъх. А изпод него излязъл вълшебен елен. Козината му била златна, рогата — сребърни. И върху този елен седял богатирът Куладай-Мерген*. В ръцете му — лък, на пояса — стрела, дрехата му златна, кожените ботуши — извезани с бисер.
	[* Куладай-Мерген — популярен герой в евенкийските, якутските и бурятските приказки.]
	Ловците така се зачудили, че дори престанали да ядат. А богатирът рекъл:
	— Лошо живеете вие. И ловът ви не е лесен, и зверовете се крият от вас в дупките.
	— Вярно — отвърнали ловците и въздъхнали.
	— И малко елени имате.
	— Вярно — отвърнали ловците и пак въздъхнали.
	— В чумовете ви е студено и чедата ви често боледуват. А пък можете друг живот да живеете.
	Зачудили се ловците:
	— Нашите бащи и деди са живели като нас. Как тъй можем ние да живеем друг живот?
	— Накрай света има слънце. То е вечен огън. Докарайте го в тайгата и вашият живот ще стане по-радостен.
	Като казал това Куладай-Мерген, златният елен под него се отместил, лишейникът-еленов мъх се разтворил — и богатирът потънал в земята.
	Гледат ловците — пред тях няма никой. Дали не е било всичко това сън?
	Отишли в стана. Разказали на другарите си за богатира. Евенките захванали да се питат един друг:
	— Какво е туй слънце? Отде се е взел вълшебният елен?
	Всички питали, но никой не можел да отговори.
	— Присънило ви се е — рекли на ловците шуленгите-богаташи*. — Няма в тайгата златен елен. И богатир няма.
	[* Шуленга — старшина на рода.]
	Евенките отново заживели беден живот. Много години живели в тъмнина.
	Но ето че в рода Чалчигир се родил богатирът Чакулай — момък смел и силен. Той бягал по-бързо от елен, убивал летяща птица, бил добър и приветлив.
	Чакулай чул за слънцето.
	Отишъл в тайгата на онова място, където ловците седели някога край огъня, и казал високо:
	— Аз вярвам, че има слънце. Искам да го докарам в тайгата… Искам да направя живота на евенките щастлив.
	Още не изрекъл тия думи и лишейникът-еленов мъх се разтворил и изпод земята излязъл златният елен със сребърните рога.
	На него седял юнакът над юнаците Куладай-Мерген. На рамото — лък, на пояса — стрели, дрехите му — златни, кожените ботуши — извезани с бисер.
	— Аз зная, Чакулай, че ти си най-храбрият и най-силният между хората. Ще ти помогна да намериш слънцето. Събери толкова тревици, колкото евенки живеят в тайгата, и изплети от тях кошничка. Като я изплетеш, ела при мен. Ще тръгнем с тебе да дирим слънцето.
	Лишейникът се разтворил и златният елен със сребърните рога потънал в мъха.
	Чакулай се затекъл към къщи и що да види — в гората избухнал пожар.
	Огънят допълзял до лисичата дупка, лисичетата скимтят в дупката и не могат да се измъкнат.
	Чакулай измъкнал лисичетата от огъня…
	— Благодарим ти! — заскимтели лисичетата. — Ще дойде време и ние да ти се отплатим.
	Затекъл се Чакулай в гората. И видял, че огънят е заобиколил леговището на вълка, а вълчетата не могат да се измъкнат от леговището. Спасил и вълчетата.
	— Благодарим ти! — заскимтели вълчетата. — Ще дойде време и ние да ти потрябваме.
	Втурнал се Чакулай край езерото и видял, че водата е изхвърлила на брега един шаран. Лежи шаранът на пясъка, задъхва се, не може да стигне до водата.
	Чакулай взел шарана и го хвърлил в езерото. Шаранът поел дъх във водата, подал си главата и извикал:
	— Благодаря! Който ми е помогнал, не се е разкаял!
	Чакулай дотърчал в стана, заловил се да събира тревици и да плете чудна кошничка.
	Седемдесет години прекарал над работата, а като изплел кошничката, отишъл пак в тайгата — запътил се към онова място, където приказвал с юнака на юнаците.
	Но не щеш ли — на пътя се издигнала голяма планина. Застанал пред нея Чакулай и разтворил ръце:
	— Какво да правя сега? Как ще премина планината?
	И изведнъж — при него дотърчали лисичетата.
	— Не бери грижа, Чакулай! Ние ще те пренесем отвъд планината.
	Лисичетата мигом се превърнали на силни елени. Чакулай скочил отгоре им и те го пренесли отвъд планината.
	Продължил пътя си по тайгата. А тайгата била обрасла с мъхнати дървета, затрупана с големи камъни и вършинак. Не можел да си пробие път.
	— Как ще премина тайгата? — помислил си Чакулай. И изведнъж отпреде му изскочили малките вълчета.
	— Не бери грижа, Чакулай, ние ще те пренесем през тайгата.
	И вълчетата се превърнали на орли. Пренесли го на крилете си и го оставили на една широка поляна.
	Поел Чакулай по-нататък из тайгата и гледа — ширнало се едно голямо езеро, бреговете му не се виждат. Замислил се:
	— Как ще премина езерото?
	А шаранът подал глава от водата:
	— Дойде време и аз да ти потрябвам. Сядай на гърба ми!
	Чакулай яхнал шарана и преплавал на другия бряг.
	Стигнал до мястото, където приказвал с юнака на юнаците, а Куладай-Мерген вече бил излязъл изпод лишейника.
	— Донесе ли кошничката? — запитал той.
	— Ето моята кошничка. Готова е — отвърнал ловецът.
	— Хубаво — рекъл Куладай-Мерген. — Ще тръгнем с тебе да дирим слънцето.
	Чакулай възседнал елена зад богатира и те се понесли по тайгата.
	Еленът дълго тичал. Три години се носили двамата по мъхове и блата, край реки, край планини, край сини езера.
	Изведнъж отпреде им грейнала силна светлина. Гледа Чакулай — на края на земята зад широко блато стои огромно златно слънце.
	— Не се ли боиш, че слънцето може да те опърли? — запитал юнакът на юнаците.
	Чакулай погледнал пламтящия кръг и му станало страшно. Но той си спомнил колко тъмно и студено е в родната му страна — и страхът му преминал.
	— Не, не се боя.
	— Подай кошничката си и я стискай здраво. А и ти се дръж хубаво за мене! — рекъл Куладай-Мерген.
	Златният елен дотърчал до слънцето и го ударил със сребърните си рога.
	От слънцето се откъртило едно парче и паднало право в кошничката, която Чакулай държал в ръцете си.
	Обърнали се назад и се понесли към тайгата.
	Като стигнали мястото, където живеел юнакът на юнаците, еленът потънал в лишейника-еленов мъх заедно с юнака.
	А Чакулай се втурнал към родния стан.
	— Аз донесох слънцето! — извикал той.
	Щом чули тези думи, шуленгите-богаташи всички до един дотърчали иззад дърветата.
	— Не му вярвайте, няма никакво слънце! — викнали те. — Той лъже! А кошничката му трябва да хвърлим във водата!
	И те се нахвърлили върху ловеца.
	Чакулай започнал бой с шуленгите. Дълго време се били.
	Видял Чакулай, че не ще може сам да надвие шуленгите. Току-виж, че му отнели съкровището!
	Замахнал и хвърлил кошничката на върха на едно високо борово дърво.
	Кошничката се обърнала. Златният слънчев къс се изтърсил от нея и се издигнал на небето.
	И мигом на небето пламнал розов пожар и светлина заляла земята.
	Стъписали се шуленгите, изпокрили се зад дърветата и в тайгата.
	А ловците-евенки излезли от чумовете, не могли да се начудят на дивната светлина.
	Елените дотърчали в стана, горските птици излетели от гнездата, зверовете излезли от дупките — всички се радвали на светлината.
	— Е, какво — запитал Чакулай ловците, — вярвате ли сега, че има слънце на света?
	— Как да не вярваме — отвърнали евенките, — с очите си го виждаме!
	Изведнъж лишейникът посред стана се разтворил и изпод земята излязъл златният елен със сребърните рога, а на него — юнакът на юнаците Куладай-Мерген. Самият той бил в златни дрехи, кожените му ботуши — извезани с бисер, на рамото му скъпоценен лък, на пояса — стрели.
	— Сядайте всички на елените — рекъл Куладай-Мерген на евенките. — Ще вървим да докараме слънцето в тайгата.
	Евенките яхнали елените. Елените били сто хиляди. Сто хиляди евенки тръгнали за слънцето.
	Вървели елените, а гората се отдръпвала пред тях, дърветата им стрували път.
	Приближили се евенките до слънцето.
	Слънцето бавно се спуснало върху рогата на елените.
	Дружно се втурнали елените през тайгата — на рогата си носели слънцето за евенките. Най-напред яхал Куладай-Мерген.
	Евенките докарали слънцето в своя стан. Плувнало то по небето като златно дайре. В тайгата станало топло и радостно.
	А юнакът на юнаците Куладай-Мерген отишъл от тайгата в един далечен град. В града, там при русите, му дали друго име — Ленин.
	Ленин докарал слънцето на евенките.
	Ленин направил живота им по-щастлив и по-светъл.
	Ленин обичал тайгата, обичал евенките.
	И евенките обикнали Ленин завинаги. В който чум и да идеш — навсякъде ще чуеш топли думи за великия Ленин…
