	В едно село живеела хубава девойка.
	Веднъж тя отишла в тундрата да бере ягоди. Дълго брала, уморила се и седнала върху купчина пръст да си почине. Изпод купчината изпълзяла огромна жаба и рекла:
	— Сестрице, влез в къщата на по-голямата си сестра да си починеш!
	Девойката влязла. Жабата започнала да я хвали, с любопитство й разглеждала премяната и казала:
	— Сестрице, дай на по-голямата си сестра да премери твоята хубава премяна.
	Девойката съблякла премяната си и жабата я облякла. Сетне накарала девойката да си свали гердана и обеците. Сложила и тях, а на девойката дала вехтата си жабешка дреха, шита от опушена рибя кожа.
	Нагиздила се жабата и захванала да скача, като пригласяла:
	— Скоро при нас ще дойдат двама юнаци, единият в дреха от рибя кожа, а другият — в дреха от рисова кожа, ква-ква-ква-ква! Ква-ква-ква!… Единият носи кожа от риба, другият носи кожа от рис*, ква-ква-ква-ква!
	[* Рис — хищно животно от рода на котките със заострена муцуна и много силно зрение.]
	Минало, що минало и ето че се задали двама богатири. От срам девойката се превърнала на пръчица и се скрила между покрива на чума и прътите.
	Богатирите влезли и седнали. Единият се настанил до жабата, а другият — по-големият — седнал отсреща.
	Жабата рекла:
	— Богатире, не сядай там, защото не е чисто…
	Богатирът не я послушал, а седнал, взел пръчицата, мушната под прътите, и захванал да я дялка. Но щом я дялнал — потекла кръв. Богатирът се учудил и оставил пръчицата пак на мястото й.
	Богатирите поседели малко и се наканили да си ходят. Единият от тях решил да вземе за жена пременената жаба. Той я мислел за девойка.
	Тръгнали тримата. Като повървели малко, по-големият богатир рекъл:
	— Забравил съм си ножа. Ще ида да го взема.
	Жабата извикала:
	— Не се връщай, не отивай в къщата на жабата, защото там не е чисто!
	Богатирът не я послушал и се върнал. Влязъл в чума и що да види: там седяла една хубава девойка с превързана ръка и плачела. Богатирът рекъл:
	— Не плачи, девойче! Защо плачеш?
	— Срамувам се от дрехата си и затова плача. Жабата ми отне хубавата премяна.
	— Не плачи, облечи моята дреха и тръгвай с мене!
	Забързали и настигнали жабата и по-малкия богатир. Тръгнали четиримата. Като вървели, жабата видяла една рябина и рекла:
	— Рябино, рябино, ние сме две девойки и скоро ще се омъжим. Кажи, коя от нас е по-хубава?
	Рябината отвърнала:
	— Другарката ти е по-хубава, защото има дълги коси, а твоите очи са изпъкнали, жабешки.
	Тогава жабата се разсърдила и заквакала:
	— Ти си отвратителна! Ако ми се роди син, клонките ти ще му служат за стрели, роди ли ми се щерка — клонките ти ще й служат за постелка.
	Богатирите отвели невестите си в един дом. Там живеел един дядо с бабата си — бащата и майката на богатирите. Като видели синовете си с невестите, старците се зарадвали.
	Бащата рекъл:
	— Добре стана, отсега нататък снахите ще ни носят дърва, ще кладат огъня и ще ни хранят със сладко ядене.
	Заживели заедно. Веднъж старецът се обърнал към пременената жаба и рекъл:
	— Богата снахо, кога ще донесеш дърва? Искам да ми е топло!
	Богатата снаха отишла за дърва. Донесла мокри клонки, съчки и всякаква смет. Дълго раздухвала огъня, но не могла да го разпали. Влажните клонки димели, пращели, но буен огън не лумнал.
	Старецът се разсърдил. Минало, що минало и той пак се обърнал към богатата снаха:
	— Богата снахо, донеси ми ягоди! Искам да похапна ягоди!
	Жабата донесла на стареца презрели, изсъхнали ягоди. Той похапнал малко и казал на бабичката си:
	— Бабо, задавих се, изхвърли тези ягоди навън.
	На другия ден старецът се обърнал към девойката:
	— Бедна снахо — рекъл, — донеси дърва да се стопля!
	Девойката отишла в гората и донесла хубави сухи дървета. Сетне наклала голям огън, за да се стопли старецът. Той си нагрял гърба и гърдите до зачервяване.
	Сетне рекъл:
	— А кога бедната снаха ще ми донесе ягоди?
	Девойката отишла в тайгата и донесла пълна кошница с пресни ягоди. Старецът се наял до насита.
	Минали още няколко дни. Веднъж старецът рекъл:
	— Искам да видя братята и роднините на богатата снаха!
	Богатата снаха грабнала една кошница и излязла на улицата. Донесла пълна кошница с жаби и гущери. Старецът се изплашил и рекъл:
	— Бабо, виж ги какви са грозни, грозни, изхвърли ги по-скоро навън!
	Жабите излезли от кошницата и почнали да скачат насам-натам.
	— Бабо, изхвърли ги с желязната лъжица! — развикал се старецът.
	И като се обърнал към бедната снаха, той рекъл:
	— Искам да видя братята на бедната снаха!
	Бедната снаха постлала на улицата скъпо копринено платно и се провикнала:
	— Седмина мои братя, елате по-скоро и стъпете върху платното, за да ви види старецът.
	Тогава изневиделица се появили седмина славни юнаци и влезли в къщата на стареца. Щом се появили, цялата къща грейнала. Те донесли на сестра си много подаръци, много дрехи и разни съдове. Бедната снаха изведнъж станала богата.
	Жабата щяла да се пукне от завист.
	След някое и друго време бедната снаха забелязала, че лъжичките, големите лъжици и другите й съдове захванали да изчезват. А коремът на богатата снаха от ден на ден ставал все по-голям и по-голям. Жабата била лакома и гълтала съдовете на бедната снаха. Узнал за тая работа мъжът на жабата. Той взел секирата и рязнал корема й. Мигом от него със звън се разсипали малките лъжички, големите лъжици и другите съдове.
