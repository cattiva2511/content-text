>	Господин Мушабиер ни надзирава

	Когато тази сутрин в училище слязохме на двора за междучасието, преди да ни разпусне, Бульона, който е нашият възпитател, ни каза:
	— Погледнете ме в очите всички! Налага се да отида по работа в кабинета на господин директора. Затова ще ви надзирава господин Мушабиер. Ще ми доставите удоволствието да мирувате, да му се подчинявате и да не го подлудявате. Ясно?
	После Бульона сложи ръка на рамото на господин Мушабиер и му каза:
	— Кураж, Мушабиер, момчето ми!
	И си тръгна.
	Господин Мушабиер ни изгледа с ококорени очи и ни рече с тих гласец:
	— Свободно!
	Господин Мушабиер е нов възпитател и още не сме имали време да му измислим смешен прякор.
	Той си е доста по-млад от Бульона, изглежда, все едно до неотдавна самият той е ходил на училище, и за пръв път ни надзирава съвсем самичък по време на междучасие.
	— На какво ще играем? — попитах аз.
	— Да си поиграем на самолети, а? — предложи Йод.
	Понеже не знаехме какво е това, Йод ни обясни. Разделяме се на два лагера — приятели и неприятели — и сме самолети. Търчим с разперени ръце, викаме „бърр“ и се опитваме да препъваме неприятелите. Тези, които паднат, са свалени самолети и губят. Решихме се, че е щура игра и най-вече, че няма опасност да берем ядове.
	{img:samoleti.png}
	— Хубаво — каза Йод, — аз ще съм шефът на приятелите, ще бъда капитан Уилям, като в един филм, дето гледах, в който той сваля всички неприятели, кикотейки се, папапапа, и в един момент той също е подло свален, ама не е нищо страшно, пращат го в болница, като онази за моя апандисит, и той оздравява, и пак тръгва да сваля други неприятели, и накрая войната е спечелена. Беше много щуро.
	— А аз — обади се Мексан — ще бъда Гинмер*, той е най-силният от всички.
	[* Известен френски летец изтребител по време на Първата световна война, свалил 53 противникови самолета. — Б.пр.]
	— А пък аз — каза Клотер — ще бъда Мишел Танги*, това е една поредица, дето си я чета в час в моето списание „Пилот“ и е страхотна; той все катастрофира със самолетите си, обаче отървава кожата, понеже кара добре. И има щура униформа.
	[* Герой от комикса „Приключенията на Танги и Лавердюр“, пилот на изтребител. — Б.пр.]
	— А аз ще бъда Бъфало Бил — заяви Жофроа.
	— Бъфало Бил не е бил авиатор, бил е каубой, тъпчо! — изрепчи се Йод.
	{img:igra_na_samoleti.png}
	— Е та какво, да не би един каубой да няма право да стане пилот? — отвърна Жофроа. — Я веднага повтори какво каза!
	— Какво казах ли? Че какво съм казал? — попита Йод.
	— Онова там, че съм тъпчо — отвърна Жофроа.
	— А, да — каза Йод. — Тъпчо си.
	И се сбиха. Обаче господин Мушабиер пристигна тичешком и им нареди да вървят в ъгъла и двамата. Тогава Йод и Жофроа разпериха ръце и отидоха да застанат в ъгъла, бръмчейки.
	— Аз стигнах преди теб, Бъфало Бил — извика Йод.
	Господин Мушабиер ги загледа и се почеса по челото.
	— Хей, момчета — рекох аз, — ако вземем да се бием, ще стане като всяко междучасие, няма да ни остане време за игра.
	— Прав си — съгласи се Жоашен, — значи разделяме се на приятели и неприятели и започваме.
	Но разбира се, всеки път така става — все никой не иска да е неприятелят.
	— Ами май ще трябва всичките да сме приятели — забеляза Рюфюс.
	— Я, няма пък да се избиваме между приятели — намеси се Клотер.
	— Защо не — каза Мексан. — Ще има приятели и по-малко приятели. Алсест, Никола` и Клотер ще са по-малко приятелите; Рюфюс, Жоашен и аз ще сме приятелите. Хайде, почваме!
	И Рюфюс, Жоашен и Мексан разпериха ръце и запрепускаха, като викаха „бърр“, само Мексан фучеше, понеже, тъй като тича много бързо, твърдеше, че бил реактивен самолет. Клотер, Алсест и аз не бяхме навити; тъй де, какво пък, ама ха! Мексан все иска той да командва. Понеже не помръднахме, Мексан, Рюфюс и Жоашен се върнаха и ни наобиколиха, все тъй с разперени ръце, като викаха „бърр“, „бърр“.
	— Е, какво, момчета — попита Мексан, — летите ли, или не?
	— Ние не щем да сме по-малко приятелите — заявих аз.
	— Хайде бе, момчета — каза Рюфюс, — междучасието ще свърши и заради вас няма да сме си играли!
	— Ами — обади се Клотер — навити сме да играем, ако по-малко приятелите сте вие.
	— Майтапиш се — каза Мексан.
	— Ще видиш дали се майтапя! — развика се Клотер и погна Мексан, който разпери ръце и побягна, фучейки.
	Тогава Клотер и той разпери ръце и се развика „бъррр“ и „папапапа“, обаче си е трудна работа да догониш Мексан, като се прави на реактивен самолет, понеже има много дълги крака с изпъкнали мърляви колене. И после Рюфюс и Жоашен също разпериха ръце и се завтекоха след мен.
	— Гинмер вика контролната кула, Гинмер вика контролната кула — повтаряше Рюфюс, — залових един. Бъррр!
	— Аз съм Гинмер бе! — изкрещя Мексан, който префуча край нас, все тъй сподирян от Клотер, който стреляше „папапапа“, обаче не успяваше да го догони.
	Алсест пък стоеше в един ъгъл и се въртеше в кръг, бръм, бръм, само с една разперена ръка, понеже другата му беше необходима, за да си гризе сандвича с конфитюр. Наказаните да стоят в ъгъла Йод и Жофроа бяха разперили ръце и се опитваха да се препъват един друг.
	{img:prepuvane.png}
	— Свален си — викна Клотер на Мексан, — стрелям по теб с картечницата, папапапа, и ти трябва да паднеш като в снощния филм по телевизията!
	— Не, господинчо — каза Мексан, — не ме уцели, но аз ще ти пратя радари!
	И Мексан се обърна, както си тичаше, заради номера с радарите, и — дран! — налетя право на господин Мушабиер.
	— Малко по-внимателно де — каза господин Мушабиер, — я, вие, другите, елате всички за малко насам.
	Ние отидохме и господин Мушабиер ни рече:
	— Наблюдавам ви от известно време; какво ви прихваща, та правите така?
	— Как правим, господине? — попитах аз.
	— Така — отвърна господин Мушабиер.
	Той разпери ръце и запрепуска, като фучеше, викаше „бъррр“ и „папапапа“, а после спря току пред Бульона и пред директора, които бяха излезли на двора и го гледаха ококорени.
	{img:mushabier_samolet.png}
	— Нали ви казах, господин директор, безпокоях се — каза Бульона, — той все още не е достатъчно кален.
	Директорът улови господин Мушабиер за едната ръка, която той държеше все така разперена във въздуха, и му каза:
	— Приземете се, момчето ми, ще си поприказваме, няма нищо.
	През следващото междучасие ни надзираваше Бульона.
	Господин Мушабиер си почива в амбулаторията. Пък е жалко, понеже, като почнахме играта на подводници, всеки с една ръка във въздуха, все едно е перископ, Бульона ни прати всички в ъгъла.
	А дори не бяхме почнали да си пращаме торпили!
	{img:samolet.png}


>	Бам!

	В четвъртък бях наказан да се явя в училище заради бомбичката.
	Стояхме си мирно и тихо в час и слушахме учителката, която ни обясняваше, че Сена прави сума ти завои, и тъкмо ни обърна гръб, за да посочи Сена на картата, и — бам! — бомбичката избухна. Вратата на класната стая се отвори и видяхме да влиза директорът.
	— Какво се е случило? — попита той.
	— Един от учениците гръмна с бомбичка — отвърна учителката.
	— Ахаа! — каза директорът. — Ами тогава нека виновникът сам да си признае, ако ли не, целият клас ще остане след часовете в четвъртък, нищо че не е учебен ден!
	Директорът скръсти ръце, почака, почака, но никой не се обади.
	После Рюфюс стана.
	— Гос’дине — рече той.
	— Да, моето момченце? — отвърна директорът.
	— Жофроа беше, гос’дине — каза Рюфюс.
	— Абе ти нормален ли си? — попита Жофроа.
	— Имаш много здраве, че ще се оставя да ме накажат само защото се правиш на тарикат с тия бомбички! — изкрещя Рюфюс.
	И те се сбиха.
	Вдигна се адска врява, понеже всички почнахме да се препираме, и директорът удряше здравата с юмрук по катедрата на учителката и крещеше:
	— Тишина!
	— Щом е тъй — каза директорът — и никой не иска да си признае, целият клас ще остане след часовете!
	И директорът си тръгна, а през това време Анян, който е любимец на учителката, се търкаляше по земята, като ревеше и пищеше, че не било честно, че няма да остане след часовете, че ще се оплаче на родителите си и ще се премести в друго училище. Най-странното е, че така и не се разбра кой е сложил бомбичката.
	В четвъртък следобед, когато пристигнахме в училище, не ни беше до смях, особено на Анян, който за пръв път оставаше след часовете; той ревеше и хълцаше. В двора ни чакаше Бульона. Бульона е нашият възпитател; наричаме го така, защото все казва: „Погледнете ме в очите“, а пък в бульона има кръгчета мазнина като очи. Те големите го измислиха де.
	— Строй се, раз-два, раз-два! — изкомандва Бульона.
	И ние тръгнахме подир него.
	Когато си седнахме в клас, Бульона ни рече:
	— Я всички да ме погледнете в очите! Заради вас съм принуден да остана тук днес. Предупреждавам ви, че няма да търпя и най-малкото нарушение на дисциплината! Ясно?
	Ние не казахме нищо, понеже видяхме, че не е моментът да си правим смешки. Бульона продължи:
	— Ще ми напишете триста пъти „Недопустимо е да гърмя с бомбички в клас и да не си признавам след това“.
	А после всички станахме, понеже директорът влезе в класната стая.
	— Е — попита директорът, — докъде я докараха нашите любители на взривове?
	— Наред е, господин директор — отвърна Бульона, — дадох им да напишат триста реда, както вие разпоредихте.
	— Отлично, отлично — каза директорът, — никой да не излиза оттук, докато всичко не бъде написано. Нека това да им е за урок.
	Директорът намигна на Бульона и излезе. Бульона въздъхна тежко-тежко и погледна през прозореца; грееше жестоко слънце. Анян пак се разрева. Бульона се ядоса и каза на Анян, че ако не престане с тези номера, лошо му се пише. Тогава Анян се затъркаля по земята; рече, че никой не го обичал, и после лицето му цялото посиня. Наложи се Бульона да излезе тичешком с Анян под мишница.
	Бульона остана вън доста дълго, затова Йод каза:
	— Ще ида да видя какво става.
	И излезе с Жоашен. Бульона пък се върна с Анян. Анян май се беше умирил, подсмърчаше леко от време на време, но се зае да пише редовете, без да продума.
	После пристигнаха Йод и Жоашен.
	— А, ето ви и вас — обърна се Йод към Бульона, — търсихме ви навсякъде.
	Бульона цял почервеня.
	— Писна ми от вашите палячовщини — изкрещя той. — Чухте какво каза господин директорът, тъй че побързайте да си напишете редовете, ако ли не — ще прекараме нощта тук!
	— Ами вечерята, а? — попита Алсест, едно дебело приятелче, дето много обича да си похапва.
	— Мене мама не ме пуска да се прибирам късно вечер — обясних аз.
	— Мисля, че ако можеше да напишем по-малко редове, щяхме да свършим по-рано — забеляза Жоашен.
	— С не толкова дълги думи — додаде Клотер, — понеже не знам как се пише „недопустимо“.
	— Аз го пиша слято — каза Йод.
	И Рюфюс се разкикоти. Стояхме си всички там и спорехме, но Бульона взе да удря с юмрук по катедрата.
	— Вместо да си губите времето — кресна той, — побързайте да приключите с писането!
	Бульона изглеждаше адски нетърпелив, ходеше напред-назад из класната стая и от време на време поспираше пред прозореца и въздишаше тежко.
	— Гос’дине! — обади се Мексан.
	— Тишина! Да не ви чувам повече! Нито дума! Ни звук! — изкрещя Бульона.
	В клас не се чуваше вече нищо друго освен скрибуцането на писците по хартията, въздишките на Бульона и подсмърчанията на Анян.
	Анян пръв свърши редовете си и ги отнесе на Бульона. Бульона остана много доволен. Потупа лекичко Анян по главата и ни рече да сме вземели пример от нашето другарче. Едни подир други ние свършихме и връчихме редовете си на Бульона. Липсваше още само Мексан, който не пишеше.
	— Вас чакаме, моето момче! — извика Бульона. — Защо не пишете?
	— Нямам мастило, гос’дине — каза Мексан.
	Очите на Бульона станаха кръгли.
	— А защо не ме предупредихте? — попита Бульона.
	— Опитах се, гос’дине, обаче вие ми рекохте да мълча — отвърна Мексан.
	Бульона прекара ръка по лицето си и каза да дадем мастило на Мексан. Мексан се залови да пише редовете, като се стараеше. Той Мексан е много добър по краснопис.
	— Колко реда написахте вече? — поинтересува се Бульона.
	— Двайсет и три и започвам двайсет и четвърти — отвърна Мексан.
	Бульона като че ли се поколеба за миг, след което взе листа на Мексан, седна на чина до него, извади писалката си и се залови да пише редове с бясна скорост, а ние през това време го гледахме.
	{img:nakazanie.png}
	{img:nakazanie_2.png}
	Когато Бульона свърши, беше извънредно доволен.
	— Анян — каза той, — идете да предупредите господин директора, че наказанието е приключено.
	Директорът влезе и Бульона му връчи листовете.
	— Много добре, много добре — рече директорът. — Мисля, че това ще ви послужи за урок. Може да се прибирате у дома си.
	И точно в този миг — бам! — една бомбичка избухна в класа и всички ни наказаха да се явим в училище идния четвъртък.


>	Отстранен си

	Учителката ме изкара на дъската, имахме география, и ме попита кой е главният град на департамента Па дьо Кале. Не знаех, затова Жофроа, който седи на първия чин, ми подсказа „Марсилия“, аз казах „Марсилия“, пък това не беше верният отговор и учителката ми писа двойка.
	На излизане от училище докопах Жофроа за чантата и всички приятелчета ни наобиколиха.
	— Защо ми подсказа грешно? — попитах аз Жофроа.
	— Да става веселба — отвърна ми Жофроа, — адски глупав вид имаше, като ти писа двойка учителката.
	— Не е хубаво да се правиш на тарикат, като подсказваш — заяви Алсест, — почти толкова лошо е, колкото да свиеш кльопачката на приятелче!
	— Ами да, не е гот — потвърди Жоашен.
	— Я ме оставете на мира — кресна Жофроа, — първо на първо, всички вие сте тъпаци и освен това татко ми има повече пари от всички ваши татковци, и освен това не ме е страх от вас, не се майтапя!
	И Жофроа си тръгна.
	Ние не останахме доволни.
	— Какъв номер да му скроим? — попитах аз.
	— Ъхъ, тоя просто ни танцува по нервите — каза Мексан.
	Тъй ами — съгласи се Жоашен, — веднъж ме би на топчета.
	— Дали да не го отупаме всичките утре в междучасието? Ще го удряме по носа! — предложи Йод.
	— Не — рекох аз, — ще си изпросим наказание от Бульона.
	{img:podskazvane.png}
	— Сетих се нещо — рече Рюфюс, — ами ако го отстраним?
	Идеята беше щура. Не знам дали знаете какво е да отстраниш другарче, това е, като не говорите с някого, за да му покажете, че сте му сърдити. Не му говорите вече, не си играете вече с него, все едно го няма, и така му се пада на Жофроа, това да му е за урок, тъй де, какво пък, ама ха! Всички се навихме, най-вече Клотер, който разправяше, че ако приятелчетата вземели да подсказват грешно, нямало да им остава нищо друго, освен да си учат уроците.
	Тази сутрин пристигнах в училище адски нетърпелив да не говоря на Жофроа. Бяхме там всички приятелчета и чакахме Жофроа, а после го видяхме да се задава, носеше пакет под мишница.
	— Жофроа — казах му аз, — с приятелчетата те отстранихме.
	— Смятах, че вече няма да му говорим — обади се Клотер.
	— Няма начин, трябва да му проговоря, за да му кажа, че вече не му говорим — казах аз.
	— И освен това в междучасието — добави Рюфюс — няма да те пуснем да играеш с нас.
	— Дреме ми! — каза Жофроа. — Много съм доволен и самичък хубаво ще се позабавлявам с това, дето съм донесъл в пакета.
	{img:otstranen.png}
	— Какво е? — поинтересува се Алсест.
	— Алсест — рекох аз, — нали вече не му говорим!
	— Ъхъ, първия, който му проговори, ще го фрасна по носа! — закани се Йод.
	— Ъхъ — одобри Клотер.
	В клас се започна и беше щуро. Жофроа помоли Йод да му услужи с острилката си, онази, дето прилича на самолетче, и Йод хич дори не погледна Жофроа, взе си острилката и се позабавлява, като правеше „фърррррр“ и я приземяваше на чина. Това ни разсмя всички и така му се падаше на Жофроа, нищо че учителката наказа Йод и му рече да напише сто пъти:
C>
	„Не бива да играя с острилката си в час по аритметика, тъй като това ми пречи да слушам урока и разсейва другарите ми, които също ще бъдат наказани, ако продължават да не внимават“.
C$
	После звънецът би за междучасие и ние слязохме. На двора всички се разпрепускахме и закрещяхме:
	{img:na_dvora.png}
	— Хайде! Хайде! Играем си!
	И току поглеждахме към Жофроа, който стоеше самичък и го беше яд. Жофроа, който беше слязъл със своя пакет, го отвори и извади от него пожарна, цялата червена, със стълба и звънец. Ние продължавахме да препускаме на всички страни, да крещим и да се кискаме, понеже с добри приятели винаги пада веселба, а после Алсест отиде да разглежда колата на Жофроа.
	— Какво правиш, Алсест? — попита Рюфюс.
	— А, нищо — каза Алсест, — разглеждам колата на Жофроа.
	— Няма пък да разглеждаш колата на Жофроа — каза Рюфюс, — не го познаваме Жофроа!
	— Аз не му говоря на Жофроа, тъпчо — отвърна Алсест, — разглеждам му колата, няма да ти искам разрешение, за да му разглеждам колата, я!
	— Ако стоиш там — забеляза Рюфюс, — ще те отстраним и теб!
	— Абе кой си ти бе? Кой си ти? — извика Алсест.
	— Ей, момчета — каза Рюфюс, — Алсест е отстранен!
	На мене ми стана гадно, понеже Алсест е приятелче и ако не мога вече да му говоря, хич не е забавно. Алсест си стоеше и разглеждаше колата на Жофроа, като си похапваше една от трите си кифлички с масло от първото междучасие. Клотер се приближи до Алсест и го попита:
	— Стълбата на колата подвижна ли е?
	— Клотер е отстранен! — развика се Рюфюс.
	— Абе ти луд ли си? — попита Клотер.
	— Ами да — рече Йод, — щом на Клотер и на мене ни се ще да разглеждаме колата на Жофроа, ти нямаш думата, Рюфюс!
	— Много добре, много добре — промърмори Рюфюс. — Всички, които отидат с тях, ще са отстранени. Нали така, момчета?
	Момчета бяхме Жоашен, Мексан и аз. Ние заявихме, че Рюфюс е прав и другите не са приятелчета, и се заловихме да играем на стражари и апаши, обаче трима не е интересно. Вече бяхме само трима, понеже Мексан беше отишъл при другите да гледа как Жофроа си играе с колата си. Хубавото е, че фаровете светваха като в колата на татко, а пък звънецът, докоснеш ли го, правеше „дрън“, „дрън“.
	— Никола`! — кресна Рюфюс. — Ела пак да си играеш с нас, иначе и ти ще си отстранен… Ехаа! Че тя върви адски бързо! — и Рюфюс се наведе да разглежда колата, която се движеше.
	Единствено Жоашен не беше отстранен. Той си препускаше из двора и викаше:
	— Хванете ме, момчета! Хванете ме де!
	А после му писна да си играе самичък на стражари и апаши, затова дойде при нас. Бяхме се скупчили всички около колата на Жофроа и аз се размислих, че се отнесохме малко кофти с него, все пак Жофроа е приятелче.
	— Жофроа — казах аз, — прощавам ти. Не си вече отстранен. Може да играеш с нас, тъй, сега аз ще застана ей там, а ти ще ми пратиш колата…
	— А аз — каза Алсест — ще се правя, уж че има пожар…
	— А пък аз — обади се Рюфюс — ще сложа стълбата…
	— Хайде! Хайде! Бързо! Междучасието ще свърши! — провикна се Йод.
	Така и не можахме да си поиграем с колата на Жофроа, хич не е честно! Жофроа ни отстрани всичките до един!


>	Замъкът

	В неделя следобед Клотер и Алсест дойдоха да си играем у дома. Клотер довлече оловните си войничета, а пък Алсест донесе футболната си топка, която му бе отнета до края на миналия срок, както и четири филии с конфитюр. Филиите Алсест си ги носеше за себе си, за да издържи до следобедната закуска.
	Времето беше разкошно, със сума ти слънце, и татко ни разреши да останем в градината да си поиграем, но ни каза, че е много уморен, искал да си почива и да не го безпокоим. Изтегна се на шезлонга, току пред самите бегонии, с вестника си.
	Попитах татко дали мога да взема старите кашони, дето са в гаража.
	— За какво са ти? — полюбопитства татко.
	— За да си направим замък, да сложим вътре войниците на Клотер — обясних аз.
	— Хубаво — съгласи се татко. — Само не вдигайте шум и не разхвърляйте.
	Отидох да взема кашоните и докато татко си четеше вестника, ние редяхме кашоните едни върху други.
	— Хм — каза татко, — не е първа хубост замъкът ви!
	— Ама — казах аз — то е на ужким.
	— Да бяхте направили примерно врата и прозорци — забеляза татко.
	Тогава Алсест изфъфли нещо с пълна с втората филия уста.
	— Какво казваш? — попита татко.
	— Той каза: „С какво според вас да ги направим тия прозорци и тая врата?“ — обясни Клотер и Алсест кимна.
	— Чудя се какво ли прави, та да го разбират, когато те те няма — рече татко, хилейки се. — Във всеки случаи, що се отнася до вратата и до прозорците, много е просто, Никола`! Иди помоли майка си да ти услужи с ножицата. Ще й кажеш, че аз те пращам.
	Отидох при мама в къщата и тя ми услужи с ножицата, обаче каза да си отварям очите да не се порежа.
	— Права е — каза татко, като се върнах в градината. — Дай на мене.
	И татко стана от шезлонга, взе най-големия кашон и с ножицата изряза врата и прозорци. Беше адски щуро.
	— Ето на` — каза татко. — Не е ли по-добре така? Сега от другия кашон ще направим кули.
	Татко сряза с ножицата картона на другия кашон и после изпищя. Взе да си смуче пръста, но не пожела да повикам мама да го превърже. Омота си носната кърпа около пръста и продължи да си работи. Май добре се забавляваше татко.
	— Никола` — каза ми той, — иди вземи лепилото от чекмеджето в писалището ми.
	Донесох лепилото и татко измайстори тръби от картона, залепи ги и те вярно приличаха на кули.
	{img:tatko_pravi_zamuk.png}
	— Отлично — каза татко. — Ще сложим по една на всеки ъгъл… Ето така… Алсест, не пипай кулите с конфитюрените си ръце!
	И Алсест промърмори нещо, само че не знам какво, понеже Клотер не пожела да го повтори. Татко обаче, така или иначе, не внимаваше, понеже беше зает да закрепя кулите си, а то не беше лесна работа. Беше се разгорещил татко! Лицето му плуваше в пот.
	{img:decata_na_dvora.png}
	— Знаете ли какво трябва да направим? — попита татко. — Трябва да изрежем бойници. Ако няма бойници, не е истински замък.
	И с помощта на молив татко нарисува бойници и се зае да ги изрязва, изплезил език. Ставаше жесток замък!
	— Никола` — каза татко, — ще намериш хартия във второто чекмедже отляво на шкафа и като си там, донеси и боичките си.
	Когато се върнах в градината, татко седеше на земята пред замъка и се стараеше адски, а Клотер и Алсест седяха на шезлонга и го гледаха.
	— Ще измайсторим островърхи покриви на кулите — обясни татко, — а от хартията ще направим главната кула. Ще оцветим всичко с боички…
	— Да почвам ли да оцветявам? — попитах аз.
	— Не — каза татко. — По-добре остави на мене. Ако искате замък, който що-годе да прилича на нещо, трябва да бъде грижливо изпипан. Ще ви кажа кога може да ми помогнете. А, да. Опитайте се да ми намерите клонче за прът на знамето.
	Когато дадохме клончето на татко, той изряза квадратче от хартия, което залепи за клончето, разясни ни, че това ще е знамето, и го оцвети в синьо и червено, с бяло по средата, като всички знамена; беше чудно хубаво наистина.
	— Алсест пита дали е завършен замъкът обади се Клотер.
	— Кажи му, че още не — отвърна татко. — Добре свършената работа отнема време; научете се да не претупвате нещата. Вместо да ме прекъсвате, гледайте внимателно как го правя, та да знаете следващия път.
	После мама се провикна от вратата:
	— Закуската е готова! На масата!
	— Хайде, отиваме! — каза Алсест, който току-що си бе доял филията.
	И ние хукнахме към къщи, а татко ни извика да си отваряме очите, че Клотер без малко да събори една кула, как можело човек да е толкова непохватен.
	Като влязохме в трапезарията, мама ми каза да ида при татко да му кажа да дойде също, обаче в градината татко ми каза да предупредя мама, че нямало да пие чай, бил много зает и щял да дойде по-късно, като приключи.
	Мама ни поднесе закуската, която много си я биваше; имаше какао, кифла и ягодово сладко и Алсест беше адски доволен, понеже обича ягодовото сладко точно толкова, колкото и всички останали сладка. Докато си хапвахме, видяхме няколко пъти татко да влиза, за да търси игла и конец, друго бурканче с лепило, черно мастило и малкото кухненско ножче, онова, дето много реже.
	След като закусихме, заведох приятелчетата в стаята си да им покажа новите колички, дето ми ги бяха купили, и тъкмо организирахме надбягвания между писалището и леглото, когато татко пристигна. Ризата му беше омърляна, имаше мастилено петно на бузата, двата му пръста бяха превързани и си бършеше челото с ръка.
	— Елате, деца, замъкът е готов — каза татко.
	— Какъв замък? — попита Клотер.
	— Много добре знаеш — казах аз, — замъкът!
	— А, да, замъкът! — каза Алсест.
	И ние тръгнахме подир татко, който ни разправяше, че ще видим, бил жесток замъкът, нямало друг такъв красив, и сме щели славно да можем да си поиграем. Като минаваше покрай трапезарията, татко извика мама да дойде и тя.
	И наистина беше ужасно щур замъкът! Ще речеш, почти като истински, досущ като тези, дето се виждат по витрините на магазините за играчки. Имаше си прът със знамето, подвижен мост, като по телевизията, когато дават филмчета за рицари, и татко беше разположил войниците на Клотер по бойниците, все едно са на стража. Татко беше много горд и беше прегърнал мама през рамото. Татко се хилеше, мама се хилеше, като виждаше, че татко се хили, а аз бях доволен, че ги виждам да се хилят и двамата.
	— Е — каза татко, — мисля, че добре се потрудих, нали? Заслужих си почивката; тъй че ще си полегна на моя шезлонг, пък вие ще може да си поиграете с вашия красив замък.
	— Страхотно! — възкликна Клотер. — Алсест! Донеси топката!
	— Топката ли? — попита татко.
	— Атака! — изкрещях аз.
	— Бомбардировката почва! — изрева Алсест.
	И — бам! бам! бам! — с няколко удара с топка и няколко ритника разрушихме замъка и спечелихме войната!


>	Циркът

	Много гот! В четвъртък следобед целият клас отиде на цирк. Адски се изненадахме, когато директорът дойде да ни предупреди, че собственикът на цирка канел един клас от училище и тъкмо нашият бил избран. Поначало, когато класът ни е канен в четвъртък следобед, то не е, за да ходи на цирк. Само дето не разбрах защо учителката се намръщи, все едно ще заплаче. Хем тя също беше канена, дори тя трябваше да ни заведе на цирк.
	В четвъртък, в автобуса, който ни караше в цирка, учителката ни заяви, че разчитала на нас да сме послушни. Навихме се, понеже много си я обичаме учителката.
	Преди да влезем в цирка, учителката ни преброи и установи, че липсва един — Алсест, който беше отишъл да си купи захарен памук. Като се върна, учителката го смъмри.
	— Че какво толкоз — каза Алсест, — нали трябва да се храня, пък и захарният памук е адски вкусен. Искате ли да опитате?
	Учителката въздъхна тежко и рече, че е време да влизаме в цирка, и без това сме били закъснели. Обаче се наложи да изчакаме Жофроа и Клотер, които бяха отишли също да си купят захарен памук. Когато се върнаха, учителката хич не беше доволна.
	— Заслужавате да не ходите на цирк — каза тя.
	— Алсест ни подкокороса — обясни Клотер, — отде да знаем, че е забранено.
	— Госпожице — обади се Анян, — Йод иска да върви и той да си купи захарен памук.
	— Не можеш ли да си траеш, обаждач такъв? Искаш ли да те перна по носа? — попита Йод.
	Тогава Анян се разплака, каза, че всичко живо го използвало, че било ужасно, че щял да се разболее, и учителката каза на Йод да се яви в училище идния четвъртък.
	— Това вече е безобразие! — възмути се Йод. — Даже не отидох да си купя захарен памук и ще бъда наказан, а на тези, които си купиха захарен памук, не им казвате копче.
	— Завистник — рече Клотер, — ей такъв си! Завиждаш, понеже за нас имаше захарен памук!
	— Госпожице — попита Жоашен, — мога ли да ида да си купя захарен памук?
	— Да не съм чула повече да се говори за захарен памук! — кресна учителката.
	— Значи те си ядат захарен памук, а аз даже нямам право да говоря? Не е честно пък! — рече Жоашен.
	— И освен това нямаш късмет — забеляза Алсест, кискайки се, — защото захарният памук е адски вкусен.
	— Ти, шишко, нямаш думата — каза Жоашен.
	{img:cirk.png}
	— Искаш ли да ти мацна моя захарен памук в лицето? — попита Алсест.
	— Опитай де! — отвърна Жоашен и Алсест му размаза захарен памук по лицето.
	На Жоашен това не му хареса и той се сби с Алсест, учителката се развика и един служител от цирка дойде и каза:
	— Госпожице, ако искате да гледате представлението, съветвам ви да влизате, започна преди четвърт час. Ще видите, и вътре има палячовци.
	{img:pred_cirka.png}
	В цирка имаше музиканти, които вдигаха сума ти шум, и един господин се появи на арената облечен като салонния управител на ресторанта, където обядвахме на рождения ден на баба. Господинът обясни, че щял да прави магии, и взе да вади сума ти запалени цигари изпод пръстите си.
	{img:fokusnik.png}
	— Пфу — каза Рюфюс, — сто на сто има някакъв номер, фокосниците не са истински магьосници.
	— Казва се фокусници — поправи го Анян.
	— Тебе никой не те е питал — рече Рюфюс, — особено пък като дрънкаш глупости!
	— Чухте ли го, госпожице? — попита Анян.
	— Рюфюс — каза учителката, — ако не мируваш, ще те изгоня.
	— А не искате ли да ги изгоните всичките? — осведоми се един господин зад нас. — Бих желал да гледам представлението на спокойствие.
	Учителката се обърна и каза:
	— Господине, нямате право да говорите така.
	— А освен това — отбеляза Рюфюс — татко ми е полицай и ще го накарам да ви лепне сума ти глоби.
	— Погледнете, госпожице — каза Анян, — фокусникът повика доброволец и Жоашен отиде.
	Истина беше. Жоашен стоеше насред арената редом с фокусника, който разправяше:
	— Браво! Ето един храбър младеж, да му ръкопляскаме.
	Учителката стана и изкрещя:
	— Жоашен, тук, веднага!
	Обаче фокусникът, както казва Анян, се закани да направи така, че Жоашен да изчезне. Той го вкара в един сандък, хлопна капака и когато отново отвори сандъка, Жоашен вече го нямаше вътре.
	— О, божичко! — изпищя учителката.
	Тогава господинът, който беше зад нас, заяви, че няма да е зле магьосникът да ни сложи всичките в сандъка.
	— Господине, вие сте грубиян — каза учителката.
	— Права е горкичката — обади се друг един господин, — не виждате ли, че и бездруго си има достатъчно ядове с тези хлапетии?
	— Тъй ами — рече Алсест.
	— Няма вие да ми давате акъл — отсече първият господин.
	— Искате ли да излезем да се разберем? — попита другият господин.
	— О, престанете — каза първият господин.
	— Страхливец! — каза вторият господин и след това музикантите вдигнаха страхотен шум и Жоашен се върна, всички му изръкопляскаха, а учителката му каза, че ще го накаже.
	После разположиха една клетка насред арената и вкараха лъвове и тигри в клетката, след което се появи и звероукротител. Звероукротителят правеше страхотии и си пъхаше главата в устата на лъвовете, хората се деряха и викаха „Ооо!“. Рюфюс пък заяви, че магьосникът не бил истински, след като Жоашен се е върнал.
	— Няма такова нещо — отрече Йод, — Жоашен се върна, но първо изчезна.
	— Това беше номер — каза Рюфюс.
	— А ти си тъп и много ми се ще да ти лепна един шамар — каза Йод.
	— Тишина! — изкрещя господинът зад нас.
	— Вие там, не почвайте пак! — обади се другият господин.
	— Ще почна, ако си искам — каза господинът и Йод перна Рюфюс по носа.
	Хората зашъткаха и учителката ни изведе от цирка, а пък беше жалко, понеже точно в този момент палячовците пристигаха на арената.
	Тъкмо се канехме да се качим в автобуса и видяхме как звероукротителят се приближи до учителката.
	— Наблюдавах ви, докато изпълнявах номера си — рече звероукротителят. — Е, възхищавам ви се. Държа да ви кажа, че никога не бих се осмелил да упражнявам вашата професия!


>	Ябълката

	{img:qbulkata.png}
	Днес дойдохме в училище адски доволни, понеже щяхме да имаме рисуване. Адски е щуро, като имаме час по рисуване, понеже няма нужда да учим уроци, нито да пишем домашни, а освен това може да си говорим и е нещо като междучасие. Може би точно по тази причина нямаме често рисуване и вместо това учителката ни кара да чертаем географски карти, а то не е съвсем същото като рисуването. Пък и Франция е много мъчна за чертаене, най-вече заради Бретан, и единственият, който обича да рисува географски карти, е Анян. Обаче той не се брои, понеже е първенец на класа и любимец на учителката.
	Но тъй като миналата седмица бяхме много послушни и нямаше разправии, освен дето Клотер и Жоашен се сбиха, учителката ни каза:
	— Хубаво, утре си донесете нещата за рисуване.
	Когато влязохме в класната стая, видяхме, че на катедрата има една ябълка.
	— Този път — заяви учителката — ще правите рисунка от натура. Ще нарисувате тази ябълка. Може да си говорите помежду си, само не се разсейвайте.
	После Анян вдигна ръка. Анян не обича рисуването, понеже то не може да се наизустява и не е сигурен, че ще е пръв.
	— Госпожице — обади се Анян, — отдалеч не виждам добре ябълката.
	— Ами че приближете се де, Анян — каза учителката.
	Тогава всички станахме, за да виждаме ябълката отблизо, но учителката взе да чука по катедрата с линийката си и ни рече да вървим да си седнем.
	— Ама, госпожице, какво ще правя аз в такъв случай? — попита Анян.
	{img:risunka_na_qbulka.png}
	— Ако наистина не можете да виждате ябълката, Анян — каза учителката, — нарисувайте нещо друго, само кротувайте!
	— Чудесно — отвърна Анян, — ще нарисувам картата на Франция. Заедно с планините и реките с техните основни притоци.
	Анян беше много доволен, понеже картата на Франция я знае наизуст. Той Анян си е луд!
	Жофроа, чийто татко е много богат и все му купува разни неща, извади от чантата си наистина върховна кутия с боички. От онези със сума ти четчици и едно бурканче, за да слага вода вътре, и всички отидохме да му видим кутията. Ще поискам от татко да ми купи същата! Учителката пак заудря с линийката си по катедрата и каза, че ако продължаваме, всички ще рисуваме карти заедно с планините и реките като Анян. Затова отидохме да си седнем, освен Жофроа, който получи разрешение да иде да си налее вода в бурканчето. Мексан пък, който понечи да излезе с него, за да му помогне, получи редове за писане.
	Йод вдигна ръка и рече на учителката, че не знаел как да постъпи, за да нарисува ябълката, и че Рюфюс, който седи до него, също не знаел.
	— Начертайте квадратче — каза учителката. — В квадратчето по-лесно ще поместите ябълката си.
	Йод и Рюфюс заявиха, че е хитро хрумване, взеха линийките си и почнаха да рисуват своите ябълки.
	Клотер не беше доволен. Клотер е най-слабият ученик в класа и не може да направи нищо, ако не преписва от седящия до него. Ама седящият до него е Жоашен, а Жоашен беше все още сърдит, задето Клотер го би на топчета. И за да дразни Клотер, вместо да рисува ябълката, Жоашен рисуваше самолет.
	Алсест пък, който седи до мен, гледаше ябълката и се облизваше. Трябва да знаете, че Алсест е едно дебело приятелче, дето все яде.
	— Мама — каза ми Алсест — прави страхотен ябълков сладкиш. Прави го в неделя. Сладкиш с дупчици по него.
	— Как тъй с дупчици? — попитах аз.
	— Ами да, какво толкова — каза ми Алсест, — нали се сещаш. Някой ден, ако дойдеш вкъщи, ще ти покажа. Абе ей сегичка ще видиш.
	И той ми нарисува сладкиша, за да ми покаже, обаче се наложи да прекъсне, за да изяде една от филиите си за през междучасието. Ще ме умори от смях тоя Алсест — огладнява от всичко, което види! На мен пък ябълката по-скоро ми напомняше по телевизията за един момък, дето играе Вилхелм Тел, така се казва. В началото на всеки филм слага една ябълка върху главата на своя син и — прас! — изпраща стрела по ябълката на косъм от сина си. Той това го прави всяка седмица и досега не е имало случай да не я уцели; много е щур „Вилхелм Тел“, жалко само, че няма достатъчно замъци. Не е като в един друг филм, където през цялото време дават замъци, със сума ти хора, дето нападат, и други хора, дето им мятат разни неща по главите, пък аз много обичам да рисувам замъци.
	— Брей — зачуди се учителката, — какво толкова прави Жофроа?
	— Ако искате, мога да ида да го потърся — предложи Мексан.
	Учителката му каза, че е непоносим, и му даде допълнително редове. После Жофроа се върна целият мокър, с малкото си бурканче, пълно догоре с вода.
	— Е, Жофроа — каза учителката, — отне ви доста време!
	— Не съм виновен аз — оправда се Жофроа. — Заради бурканчето е: всеки път, щом понечех да се кача по стълбите, то се разливаше и пак трябваше да се връщам да го пълня.
	— Хубаво — каза учителката, — идете си на мястото и се хващайте на работа.
	Жофроа отиде да седне до Мексан и с четчиците си почна да бърка боичките и водата.
	— Ще ми услужиш ли с боичките си? — попита Мексан.
	— Като толкова ти се ще, кажи на баща си да ти купи — сопна се Жофроа. — Моят не обича да си раздавам нещата.
	Прав е Жофроа; ей това им е кофти на татковците.
	— Два пъти ме наказаха заради твоите гадни бои — каза Мексан. — И преди всичко ти си тъпак!
	Тогава Жофроа замахна с четката си, пляк, пляк, и намаца две дебели червени черти върху бялата страница на Мексан, който рипна вбесен. Блъсна чина и пълното с червена вода бурканче се разля върху листа на Жофроа. Чак по ризата му имаше червени пръски. Жофроа беше адски разярен; взе да раздава шамари наляво и надясно, учителката се разкрещя, всички наскачахме. Клотер използва намалението, за да се сбие с Жоашен, който беше нарисувал сума ти самолети, и влезе директорът на училището.
	— Браво бе! — каза той. — Браво! Поздравления! Чувам ви от кабинета си! Какво става тук?
	— Аз… Преподавах им рисуване — рече учителката, която е голяма сладурана, понеже вечно бере ядове заради нас, като дойде директорът.
	— Аха! — каза директорът. — Ще видим тази работа.
	И мина между чиновете, разгледа моя замък, сладкиша на Алсест, картата на Анян, самолетите на Жоашен, белия лист на Клотер, червените листове на Мексан и на Жофроа и морската битка на Йод и на Рюфюс.
	— А какво трябваше да нарисуват тези млади художници? — попита директорът.
	— Ябълка — отвърна учителката.
	И директорът ни наказа да дойдем всички в училище в четвъртък, нищо че тогава не се учи.


>	Бинокълът

	Жоашен пристигна в училище днес с един бинокъл.
	— Помагах на майка ми да подрежда мазето вчера — обясни ни той — и го открих в един сандък. Майка ми каза, че баща ми й го купил, за да ходят на театър и на футболен мач, обаче, понеже купил и телевизор веднага след това, почти никога не били си служили с него.
	— И майка ти разреши да донесеш бинокъла в училище? — попитах аз, понеже знам, че родителите много-много не обичат да разнасяме неща в училище.
	— А, не — рече Жоашен. — Ама понеже ще го върна вкъщи на обяд, майка ми няма да се усети и няма да станат разправии.
	— Ама какво се прави на театър и на футболен мач с бинокъл? — попита Клотер, който е добро приятелче, но никога не знае нищо, ама нищичко.
	{img:binokulut.png}
	— Ей че си тъп — възкликна Жоашен, — бинокълът служи да виждаш съвсем отблизо неща, дето са много далече!
	— Да бе — потвърди Мексан. — Гледах един филм с военни кораби веднъж и капитанът гледаше през бинокъла си и виждаше вражеските кораби, и, бум, бум, бум, ги потапяше, а на един от вражеските кораби капитанът му беше приятел, не бяха се виждали от сума ти време, и той бе спасен от капитана на кораба, на когото беше бинокълът, обаче онзи не искаше да се ръкува с него, понеже не му хареса, дето другият му потопи кораба, и разправяше, че щели да станат пак приятели чак след края на войната, обаче станаха приятели преди това, понеже кораба го потопиха и другият капитан спаси капитана, на когото беше бинокълът.
	— Също и на театър и на футболен мач — заяви Жоашен.
	— Аха, така значи — каза Клотер.
	Аз обаче си го знам Клотер. Стана ми ясно, че нищо не е разбрал.
	— Ще ми го дадеш ли? — закрещяхме всички.
	— Да — рече Жоашен, — обаче внимавайте да не ви види Бульона, че иначе ще конфискува бинокъла и ще станат разправии у дома.
	Бульона ни е възпитател; това не му е истинското име и той е като нашите родители — не обича да носим разни неща в училище.
	Жоашен ни показа какво се прави, та да виждаш ясно през бинокъла: трябва да се завърти едно колелце и отначало се вижда мътно, а после е жестоко, вижда се чак другият край на двора, все едно е съвсем наблизо. Йод ни разсмя, като се опитваше едновременно да върви и да гледа през бинокъла. Всички опитахме и е много трудно, понеже все ти се струва, че ще се блъснеш в разни там, дето са много далеч.
	{img:bulion_binokul.png}
	— Внимавайте с Бульона — каза Жоашен, адски притеснен.
	— Няма страшно — каза Жофроа, у когото беше бинокълът, — съвсем ясно го виждам и не гледа насам.
	— Върхът — обади се Рюфюс. — С бинокъла на Жоашен може да шпионираме Бульона, без той да ни вижда, и така да сме спокойни през междучасията!
	Ние всички решихме, че хрумването е страхотно, а Жоашен заяви, че бинокълът ще е адски полезен на бандата, като се бием с неприятели, понеже ще виждаме какво правят много отдалеч.
	— Като на военните кораби ли? — попита Клотер.
	— Точно тъй — каза Жоашен. — А може и някое от приятелчетата в бандата да прави знаци отдалеч и ние ще знаем какво става. Я сега да потренираме.
	Това също беше страхотно хрумване и ние накарахме Клотер да иде в другия край на двора и да ни прави знаци, та да видим дали се вижда ясно.
	— Какви знаци? — попита Клотер.
	— Абе какви да е — отвърна Жоашен. — Ще ръкомахаш, ще си кривиш лицето…
	Само дето Клотер не щеше да иде, понеже разправяше, че и той искал да погледне през бинокъла, пък Йод му рече, че ако не иде, ще го перне по носа, понеже, щом си част от бандата, нямаш право да не тренираш срещу неприятели, и ако Клотер не иде, ще е пъзльо и предател. И Клотер отиде.
	Като стигна в другия край на двора, Клотер се обърна към нас и взе да прави сума ти жестове, Жоашен пък гледаше през бинокъла и се хилеше, после и аз погледнах и наистина си беше весело да видиш Клотер, който правеше сума ти маймунджилъци, като си кривеше очите и се плезеше, и аз имах чувството, че с ръка мога да му пипна лицето.
	После видях изневиделица Бульона току до Клотер и бързо-бързо върнах бинокъла на Жоашен.
	За щастие обаче в другия край на двора Бульона не ни гледаше и след като си поприказва с Клотер, си тръгна, клатейки сума ти пъти глава. И Клотер тичешком дойде при нас.
	— Попита ме дали съм откачен — каза ни Клотер, — че тъй си кривя лицето самичък.
	— А ти обясни ли му защо си го кривиш? — попита Йод.
	— Не, господинчо — отвърна Клотер. — Аз не съм нито пъзльо, нито предател!
	Тогава Алсест, който не беше виждал все още Клотер през бинокъла, понеже дояждаше една кифла, си избърса ръцете и каза на Клотер да се върне пак да прави знаци в дъното на двора. Клотер обаче отказа, рече, че му е писнало, бил негов ред да гледа и наш да даваме знаци, и ако не идем, сме били всичките пъзльовци и предатели. Тогава, понеже той си беше прав, Жоашен му отстъпи бинокъла и ние всичките отидохме в дъното на двора и взехме да правим сума ти знаци на Клотер, а после чухме дебелия глас на Бульона:
	— Абе вие няма ли да престанете? Хванах вече един да се прави на палячо на същото това място, а сега всички ми се правите на такива! Я ме погледнете хубаво в очите! Не знам какво кроите, но ви предупреждавам: държа ви под око, юнаци!
	При това положение се върнахме при Клотер и Клотер ни каза, че открил един страхотен номер: нещо се объркал и погледнал откъм дебелия край на бинокъла. А пък оттам нещата се виждали много отдалечени и съвсем мънички.
	— Абе ти майтапиш ли се? — попита Рюфюс.
	— Не — рече Жоашен, — истина е… Я си ми върни бинокъла, Клотер… Хубаво… Тъй, сега ви виждам далеч, далеч и съвсем мънички… Точно толкова мънички и толкова далеч, колкото и Бульона зад вас…
	Ние много се надяваме Бульона да върне бинокъла на Жоашен на излизане. Първо на първо, защото Жоашен е приятелче и не искаме да си има разправии вкъщи, а и защото следващото междучасие Бульона през цялото време ни дебна с бинокъла.
	И почти всички сме наказани!


>	Наказанието

	— Какво ми каза? — попита ме мама.
	Бях адски сърдит, затова повторих на мама онова, дето й го бях казал, и мама ми каза:
	— Щом е тъй, няма сладолед днес.
	Е това вече беше адски кофти, понеже всеки ден в четири и половина има един сладоледчия, дето минава пред къщи с количката си със звънче, и мама ми дава парички да си купя сладолед — има с шоколад, с ванилия, с ягода и с фъстък, пък аз ги предпочитам всичките, обаче с ягода и фъстък е върхът, понеже е червен и зелен. Сладоледите се продават във фунийка, в купички или на клечка и аз съм съгласен с Алсест, който казва, че фунийките най-си ги бива, защото купичките и клечките не се ядат и не служат за нищо. С купичките обаче има една много сладка лъжичка, а клечките е забавно да ги ближеш, но разбира се, е доста опасно, понеже понякога сладоледът току-виж паднал на земята и след това иди го събирай. Аз се разревах и казах, че ако не мога да си купя сладолед, ще се самоубия.
	— Какво става тук? — попита татко. — Да не колят някого?
	— Става това — отвърна мама, — че синът ти беше много лош и непокорен с мен и го наказах. Днес няма да яде сладолед.
	{img:mechta_za_sladoled.png}
	— Много добре си направила — каза татко. — Никола`! Млъкни! Вярно, че си непоносим от няколко дни. А сега престани да плачеш, безпредметно е; един добър урок няма да ти навреди.
	Тогава аз излязох от къщи, седнах в градината и си помислих, че не съм умрял за техните гадни сладоледи и че ме разсмиват с техните сладоледи, и че ще напусна къщата и после ще забогатея много от покупката на земи — Жофроа ми каза, че баща му спечелил сума ти пари от покупката на земи, — а после един ден ще се върна у дома с моя самолет и ще вляза, както си ям един грамаден сладолед с ягода и фъстък, ама не, не се шегувам!
	Татко дойде в градината с вестника си, вторачи се в мен и седна на шезлонга. От време на време пускаше вестника, за да ме изгледа, след това рече:
	— Леле че е топло днес.
	Аз обаче не отговорих, тогава татко въздъхна, залови се пак да си чете вестника, после отново се вторачи в мен и ми каза:
	— Не стой на слънце, Никола`. Иди на сянка.
	Взех едно камъче от алеята и го метнах по дървото, но не уцелих. Тогава взех друго и пак не уцелих.
	— Добре де, добре — каза татко. — Щом искаш да продължаваш да се инатиш, на мен това не ми пречи ни най-малко, но така няма да постигнеш нищо, моето момче. И престани да мяташ камъчета!
	{img:sladoledadjiq.png}
	{img:misli_za_sladoled.png}
	Пуснах камъчетата, които държах в шепа, и с една пръчка помогнах на мравките да мъкнат товарите си.
	— В колко часа минава този прословут сладоледчия? — попита ме татко.
	— В четири и половина — отвърнах аз.
	Татко си погледна часовника, въздъхна, взе си пак вестника, после го пусна и ми каза:
	— Защо си такъв лош бе, Никола`? Нали виждаш какво става след това? Да не мислиш, че ни е приятно на мама и на мен да те наказваме?
	Тогава аз се разревах, рекох, че не е честно и не съм го направил нарочно. Татко стана от шезлонга си и дойде при мен, наведе се, каза ми, че съм голям мъж, а един мъж не плаче, избърса ми носа, погали ме по главата и ми пошепна:
	— Чуй, Никола`, ще ида да поговоря с майка ти. След това ти ще идеш да й поискаш прошка и ще й обещаеш никога, никога повече да не правиш така. Съгласен?
	— О, да! — възкликнах аз.
	Тогава татко — ей че е готин — влезе в къщата и аз намислих да си взема с ванилия и с фъстък, понеже бял и зелен също е чуден, а после чух викове откъм къщи и татко се върна в градината целият зачервен, седна на своя шезлонг, взе отново вестника си, после го смачка и го хвърли на земята. А после ме изгледа и се развика:
	— Абе я ме остави на мира с твоя сладолед! Да си бил послушен. Повече не говорим за това! Ясно?
	Тогава пък аз се разплаках и господин Бледюр (това е нашият съсед) надвеси голямата си глава над градинския плет.
	— Какво има? — попита той.
	— Тебе пък — кресна татко — кой те е викал!
	— Прощавайте, прощавайте — каза господин Бледюр. — Може и да не сте ме викали, но привлякохте вниманието ми с нечовешки писъци. А когато дерат някого жив в съседство с мен, смятам, че мой дълг е да се осведомя, преди да извикам полиция.
	— Много смешно — забеляза татко. — Ха-ха!
	— Не искат да ми купят сладолед! — писнах аз.
	— Толкова ли е незавидно финансовото положение на семейството? — попита господин Бледюр.
	— Никола` е наказан, и за последен път — не си пъхай гагата, където не ти е работа, Бледюр! — изкрещя татко.
	— Без майтап — рече господин Бледюр. — Не мислиш ли, че си малко строг с горкото хлапе?
	— Тя жена ми го наказа! — викна татко.
	— Е, щом е жена ти… — каза Бледюр, хилейки се.
	— За последен път, Бледюр — каза татко, — влизай си в бърлогата или си просиш шамарите, дето отдавна ти ги обещавам? И те предупреждавам, не се шегувам!
	— Много ми се ще да го видя това — отвърна господин Бледюр.
	После мама излезе от къщи с мрежата за покупки.
	— Отивам да напазарувам за вечеря — каза мама.
	— Слушай — каза татко, — не смяташ ли, че…
	— Не, не и не! — развика се мама. — Много е сериозно! Отстъпим ли сега, от наказанието няма да има полза! Трябва веднъж завинаги да проумее, че няма право да говори и да върши каквото му скимне. Та нали на неговата възраст трябва да се погрижим за възпитанието му! Да не се упреквам след години, че синът ти е кривнал от правия път, задето сме били твърде отстъпчиви с него! Не, не и не!
	— Мисля, че си е взел поука — каза господин Бледюр. — Може пък да не трябва да…
	Мама се извърна рязко към господин Бледюр и ме хвана страх, понеже никога не я бях виждал толкова ядосана.
	— Съжалявам, но държа да ви обърна внимание — заяви мама, — че случката засяга само нас. Затова ще ви помоля да не се месите!
	— Ама — каза господин Бледюр — аз исках само…
	— Ами ти — кресна мама на татко, — стоиш си тук и си мълчиш, докато твоят приятел…
	— Не ми е приятел — извика татко — и…
	— Не съм ничий приятел! — изкрещя господин Бледюр. — Оправяйте се помежду си, защото между нас е свършено! И то безвъзвратно!
	Господин Бледюр си тръгна и мама се обърна към татко.
	— Хубаво, а сега отивам на пазар — каза мама — и мисли му, ако разбера, че си купил сладолед на сина си, докато ме няма!
	— Повече да не съм чул да се говори за сладолед! — изрева татко.
	Мама излезе и после чух звънчето на количката на сладоледчията, по този случай се разревах. Татко се развика, че ако продължавам с тази комедия, щял да ме напердаши, и си влезе в къщата, като хлопна вратата след себе си.
	По време на вечерята никой не продумваше, тъй като всеки беше сърдит на всеки. А после мама ме изгледа и ме попита:
	— Е, Никола`, ще бъдеш ли добричък сега? Нали няма да наскърбяваш никога повече мама?
	Аз си поплаках малко и после отвърнах, че ще бъда добричък и никога повече няма да наскърбявам мама; понеже така де, много си я обичам мама.
	Тогава мама стана, отиде в кухнята и се върна, като се подхилваше, и донесе… познайте какво?
	Пълна чиния с ягодов сладолед!
	Аз се спуснах да целуна мама, казах й, че е най-щурата майка на света, тя ми каза, че съм нейното малко зайченце, и се сдобих със сума ти сладолед. Понеже татко не щя да си вземе. Остана си там седнал, гледайки мама с ококорени кръгли очи.


>	Чичо Йожен

	Чичо Йожен дойде на вечеря у дома. Не го виждаме често чичо Йожен, понеже все пътува далеч, далеч — в Сент Етиен и в Лион. Аз им разправям на приятелчетата, че чичо Йожен е пътешественик, но то не е съвсем вярно; той пътува, за да продава разни неща, и май печели сума ти пари. Аз много обичам, като идва чичо Йожен, понеже е голям шегаджия; все прави смехории и се киска много шумно. Разправя и вицове, само дето никога не съм ги чувал, защото, почне ли да ги разправя, мен ме карат да изляза.
	Татко отвори вратата на чичо Йожен и се целунаха по бузите. На мен ми е чудно, като видя как татко целува господин, но трябва да се спомене, че чичо Йожен не е истински господин — той е брат на татко. После чичо Йожен целуна мама и й каза, че единственото свястно нещо, което е свършил брат му (значи — татко), е, дето се е оженил за нея. Мама много се смя и каза на чичо Йожен, че никога нямало да се промени. Тогава чичо Йожен ме взе на ръце — „опала“, — каза ми, че много съм пораснал и че съм неговият любим племенник, а след това ни раздаде подаръци: дванайсет вратовръзки за татко, шест чифта чорапи за мама и три пуловера за мене. Той чичо Йожен винаги прави веселяшки подаръци!
	Влязохме в хола и чичо Йожен почерпи татко с пура.
	— А, не! — каза татко. — Знам ги аз твоите избухливи пури!
	— Няма такова нещо — каза чичо Йожен. — Впрочем на`, гледай, ще изпуша ей тази. Виждаш ли? Хайде де, вземи си една, холандски са!
	— Нали няма да пушите преди вечеря? — обади се мама.
	И пам! Пурата на татко избухна. Ама как се кискахме, най-вече чичо Йожен! Татко също се кискаше и поднесе аперитива. Когато чичо Йожен отпи обаче, направи ужасна гримаса и изплю всичко на килима, а татко така се разкикоти, та се наложи да се подпре на камината, и ни обясни, че не е имало точно аперитив в бутилката, ами оцет. Тогава чичо Йожен също се разкикоти и шляпна по бузата татко, който пък прекара длани по косата на чичо Йожен, за да го разроши. Ей че е щуро, като ни гостува чичо Йожен!
	{img:pura.png}
	Мама се запъти към кухнята да довърши приготовленията за вечерята и татко покани чичо Йожен да седне в синьото кресло.
	— Не съм толкова глупав — рече чичо Йожен и отиде да седне в зеленото кресло, онова, дето има прогорено от цигара, даже заради това мама и татко се изпокараха; и чичо Йожен скочи, надавайки писък, понеже татко беше сложил кабарче на възглавницата. Мен пък ме заболя коремът от смях.
	— Край! — каза чичо Йожен. — Няма да си правим повече шегички. Съгласен?
	— Съгласен — каза татко, като си бършеше очите.
	И чичо Йожен подаде ръка на татко, татко я стисна и изпищя, защото в ръката си чичо Йожен държеше малко апаратче, което направи „бъззз“, а това е гадно. Жофроа донесе същото в училище и без малко да го изключат, понеже Анян се оплака.
	— На масата! — извика мама.
	Чичо Йожен плесна яката татко по гърба и ние отидохме в трапезарията. Чичо Йожен ми правеше знаци да не казвам на татко, че му е лепнал на сакото етикет, на който пишеше „Разпродажба“. Преди да седне, чичо Йожен хубаво огледа стола си и чак тогава седна, а мама донесе супата. Татко сипа вино в чашите, на мен наля съвсем мъничко с много вода — чудно е, съвсем розово — и чичо Йожен каза, че нямало да пие преди татко. Татко заяви, че чичо Йожен е голям щурчо, той пи, тогава чичо Йожен отпи на свой ред, но чашата му беше специална, с дупчици, и виното се изля върху вратовръзката и ризата на чичо Йожен.
	— Олеле! — изпищя мама. — Вратовръзката ви, Йожен! Прекалявате и двамата.
	— Нищо, нищо, прелестна снахичке — каза чичо Йожен. — Той тия номера ги прави, понеже ревнува; знае, че аз винаги съм бил единственият блестящ представител на рода.
	{img:kola.png}
	И чичо Йожен пусна солницата в супата на татко. Аз едвам се хранех, защото всеки път, когато татко и чичо Йожен правеха маймунджилъци, се задавях и се наложи другите да ме чакат, та да може мама да донесе печеното.
	Чичо Йожен тъкмо се канеше да си нареже месото, когато чинията му заподскача. Знаете ли защо? Ами че защото татко беше купил една нова джаджа — тръбичка, дето се слага под покривката, натискате една помпичка и има нещо като малко топче, което се издува и кара чинията да подскача. Всички изпокапахме от смях и мама каза да ядем, преди да е изстинало. Тогава чичо Йожен събори вилицата на татко и докато татко се навеждаше да я вдигне, чичо Йожен му изсипа сума ти чер пипер върху печеното. Страхотно! Питам се откъде на татко и на чичо Йожен им идват наум всички тия измишльотини!
	{img:smqh.png}
	Най-голямо хилене падна заради сиренето, защото, когато чичо Йожен понечи да нареже камамбера, се чу „къррр“, понеже не беше истински камамбер. После имаше шоколадова торта, страшно вкусна, и докато чичо Йожен разказваше някаква случка на ухото на татко, аз си сипах допълнително от тортата.
	След това се върнахме в хола и мама поднесе кафето, а смешката беше, че захарта в чашата на чичо Йожен взе да пуши, та се наложи мама да му даде друга чаша, пък чичо Йожен дръпна вратовръзката на татко и той си разсипа кафето. Татко трябваше да излезе да се почисти и мама ми каза да си взема довиждане, понеже било време за лягане.
	— Нека остана още малко ма, мамо — примолих се аз.
	— Всеки случай — каза чичо Йожен — аз също отивам да си легна.
	— Как! — възкликна татко, който влезе, бършейки си ръцете. — Тръгваш ли си вече?
	— Да — отвърна чичо Йожен, — цял ден карах, уморен съм. Но ми достави истинско удоволствие, че прекарах една спокойна вечер сред свои, аз, дето съм стар ерген и не се свъртам на едно място.
	И чичо Йожен ме целуна, целуна мама, като й каза, че никога не бил ял толкова вкусно и брат му извадил късмет, дето не го заслужавал, а татко го придружи, хилейки се, до колата му. И се чу страхотен трясък — татко беше завързал една стара тенекия отзад за колата на чичо Йожен.
	Още се кикотех, когато татко се върна; татко обаче изобщо не се кикотеше и ме повика в хола да ми се накара.
	Каза ми, че не искал да споменава пред чичо Йожен, но за нищо на света не бивало да си вземам допълнително от тортата без разрешение и вече съм бил достатъчно голям, за да не се държа като невъзпитано хлапе.


>	Панаирът

	Играехме си на криеница в градината — Йод, Жофроа, Алсест и аз — и не ни беше кой знае колко забавно, понеже има само едно дърво в нашата градина и веднага намираме който се скрие отзад. Особено Алсест, който е по-широк от дървото, пък и да не беше, пак щяхме да го намерим бързо-бързо, нали все яде и се чува как дъвче.
	Ние се питахме какво ще правим и татко ни съветваше да почистим с гребло алеите, когато видяхме Рюфюс да се задава тичешком. Рюфюс е едно приятелче, дето ходи в същото училище като нас и татко му е полицай.
	— Има панаир тук наблизо, на площада! — каза ни Рюфюс.
	Решихме да отидем на мига, обаче татко не щя и да чуе.
	— Не мога да ви придружа на панаира, налага се да ида да поработя, а вие сте прекалено малки, за да отидете самички — разправяше татко.
	Ние обаче настояхме.
	— Поне веднъж бъдете готин — обади се Алсест.
	— Не сме чак толкова малки — вметна Йод, — аз мога да фрасна по носа кого да е.
	{img:razhodka.png}
	— Моят татко, като му поискам нещо, никога не отказва — каза Жофроа.
	— Ще бъдем послушни — обещах аз.
	Татко обаче правеше „не“ с глава. Тогава Рюфюс му рече:
	— Ако сте добричък с нас, ще му кажа на моя татко и моят татко ще ви опрости глобите.
	{img:kolichki.png}
	Татко изгледа Рюфюс, размисли и после каза:
	— Хубаво, само за да ви доставя удоволствие и най-вече за да угодя на татко ти, Рюфюс, ви пускам да идете на панаира. Само не вършете щуротии и да сте си тук след час.
	Бяхме адски доволни и аз целунах моя татко. Колкото до паричките, имахме си доста. Взех от моята касичка спестяванията, дето ги пазех, за да си купя самолет по-късно, като порасна, а Жофроа има сума ти пари — татко му, който е страхотно богат, му дава много, много.
	Беше пълно с народ на панаира; ние започнахме от блъскащите се колички. Алсест и аз бяхме в една червена количка, Йод и Жофроа — в една жълта количка, Рюфюс и свирката с топче, дето му я беше дал татко му — в една синя количка. Позабавлявахме се хубавичко, като се тряскахме едни в други, викахме, кикотехме се, а Рюфюс свиреше и крещеше: „Давай! Давай! Вие там, карайте вдясно!“. Собственикът ни гледаше особено, все едно ни дебнеше. Алсест беше извадил от джоба си меденка и тъкмо си я хапваше, доволен и щастлив, когато количката на Йод и на Жофроа се хакна в нас. От удара Алсест си изпусна меденката.
	— Чакай ме, идвам — каза ми Алсест и скочи от количката, за да иде да я търси.
	— Ей, вие там — развика се Рюфюс, — пресичайте по зебрата!
	Собственикът на манежа изключи тока и всички колички спряха.
	— Абе ти в ред ли си? — обърна се собственикът към Алсест, който беше докопал меденката си.
	— Движение! Движение! — крещеше Рюфюс.
	{img:zaharen_pamuk.png}
	Собственикът не беше доволен, ама наистина; каза ни, че му е писнало от врявата, дето вдигаме, и от нашите безразсъдни постъпки и ни подкани да си ходим. Аз обърнах внимание на собственика, че сме платили за пет обиколки, а сме направили само четири. Йод налиташе да перне собственика по носа; Йод е много як и най обича да перка по носовете. Рюфюс пък поиска от собственика да му покажел документите си; другите хора мрънкаха, понеже количките не вървяха. Накрая се споразумяхме: собственикът ни върна парите за петте обиколки и ние напуснахме блъскащите се колички. На нас, общо взето, леко ни беше писнало, а и Алсест здравата се беше уплашил да не си изгуби меденката.
	След това си купихме захарен памук. Той е съвсем като истинския, само че е по-вкусен, сладък е и целите се омазваме, а после много лепнем. Като приключихме с яденето, отидохме на един манеж, където имаше кръгли вагончета, които се въртяха бясно. Хубаво се посмяхме, само дето един господин се оплака на излизане, че имал захарен памук навсякъде по лицето и по костюма. Трябва да се има предвид, че господинът седеше във вагончето зад това, в което се намираше Алсест, пък Алсест, преди да се качи на манежа, си беше купил сума ти захарен памук, та да може да издържи по време на въртенето.
	{img:labirint.png}
	След това Алсест ни предложи да видим дали може да се намери нещо вкусно за ядене, понеже бил гладен. Купихме желирани бонбони и пържени картофи, и шоколад, и карамели, и наденички и пихме лимонада, след което се почувствахме недотам добре всички освен Алсест, който предложи да отидем на самолетчетата, дето се издигат и пропадат. Ние приехме, но не биваше. Наистина ни прилоша ужасно в самолетчетата и собственикът на манежа се ядоса: правело лошо впечатление на клиентите му.
	За да си отдъхнем, си потърсихме някакво кротко занимание. Решихме да идем в лабиринта. То си е щуро забавление. Пълно е с коридори с прозрачни стъклени стени и като си вътре, не виждаш стените и е много трудно да си намериш пътя. Хората, дето са навън, те виждат как се мъчиш да излезеш и много се кикотят, много повече във всеки случай от тези, дето са в лабиринта.
	Отначало се постарахме да вървим едни подир други и накрая пак се изпогубихме. Чувахме свирката на Рюфюс и Йод, който крещеше, че ако не излезем оттам, ще фрасне някого по носа. Алсест пък се разплака, понеже беше гладен и смяташе, че няма да излезе навреме за вечерята. Не щеш ли, зърнах отвън някой, дето не се смееше — беше моят татко.
	— Излизайте оттам, калпазани! — изрева той.
	То ние не че не искахме, ама не знаехме как. Тогава татко влезе да ни търси в лабиринта. Поисках да го пресрещна, обаче обърках коридора и се озовах отвънка с Алсест, който ме следваше по петите. Докато се взирах и се опитвах да помогна на другите, дето бяха все още в лабиринта, като им обясня как съм излязъл, Алсест хукна за сандвичи. Рюфюс пък излезе след това с Йод и Жофроа.
	Този, дето не успяваше да излезе, беше татко и докато го чакахме, последвахме примера на Алсест и загризахме сандвичи, седнали на тревата пред лабиринта. Точно в този момент цъфна таткото на Рюфюс и май и на него не му беше до смях: той раздруса Рюфюс, каза му, че часът е шест вечерта и това не били часове за седене навънка, особено пък за деца без наблюдение. Тогава Рюфюс му каза, че сме с моя татко и всъщност него чакаме, понеже е в лабиринта.
	Таткото на Рюфюс направо побесня и помоли собственика на лабиринта да иде да намери татко. Собственикът отиде, кикотейки се, и доведе татко, който нещо се беше ядосал.
	— Ха сега де — каза таткото на Рюфюс, — така ли наглеждате децата, такъв пример ли им давате?
	— Ама — каза татко — за всичко е виновен вашият калпазанин Рюфюс; той замъкна другите на панаира!
	— А, така ли било? — попита таткото на Рюфюс. — Я ми кажете, ваша ли е сивата кола, дето е паркирана на пешеходната пътека?
	— Да, и какво от това? — отвърна моят татко.
	Тогава таткото на Рюфюс връчи фиш за глоба на моя татко.


>	Домашните

	Когато татко се върна от службата си тази вечер, носеше голяма чанта под мишница и никак не изглеждаше доволен.
	— Искам да вечеряме рано — заяви татко. — Донесъл съм си работа, която трябва да е готова до утре сутринта.
	Мама въздъхна тежко и каза, че ще сервира веднага, пък аз заразправях на татко какво съм правил в училище днес, обаче татко не ме слушаше; взе да вади сума ти листове от чантата си и да ги разглежда. А беше жалко, че татко не ме слуша, понеже доста ми потръгна днес в училище — вкарах три гола на Алсест. После мама пристигна и рече, че е сервирано.
	{img:domashna_rabota.png}
	Нахранихме се много добре; поначало се храним добре вкъщи: имаше супа, пържоли с пюре — пюрето е весело, понеже може да се рисува отгоре с вилицата — и сладкиш, останал от обяд. Гадното е, че никой не продумваше и когато поисках да обясня пак на татко за трите гола, той ми каза: „Яж!“.
	{img:na_vecherq.png}
	След вечеря, докато мама миеше чиниите в кухнята, татко и аз отидохме в хола. Татко сложи листовете си на масата, където стоеше розовата ваза, преди да се счупи, пък аз си поиграх с моята количка на килима. Бръм!
	— Никола`! Престани с тая врява! — кресна татко.
	Тогава аз се разплаках и мама дотича.
	— Какво става тук? — попита тя.
	— Става това, че имам работа и ми е нужно спокойствие! — отвърна татко.
	Тогава мама ми каза, че трябвало да съм добричък и не трябвало да безпокоя татко, ако не искам мигновено да се кача да си легна. Понеже не исках мигновено да се кача да си легна (поначало вечер не ми се спи), попитах мога ли да си чета книжката, дето ми я подари чичо Йожен при последното си гостуване у дома. Мама ми каза, че е много хубаво хрумване. Тогава аз отидох да донеса книжката от чичо Йожен, а това е една много щура книжка за банда приятелчета, които търсят съкровище, обаче все не успяват да го намерят, понеже у тях е само едната половина от картата, която да ги отведе до съкровището, а половината, дето е у тях, не става за нищо, ако не намерят другата половина. И вчера, когато мама угаси лампата в моята стая, бях стигнал до един страхотен момент, когато Дик, това е шефът на приятелчетата, се намира в една порутена къща с един гърбав тип.
	{img:chetene_na_knijka.png}
	И татко се развика:
	— Гадна писалка! Сега пък не ще да пише! Никола`! Иди ми донеси твоята писалка!
	Тогава аз зарязах книжката си на килима и отидох в моята стая да взема писалката, дето ми я подари баба, и услужих с нея на татко.
	Край къщата на гърбавия бушуваше ужасна буря, с мълнии и гръмотевици, обаче Дик не го беше страх; а после мама дойде от кухнята и седна в креслото срещу татко.
	— Намирам — каза мама, — че господин Мушбум прекалява. Като знам какво ти плаща, би могъл да се въздържа да ти дава работа в извънслужебно време.
	— Ако имаш нещо по-добро да ми предложиш — засече я татко, — бъди така любезна да ми го съобщиш.
	— Браво бе! — рече мама. — Много умно нещо каза току-що!
	— Не се старая да съм умен — кресна татко. — Старая се да си свърша работата до утре сутрин, ако скъпото ми семейство разреши!
	— Що се отнася до мен — каза мама, — имаш моето разрешение. Качвам се да слушам радиото в нашата спалня. Ще продължим разговора утре, когато се поуспокоиш.
	И мама се качи в спалнята. А аз зачетох пак книжката на чичо Йожен за Дик, шефа на приятелчетата, в къщата на гърбавия. Бушуваше ужасна буря, обаче Дик не го беше страх; и един от листовете на татко падна на килима.
	— Тю да му се не види! — каза татко. — Никола`! Вдигни тоя лист и иди затвори оная врата! Необяснимо е защо никой не затваря вратите в тази къща!
	Тогава аз вдигнах листа и отидох да затворя вратата на трапезарията — то вярно, че винаги забравяме да затваряме вратите вкъщи и става течение, — а после татко ми извика, че така и така съм там, да съм идел да му налея чаша вода в кухнята. Когато донесох чашата с вода на татко, отново се хванах с щурата книжка на чичо Йожен за приятелчетата, дето имат половината карта, за да открият съкровището, и друг един лист на татко падна на килима, и татко ми каза да съм идел да затворя кухненската врата.
	Когато се върнах, татко ме попита как пиша „принадлежа“; казах му, че го пиша с „ъ“ накрая. Тогава татко въздъхна дълбоко и ми рече да съм идел да му потърся речника, дето е в библиотеката. Преди да го отнеса на татко, надникнах в речника, обаче не намерих „принадлежа“. Може пък да се пише с две „ъ“.
	Дадох речника на татко, изтегнах се на килима и стигнах до момента, когато, посред бурята с мълниите и гръмотевиците, Дик крачи по коридорите в къщата на гърбавия; после на вратата се звънна.
	— Иди да отвориш, Никола` — каза ми татко.
	Отидох и беше господин Бледюр. Господин Бледюр е нашият съсед, а пък той много обича да закача татко, татко обаче невинаги обича господин Бледюр да го закача.
	— Здрасти, Никола`! — каза ми господин Бледюр. — Тук ли е клетият ти баща?
	— Бягай си в колибата, Бледюр — кресна татко от хола. — Не е моментът да идваш да ме безпокоиш! Разкарай се!
	{img:voda_na_tatko.png}
	Тогава господин Бледюр дойде с мен в хола и тъкмо да зачета пак там, където Дик е в коридора в къщата на гърбавия посред бурята, господин Бледюр каза:
	— Дойдох да видя дали не искаш да поиграем на дама.
	— Не виждаш ли, че съм зает? — сопна се татко. — Имам важна работа да свърша за утре сутрин.
	— Оставяш се началникът да ти се качва на главата и той се възползва — каза господин Бледюр. — Аз съм независим труженик, но и да имах началник, ако на началника ми му хрумнеше да ми даде работа в извънслужебно време, щях да му кажа аз на моя началник, щях да му кажа…
	— Копче нямаше да му кажеш — изрева татко. — Първо на първо, защото не ти стиска, а и защото никой началник няма да те вземе.
	— На кого не му стиска и кой кого няма да вземе? — попита господин Бледюр.
	— Чу ме — рече татко. — Ако не чаткаш лесно, не е моя вината. А сега ме остави да работя.
	— А, така ли било? — попита господин Бледюр.
	— Така — отвърна татко.
	Тогава аз си грабнах книжката, сложих я под мишница и се развиках:
	— Писна ми вече! Качвам се да си легна!
	И си тръгнах, а в това време татко и господин Бледюр, които се държаха за връзките, ме гледаха с широко отворени от учудване очи. Тъй де, какво пък, ама ха, вече за двайсети пъти препрочитах една и съща страница от книжката ми!
	Искате ли да ви кажа? Намирам, че много ги товарят с работа татковците ни. Затова, като се върнем вкъщи капнали след училище, ами тъй де, нищо не може да се направи, та да имаме малко от малко спокойствие!


>	Пляс, пляс

	— Хайде, Никола`! Време е за къпане — каза ми мама и аз казах, че няма смисъл, че всъщност не съм чак толкова мръсен и че в училище Мексан вечно е с мърляви колене, пък майка му не го къпе често, че утре на всяка цена ще се изкъпя, но тази вечер хич не ми е добре.
	Тогава мама каза, че е все същата комедия с мен, че е жива мъка да ме вкара човек в банята, а после не може да ме изкара от ваната, и й било писнало — и дойде татко.
	— Хубава работа, Никола` — каза ми татко, — на какво прилича това? Защо не искаш да се къпеш? Толкова е приятно да се изкъпе човек!
	Тогава аз казах, че не е хич приятно, че мама ми търка лицето с гъбата, пляс, пляс, и ми вкарва сапун навсякъде в очите и в носа и щипе, и че не съм чак толкова мръсен, и утре на всяка цена ще се изкъпя, понеже тази вечер не ми е добре.
	— А ако самичък се изкъпеш — попита ме татко, — ще се съгласиш ли? Така няма да си вкарваш сапун в очите.
	— Ами че това е безумие — рече мама, — много е малък! Та той никога няма да може да се изкъпе самичък!
	— Много малък ли? — ахна татко. — Ама нашият Никола` е голямо момче, не е вече бебе и спокойно може да се изкъпе самичък; нали, Никола`?
	— О, да! — възкликнах аз. — А и в училище приятелчетата Алсест, Рюфюс и Клотер ми казаха, че се къпели самички. Тъй де, какво пък, ама ха, у дома никога не е като при другите!
	Разбира се, не споменах за Жофроа, който ми заяви, че гувернантката му го къпела. Не бива обаче да се вярва на всичко, дето разправя Жофроа; той е ужасен лъжец.
	— Отлично! — каза татко на мама. — В такъв случай иди му напълни ваната на този мъжага. Да се справя като голям човек.
	Мама обаче се поколеба и ме загледа доста особено, а после бързо-бързо си тръгна, като каза, че щяла да напълни ваната и да побързам, да не изстинела водата. Аз пък се изненадах, дето мама изглежда толкова притеснена.
	{img:vyv_vanata.png}
	— Работата е там — обясни ми татко, — че понякога на мама й е мъчно, като те гледа, че растеш. Всъщност ще разбереш по-късно, че жените не бива да се опитваш да ги разбираш.
	Татко така си приказва от време на време неща, дето нищо не значат, весело да става. Той ме погали по косата и ми каза да побързам, понеже мама ме викала от банята. Маминият глас звучеше някак си особено!
	Бях адски горд, че ще се къпя самичък, понеже така де, от два рождени дни насам вече съм голям. Пък и с гъбата ще търкам покрай лицето, но не и върху него. И аз отидох в стаята си да взема нещата, които ми бяха необходими за къпането. Взех платноходката, дето вече няма платно; жалко, ще трябва да й сложа ново! Взех и желязното корабче, дето има комин и витло; то не се държи много добре на повърхността, но е щуро за играта на потъващ кораб, като в един филм, дето гледах, в който обаче всичко живо се спаси, даже капитанът на кораба, който не искаше да се хвърли във водата. Ами че с такава щура униформа като неговата и аз нямаше да искам!
	Взех синята количка заради произшествието с колата, дето цопва в морето; взех военния кораб, оня, дето имаше оръдия, преди да услужа с него на Алсест; и също така взех трите оловни войника и дървеното конче — да бъдат пътниците.
	Не взех мечето заради останалата козина, понеже другата му я махнах със старата самобръсначка на татко, оная, дето вече не работи; то си е истина де, веднъж бях сложил мечето във водата и цялата вана се покри с косми, и мама беше недоволна. А и мечето не беше кой знае колко красиво след банята, пък аз не обичам да се отнасям грубо с играчките си. Ей, много съм грижовен.
	Като ме видя да влизам в банята с моите играчки, мама ококори ей такива очи.
	{img:mama_podgotvq_vanata.png}
	— Нали няма да сложиш всички тия боклуци във ваната? — каза тя.
	— Хайде, скъпа — каза татко, който се появи, — остави Никола` да се оправя самичък. Нека се изкъпе, както може. Трябва да осъзнае отговорностите си.
	— А смяташ ли, че е опасно да го оставим самичък? — попита мама.
	— Опасно ли? — разхили се татко. — Да не си въобразяваш, че ще се удави във ваната? Не вдигаш шум на плажа, като влиза в морето. Хайде, ела, да го оставим.
	— Не стой много дълго и се измий хубавичко зад ушите; ако имаш нужда от мен, ме повикай, ще дойда да те видя след мъничко, и недей да пипаш крановете — заръча ми мама.
	После си избърса носа и излезе с татко, който се подсмиваше.
	Съблякох се на бърза ръка и влязох във ваната; водата беше леко възтопла, ух, ух, ама се свиква бързо. Започнах да си играя със сапуна; много щур сапун, прави сума ти пяна, а после взех гъбата и я притиснах до шията си; забавно си е заради водата, дето се стича от нея, и после мама отвори вратата.
	— Как е? — попита тя.
	— Остави го малко на мира — провикна се татко отдолу. — Прекаляваш най-после! Не е вече на пет години, я!
	И мама си тръгна. Тогава, понеже от сапуна вече не можеше да се види под водата, беше досущ като морето. Взех платноходката без платно и я сложих във водата закотвена до ръба на ваната, после спуснах корабчето с комин, с тримата войници и коня вътре. То обаче потъна адски бързо и единственият, дето се спаси, беше конят, който плуваше на повърхността, понеже беше дървен, и аз се престорих, уж че е корабче.
	После се сетих за малкия водолаз в скафандър, дето ми го изпрати баба, и си казах, че ще е щуро да се отправи да търси войниците. Тогава излязох от ваната, без да се подсуша и без да се облека за по-бързо, и изтичах в моята стая. Беше адски студ.
	Едва бях влязъл в стаята си и чух страхотен писък откъм банята; втурнах се натам и видях мама надвесена над ваната как бърка във водата, все едно търси войниците.
	— Какво има? — попитах аз.
	Тогава стана страхотия! Мама се сепна, изпищя, взе ме в прегръдките си, от което роклята й се измокри цялата, и после ми обърса два яки шамара, обаче не по лицето, и се разплакахме и двамата.
	Прав е наистина татко, като казва, че майките не бива да се опитваш да ги разбираш. И после най-лошото — край с къпането ми самичък като голям човек; отново мама ми трие лицето с гъбата — пляс, пляс.


>	Семейният обяд

	Днес е щур ден! Рожденият ден на баба, която е майка на моята майка, и всяка година за рождения ден на баба семейството се събира в един ресторант за обяд и се забавляваме здравата.
	Когато татко, мама и аз пристигнахме в ресторанта, всичко живо вече беше там. Имаше голяма маса насред ресторанта, с цветя отгоре й и роднините наоколо, а те викаха, смееха се и ни поздравяваха с „добър ден“. Другите клиенти на ресторанта не викаха, но пък се смееха.
	Отидохме да целунем баба, която седеше в дъното на масата, и татко й каза:
	— С всяка изминала година се подмладявате, мамо.
	И баба му отвърна:
	— Затова пък вие, зетко, имате уморен вид, трябва да внимавате.
	Освен това там беше и чичо Йожен, татковият брат, който е дебел, червендалест и все се смее.
	— Как я караш… нерез такъв? — обърна се той към татко и аз се разкикотих, понеже не я знаех тая смешка и ще я повторя на приятелчетата.
	Много си го обичам чичо Йожен — той е страшно забавен, вечно разправя вицове. Жалкото обаче е, че вземе ли да ги разправя, мене ме карат да изляза. Там бяха и чичо Казимир, който никога не казва кой знае какво, и леля Матилд, дето все приказва, леля Дороте, която е най-старата и хока всичко живо; Мартин, която е братовчедката на мама и е адски хубава, и татко й го каза, а мама каза на Мартин, че е истина, но че трябвало да си смени фризьора, понеже водната й ондулация не струвала. Там бяха и чичо Силвен и леля Амели, която час по час боледува; прекарала е сума ти операции и все за тях разправя. Права е да разправя, понеже операциите са адски успешни — леля Амели изглежда наистина свежа. Освен това там бяха и моите братовчеди, дето не ги виждам често, защото живеят много далеч. Рош и Ламбер, които са мъничко по-малки от мен и досущ си приличат, понеже са родени в един и същи ден; сестра им Кларис, която на години е колкото мен и е със синя рокля, и братовчедът Елоа, който пък е мъничко по-голям от мен, не много обаче.
	{img:praznichna_masa_1.png}
	{img:praznichna_masa_2.png}
	Всички възрастни ни погалиха по главите — Рош, Ламбер, Кларис, Елоа и мен. Казаха ни, че много сме пораснали, попитаха ни добре ли се учим в училище, колко прави 8 по 12 и чичо Йожен се поинтересува имам ли си гадже, и мама рече:
	— Йожен, никога няма да се промените.
	— Хубаво — каза баба, — да сядаме, че става късно.
	Тогава всеки затърси къде да седне. Йожен каза, че ще настани всичко живо.
	— Мартин — разпореди той, — ще седнете тук, до мен, Дороте — до брат ми…
	Татко обаче го прекъсна, като заяви, че по този начин не било добре, той си мислел… Леля Дороте не остави татко да довърши, каза му, че не е любезен и не се виждали често, та можел да се насили да бъде учтив. Мартин се разхили, на татко обаче не му беше до смях; рече на чичо Йожен, че все трябвало да се покаже; баба забеляза, че добре се почвало, и един сервитьор, който изглеждаше по-главен от другите, се приближи до баба и каза, че ставало късно, и баба каза, че салонният управител бил прав и всичко живо да се настаняло, както дойде, и всичко живо седна, братовчедката Мартин до чичо Йожен, а леля Дороте до татко.
	— Помислих си — каза салонният управител, — че може да сложим децата заедно в края на масата.
	— Чудесна идея — одобри мама.
	Кларис обаче се разплака и каза, че искала да остане с големите и с майка си и че трябвало да й се нареже месото, и че не било справедливо и щяла да се разболее. Всички други клиенти на ресторанта бяха престанали да се хранят и ни зяпаха. Салонният управител дотича, изглеждаше доста поизнервен.
	— Моля ви се — каза той, — моля ви се.
	Тогава всичко живо стана, за да направи място на Кларис до майка й, леля Амели. Когато си седна, всичко живо си беше сменило местата, освен чичо Йожен, който беше все така до Мартин, и татко, който беше между леля Дороте и леля Амели, която взе да му разправя за една ужасна операция.
	Аз седях в дъното на масата до Рош, Ламбер и Елоа. Сервитьорите почнаха да носят стридите.
	— За децата — каза леля Матилд — никакви стриди, само малко колбас.
	— Че защо да няма стриди за мене? — развика се Елоа.
	— Защото не ги обичаш, миличко — отвърна леля Матилд, която е майката на Елоа.
	— Напротив, обичам ги! — закрещя Елоа. — Искам стриди!
	Салонният управител се приближи, много изнервен, и леля Матилд каза:
	— Дайте няколко стриди на малкия.
	— Ама че възпитание — обади се леля Дороте.
	Това хич не се хареса на леля Матилд.
	— Скъпа ми Дороте — каза тя, — оставете ме да възпитавам детето си, както намеря за добре. Във всеки случай вие като стара мома нищо не разбирате от възпитание на деца.
	{img:restorant.png}
	Леля Дороте се разплака, рече, че никой не я обичал и била много нещастна, също като Анян в училище, като му кажат, че е любимец на учителката. Всички наставаха, за да утешават леля Дороте, а после салонният управител пристигна със сервитьорите, които мъкнеха цял куп стриди.
	— Сядайте! — кресна салонният управител.
	Семейството насяда и аз видях, че татко се беше опитал да си смени мястото, но не успя.
	— Видя ли? — каза ми Елоа. — За мене има стриди.
	Аз не казах нищо и се заех да си ям салама. Елоа пък си гледаше стридите, но не ги ядеше.
	— Е, какво — попита леля Матилд, — няма ли да си ядеш стридите?
	— Не — отсече Елоа.
	— Виждаш ли, че мама беше права — каза леля Матилд, — ти не обичаш стриди.
	— Я, обичам ги пък — изкрещя Елоа, — ама тия не са пресни!
	— Хубаво извинение — забеляза леля Дороте.
	— Това не е извинение — извика леля Матилд. — Щом малкият казва, че стридите не са пресни, значи не са пресни. Впрочем и аз намирам, че имат странен вкус!
	Салонният управител пристигна, адски изнервен.
	— Моля ви се — каза той, — моля ви се!
	— Стридите ви не са пресни — заяви леля Матилд, — нали, Казимир?
	— Да — отвърна чичо Казимир.
	— Ето на`, виждате ли? Той самичък го каза! — рече леля Матилд.
	Салонният управител изпъшка и нареди да отнесат стридите, освен тези на леля Дороте.
	След това поднесоха печеното; беше адски вкусно. Чичо Йожен разправяше вицове, само че много тихо, и братовчедката Мартин през цялото време се кикотеше. Докато си режеше месото, леля Амели говореше на татко и татко престана да се храни, а после се наложи леля Амели да стане, понеже на Рош и на Ламбер им прилоша.
	— Тъй е то — рече леля Дороте, — като се тъпчат децата…
	Салонният управител стоеше до нашата маса, изглеждаше зле и току си бършеше лицето с една кърпа.
	Като дойде ред на десерта (сладкиш!), Елоа започна да ми разправя, че в неговото училище приятелите му били върхът, а пък той бил главатарят на бандата. Напуши ме смях, понеже моите приятелчета са по-готини от неговите — ами че те Алсест, Жофроа, Рюфюс, Йод и останалите не могат да се сравняват с приятелчетата на Елоа.
	— Твоите приятели са жалки — тръснах на Елоа — и освен това аз също съм главатар на бандата, а ти си тъп.
	Тогава се сбихме. Татко, мама и леля Матилд дойдоха да ни разтървават и после се спречкаха помежду си. Кларис ревна да плаче, всичко живо настава и крещеше, даже другите клиенти и салонният управител.
	Като се прибрахме у дома, татко и мама не изглеждаха доволни.
	Разбирам ги! Тъжно е, като си помисли човек, че сега ще трябва да чакаме цяла година до следващия семеен обяд…


>	Ябълковият сладкиш

	След обяда мама каза:
	— За десерт довечера ще правя ябълков сладкиш.
	Тогава аз казах:
	— Екстра.
	Татко обаче каза:
	— Никола`, следобеда трябва да си работя у дома. Затова се налага да си много мирен до вечерята, ако ли не — няма ябълков сладкиш.
	Обещах да не се правя на палячо, понеже ябълковите сладкиши на мама са адски щури. Ще трябва да внимавам да не лудея, понеже понякога наистина ти иде отвътре да си мирен и после — бам! — нещо се случва. А татко не се шегува: като каже, че няма ябълков сладкиш, значи няма ябълков сладкиш, ако ще да плачеш и да разправяш, че ще напуснеш къщата и че много ще им е мъчно за теб.
	Затова излязох в градината, да не безпокоя татко, който работеше в хола. После дойде Алсест. Алсест е приятелче от училище и е дебел, все яде.
	— Здрасти! — каза ми Алсест. — Какво правиш?
	— Нищо — отвърнах. — Трябва да стоя мирен до довечера, ако искам да ми дадат ябълков сладкиш за десерт.
	Алсест се заоблизва сума ти пъти и после престана, за да ми рече:
	— А смяташ ли, че ако стоя мирен, и на мен ще ми дадат ябълков сладкиш?
	Обясних му, че не знам, понеже нямам право да каня приятелчета без разрешението на моя татко и на мама, тогава Алсест заяви, че ще помоли моя татко да го покани на вечеря, и се наложи да го уловя за колана тъкмо когато се канеше да влезе в къщата.
	{img:nikola_i_alsest.png}
	— Недей, Алсест — рекох му аз. — Ако обезпокоиш моя татко, за никого няма да има ябълков сладкиш, нито за тебе, нито за мене.
	Алсест се почеса по главата, извади кифла с шоколад от джоба си, захапа я и рече:
	{img:ogledalo.png}
	— Е хубаво де, здраве да е, ще мина и без него. На какво ще играем?
	Казах на Алсест, че ще играем на нещо, дето да не вдигаме шум, и решихме да си поиграем на топчета шепнешком.
	Аз на топчетата съм цар и отгоре на всичко Алсест играе само с една ръка, понеже другата е все заета да си слага разни неща в устата, та спечелих сума ти топчета, а това не се хареса на Алсест.
	— Шмекеруваш — каза ми той.
	— Хайде сега — казах аз, — да шмекерувам, аз? Ти не знаеш да играеш, това е цялата работа!
	— Аз ли не знам да играя бе? — развика се Алсест. — Аз играя по-добре от всичко живо, само че не и с мошеници, върни си ми топчетата!
	Казах на Алсест да не крещи, ако ли не, няма да видим ябълков сладкиш, и тогава Алсест ми каза, че ако не му върна топчетата, щял да почне да крещи и даже да пее. Върнах му топчетата и му заявих, че няма да му проговоря никога повече.
	— Хубаво де, ще поиграем ли още? — попита ме Алсест.
	Отвърнах му, че няма, че заради ябълковия сладкиш по-добре да се кача да почета в стаята си до вечерята. Тогава Алсест ми каза:
	— До утре.
	И си тръгна.
	Много си го обичам Алсест. Той е приятелче.
	В стаята си взех една книга, дето ми я подари баба, в която се разказва за едно момченце, което търси баща си по целия свят, затова пътува със самолети и с подводници и отива в Китай и при каубоите, и понеже вече я бях чел, не ми беше кой знае колко забавно. Взех си боичките и почнах да оцветявам една от картинките, онази, на която момченцето е в дирижабъла. После си спомних, че татко не обича да си цапам книгите, понеже казва, че книгите са приятели и човек трябва да милее за тях. Затова взех гума да изтрия боичките, обаче те не се махаха така лесно, тогава натиснах по-силно с гумата и страницата се скъса. Дорева ми се не толкова заради книгата, понеже знаех, че накрая момченцето намира татко си на един пуст остров, а заради моя татко, който можеше да се качи в стаята ми и да ме лиши от ябълков сладкиш. Не се разревах, за да не вдигам шум, откъснах парчето от страницата и върнах книгата на мястото й. Дано татко да не се сети за рисунката с дирижабъла!
	{img:nikola_si_igrae.png}
	Отворих вратичката на моя шкаф и заоглеждах играчките си. Намислих да си поиграя с електрическото си влакче, обаче веднъж влакчето пусна сума ти искри, всички лампи в къщата угаснаха и татко здравата ми се накара, особено след като се изтърси на стълбището към мазето, където отиде да оправи осветлението. Там беше и самолетчето, онова, дето е с червени крила и перка, която се навива с ластик, обаче със самолетчето счупих синята ваза и станаха куп разправии. Пумпалът пък издава един особен шум. Като ми го подариха за рождения ден, татко и мама ми казаха:
	— Чуй, Никола`, каква хубава музика се носи от пумпала!
	{img:dim.png}
	А после, всеки път, щом понеча да си поиграя с пумпала, татко ми казва:
	— Спри този адски шум!
	Разбира се, там беше и плюшеното ми мече, онова, дето е наполовина обръснато, понеже, преди да приключа с бръсненето, самобръсначката на татко се счупи. Обаче мечето е играчка за малчугани, на мен от месеци вече не ми е забавно.
	Затворих шкафа и наистина ми се ревеше, тъй де, какво пък, ама ха, не е честно да имаш играчки, а да нямаш право да си служиш с тях, и всичко това заради един гаден сладкиш. В края на краищата мога да мина и без сладкиш, макар че е хрупкав, със сума ти ябълки отгоре и с пудра захар, и реших да си редя замъци от карти, понеже вдигат най-малко шум, като падат. Замъците от карти е също както като се цупиш: забавно е само в началото. След това прекарах известно време в правене на гримаси пред огледалото и най-шантавата е тази, на която Рюфюс ме научи в междучасието: натискаш носа да се вирне, теглиш клепачите да увиснат и заприличваш на куче. А после, след гримасите, си взех миналогодишния учебник по география и после татко влезе в стаята ми.
	— Как, Никола`? — зяпна татко. — Ама ти тук ли си бил? Не те чувах и се питах къде ли си се дянал. Какво правеше в стаята си?
	— Мирувах — отвърнах аз на татко.
	Тогава татко ме прегърна, целуна ме, рече ми, че съм най-добричкото от всички малки момченца и че е време за вечеря.
	Влязохме в трапезарията, където мама слагаше чиниите на масата.
	— Мъжете са гладни — каза татко ухилен, — на мъжете им се ще да се навечерят хубаво и да си похапнат ябълков сладкиш!
	Мама погледна татко, погледна и мен и се завтече към кухнята.
	— Божичко! — изпищя мама. — Ябълковият ми сладкиш!
	И си останахме без десерт, понеже ябълковият сладкиш беше прегорял във фурната.


>	Пазят ме

	Татко и мама трябва да излизат довечера, ще ходят на вечеря у едни приятели и аз съм навит. Вярно, татко и мама не излизат често и на мен ми доставя удоволствие, като знам, че се забавляват, въпреки че не обичам да оставам без тях вечер и е адски несправедливо, понеже аз никога не излизам вечер; няма причина и аз се разплаках, и татко ми обеща да ми купи самолетче, а при това положение съм навит.
	— Ще бъдеш послушен — каза ми мама. — Впрочем една много мила госпожица ще дойде да те пази и няма да те е страх. Пък и моят Никола` вече е голямо момче.
	На вратата се позвъни и татко каза:
	— Ето я пазачката.
	И отиде да отвори. Влезе една госпожица, носеше учебници и тетрадки в ръце и вярно, че изглеждаше много мила, освен дето беше готина, с кръгли очи като плюшеното ми мече.
	— Ей го Никола` — каза татко. — Никола`, да ти представя госпожица Брижит Пастюф. Ще бъдеш добричък и ще я слушаш, нали?
	— Добър вечер, Никола` — поздрави госпожицата, — че ти си бил голямо момче и я какъв красив халат имаш!
	— А пък вие — рекох й — имате очи като на моето мече.
	Госпожицата доби леко учуден вид и ме изгледа с още по-кръгли очи отпреди.
	— Ами хубаво — каза татко, — е, това е, ние ще тръгваме…
	— Никола` е вечерял — каза мама, — готов е за лягане, вече е по пижама. Може да го оставите още четвърт час и после — в кревата. Ако огладнеете, ще намерите разни неща в хладилника, няма да окъсняваме, до полунощ най-много.
	Госпожицата заяви, че не е гладна, сигурна била, че ще съм послушен и че всичко ще мине много, много добре.
	— Да, надявам се — каза татко.
	После татко и мама ме целунаха, май малко се поколебаха и тръгнаха.
	Останах самичък в хола с госпожицата.
	— Та така — каза госпожицата, която, чудно защо, сякаш малко се боеше от мен. — Добре ли се учиш в училище, Никола`?
	— Криво-ляво, а вие? — отвърнах й аз.
	{img:pazachkata_i_nikola.png}
	— О! Бива, само географията ме мъчи, затова си донесох учебника тази вечер, трябва да зубря, изпитът сега е писмен и не ми се ще да ме спукат на матурата!
	Беше бъбрива госпожицата, жалко само, дето не разбирах какво казва: явно, че в нейното училище и граматиката я мъчеше.
	Тъй като мама ми бе разрешила да остана още четвърт час, предложих на госпожицата да поиграем на дама и спечелих три игри, понеже съм страхотен на дама.
	— Хубаво, а сега в леглото! — разпореди госпожицата.
	Ръкувахме се и аз се качих да си легна, държа да отбележа, че съм адски послушен. Татко и мама ще са доволни.
	Само дето не ми се спеше. Не знаех много-много какво да правя и междувременно по навик реших да ожаднея.
	— Госпожице — извиках аз, — искам чаша вода!
	— Ида! — извика госпожицата.
	Чух чешмата в кухнята и чух как госпожицата изкрещя нещо, което не разбрах.
	Госпожицата влезе с чаша вода, блузата й беше цялата мокра.
	— Трябва да се внимава с кухненския кран — казах аз, — пръска и татко още не се е наканил да го оправи.
	— Забелязах — каза госпожицата и хич не ми изглеждаше доволна.
	Все едно я бяха „спукали“ на матурата. Изпих си водата, а това доста ме затрудни, понеже не бях кой знае колко жаден, и госпожицата ми заяви, че било време за сън. Отвърнах й, че може и да е време, но на мен не ми се спи.
	— Ами тогава какво ще правим? — каза госпожицата.
	— Знам ли — казах аз, — опитайте да ми разкажете приказка — с мама се получава понякога.
	Госпожицата ме загледа, въздъхна дълбоко и почна да ми разказва една приказка със сума ти думи, дето не ги разбрах. Каза ми, че имало едно време едно момиченце, което искало да стане киноартистка, и то срещнало на един фестивал един много богат продуцент, а после снимката й се появила във всички вестници, и аз заспах.
	Събудих се от звъна на телефона. Слязох да видя какво става и когато влязох в хола, госпожицата тъкмо затваряше.
	— Кой беше? — попитах аз.
	{img:nikola_v_legloto.png}
	Госпожицата, която не беше ме видяла, изпищя и после ми каза, че мама се обаждала да се осведоми дали спя.
	Тъй като не ми се щеше да се върна обратно в кревата, аз се разприказвах:
	— Какво правехте?
	— Хайде в кревата! — изкомандва госпожицата.
	— Кажете ми какво правехте и отивам пак да си легна — настоях аз.
	Госпожицата въздъхна тежко-тежко и каза, че тъкмо учела за икономическата мощ на Австралия.
	— Това пък какво е? — заинтересувах се аз.
	Обаче госпожицата не пожела да ми отговори, така си и мислех, разправяше ми врели-некипели като на бебе.
	— Може ли да ми дадете парче сладкиш? — попитах аз.
	— Добре, става — отвърна госпожицата, — парче сладкиш и в кревата!
	И тя отиде да вземе сладкиша от хладилника. Донесе едно парче сладкиш за мен и едно за себе си и беше от хубавия, с шоколад.
	Изядох си сладкиша, госпожицата не докосваше своя, чакаше да свърша.
	— Хубаво — каза тя, — а сега хайде да спинкаш.
	— Там е работата — обясних й аз, — че ако си легна веднага след като съм изял сладкиша, ще сънувам кошмари!
	— Кошмари ли? — зяпна госпожицата.
	— Да — казах аз, — присънват ми се сума ти лоши сънища, привиждат ми се крадци, дето идват в къщата нощем и после избиват всичко живо, и те са много грамадни и много зли, и влизат през прозореца на хола, дето не се затваря плътно и татко още не е сварил да го оправи, и…
	{img:zaspalata_pazachka.png}
	— Стига толкова! — викна госпожицата, чието лице беше цялото бяло, а на мене по ми харесваше розово.
	— Хубаво де — казах аз, — в такъв случаи отивам да си легна, оставям ви самичка.
	И сега госпожицата се показа адски мила, каза ми, че не бързаме за никъде и че всъщност сме можели да си правим няколко минути компания.
	— Искате ли да ви разкажа други щури кошмари, дето съм сънувал? — попитах аз.
	Госпожицата обаче ми рече не, стигало толкова кошмари, и ме попита дали не знам други приказки. Тогава аз й разправих една приказка, която току-що бях прочел в една нова книжка, дето мама ми я подари, в която имало едно време една красива принцеса, обаче майка й, дето не й е майка, не я обича, а тя е зла фея, и после я кара да изяде нещо и красивата принцеса спи сума ти години, и точно на най-интересното видях, че госпожицата беше постъпила досущ като красивата принцеса — беше заспала.
	Млъкнах и заразглеждах учебника по география на госпожицата, докато си хапвах нейното парче сладкиш. Тъкмо в този момент татко и мама се прибраха. Доста се изненадаха, задето ме виждат; домъчня ми, явно не ще да са се забавлявали на вечерята си, понеже не изглеждаха доволни.
	Качих се да си легна, обаче долу в хола чувах татко, мама и госпожицата, които спореха, крещейки, а тука вече не съм навит!
	Нямам нищо против татко и мама да излизат, но да ме оставят да спя на спокойствие все пак!


>	Правя сума ти подаръци

	Тази сутрин раздавачът донесе за татко писмо от чичо Йожен. Чичо Йожен е братът на татко, той все пътува, за да продава разни неща, и е голяма работа. Докато мама приготвяше закуската, татко отвори плика и вътре, освен писмото, имаше една десетфранкова банкнота. Татко много се изненада, като видя банкнотата, прочете писмото, захили се и когато мама влезе с кафето, й каза:
	— Йожен ме предупреждава, че няма да може да намине към нас този месец, както ни беше съобщил. И — има да се смееш — завършва писмото си с думите… Почакай… Да, ето: „… и пъхам една десетфранкова банкнота за Никола`, да купи подаръче на хубавото си мамче…“.
	— Страхотно! — извиках аз.
	— Що за хрумване! — рече мама. — Понякога се питам дали е с всичкия си този твой брат.
	— Че защо? — попита татко. — Напротив, намирам, че хрумването е чудесно. Йожен, като всички мъже от моя род, е много щедър, много ларж… Но разбира се, стане ли дума за моя род…
	— Добре, добре, добре — отвърна мама. — Все едно нищо не съм казала. Мисля си все пак, че ще е по-разумно Никола` да си сложи тези пари в касичката.
	{img:shapki.png}
	— Да ги нямаме такива! — развиках се аз. — Ще ти купя подарък. Ние сме адски щедри и ларж в рода!
	Тогава татко и мама се разхилиха, мама ме целуна, татко ми разчорли косата, а мама ми каза:
	— Е, добре, дадено, Никола`. Ако разрешиш обаче, ще дойда с теб в магазина; така ще изберем моя подарък заедно. Тъкмо възнамерявах да ходя на покупки утре и е четвъртък.
	Аз бях ужасно доволен; много ми харесва да правя подаръци, само че не мога често да правя, понеже си нямам много монети в касичката. В банката имам сума ти пари, обаче ще имам правото да си ги взема чак като порасна, за да си купя самолет. Истински. Освен това хубавото, като ходя по магазините с мама, е, че следобед закусваме в сладкарницата, пък там имат страхотни пасти, особено онези, шоколадовите.
	{img:pazar.png}
	Отидох пак да се среша, тръгнах на училище и на другия ден, по време на обяда, бях адски нетърпелив.
	— Е — каза татко, хилейки се, — този следобед ли ще ходите на покупки?
	— Никола` ще ходи на покупки — каза мама, хилейки се, — аз само ще го придружавам!
	И се разхилиха още по-шумно и двамата, и аз също се разхилих, понеже винаги ми иде да се хиля, когато те се хилят. След обяда (имаше шоколадов крем) татко се върна в службата си, а мама и аз се облякохме за излизане. Разбира се, не забравих да пъхна десетфранковата банкнота в джоба си, ама не този с кърпичката, понеже веднъж като малък така изгубих пари.
	Имаше голяма навалица в магазина и ние започнахме да разглеждаме какво да купим.
	— Вярвам, че ще намерим чудни шалчета на тази цена — рече мама.
	Аз казах, че шалче не ми се струва достатъчно щур подарък, обаче мама каза, че това щяло да й достави най-голямо удоволствие.
	Отидохме на щанда с шалчетата и извадих голям късмет, дето мама беше там, понеже аз никога нямаше да мога да избера; бяха разхвърляни навсякъде в безпорядък.
	— По колко са? — обърна се мама към продавачката.
	— По дванайсет франка, госпожо — отвърна продавачката.
	Тогава ми стана доста тъпо, понеже имах всичко на всичко десетте франка от чичо Йожен. Мама ми каза, че здраве да е, щели сме да идем да изберем друг подарък.
	— Ама — промълвих аз — нали ми каза, че искаш шалче.
	Мама се поизчерви и после ме дръпна за ръката.
	— Нищо, нищо, Никола` — каза мама. — Ела, сто на сто ще намерим друго много хубаво нещо.
	— Няма пък! Искам да ти купя шалче! — развиках се аз.
	{img:kasa.png}
	Тъй де, какво пък сега, ама ха, няма смисъл да се правят подаръци на хората, ако не можеш да им купиш нещата, дето им се ще.
	Мама ме погледна, погледна и продавачката, усмихна се, продавачката — също, и после ми каза:
	— Ами хубаво. Знаеш ли какво ще направим, Никола`? Ще ти дам двата франка, които не ти достигат; така ще можеш да ми купиш това чудно шалче.
	Мама отвори чантата си, даде ми двата франка, върнахме се на щанда, тя избра едно щуро синьо шалче и аз подадох десетте франка и двата франка на продавачката.
	— Господинът плаща — рече мама.
	Продавачката и мама се разхилиха, бях адски горд; продавачката каза, че съм най-сладичкото зайченце, което някога е виждала, подаде ми пакета, аз го връчих на мама, мама ме целуна и си тръгнахме.
	Обаче не си излязохме от магазина, понеже мама ми заяви, че така и така сме тук, искала да погледне за блузки, имала нужда от блузка.
	— Ама аз нямам повече пари — казах й аз.
	Мама се поусмихна и каза да не се безпокоя, щели сме да се оправим някак си. Отидохме на щанда с блузките, тя си избра една и после ми даде сума ти парички, пък аз ги дадох на продавачката, която се разсмя, каза ми, че съм сладкиш и й идело да ме схруска. На магазините това им е хубавото, че продавачките са много учтиви.
	{img:eskalator.png}
	Мама беше страшно доволна и ми благодари за красивата блузка и за чудното шалче, дето й ги подарих.
	После отидохме да разгледаме роклите. Там аз седнах на един стол, а мама тръгна да пробва роклите; отне доста време, обаче една продавачка ме почерпи с шоколадов бонбон. Когато мама се върна, беше много доволна и ме придружи до касата, за да платя роклята. Бонбонът беше безплатен.
	Купих освен това на мама ръкавици, един колан и обувки. Бяхме адски уморени и двамата, още повече че мама се бавеше и пробваше един куп неща, преди да избере моите подаръци.
	— Да вървим да закусим, а? — предложи мама.
	Взехме ескалатора. То си е наистина щуро, още повече че сладкарницата се намира на последния етаж. Закусихме страхотно с какао и шоколадови сладки. Аз много си падам по шоколада.
	Мама настоя тя да плати закуската.
	Като се прибрахме вкъщи, татко вече си беше там.
	— Хайде бе! Хайде бе! — рече той. — Доста се позабавихте! Е, Никола`, купи ли хубав подарък на мама?
	— О, да! — отвърнах аз. — Сума ти щури подаръци! Аз платих всичко и продавачките бяха много мили с мен!
	Като видя мамините пакети, татко се ококори и мама му каза:
	— Трябва да призная, че ти беше прав, мили. Всички мъже от твоя род са много щедри, начело с Никола`!
	И мама се запъти към спалнята си със своите пълни с подаръци пакети.
	Аз пък останах в хола с татко, който си седна в креслото, въздишайки. А после татко ме взе на коленете си, почеса ме по главата, изкикоти се и ми рече:
	— Истина е, Никола`, моето момченце, мъжете от рода на твоя баща имат много качества… Но за някои неща има много още да учат от жените от рода на твоята майка!
