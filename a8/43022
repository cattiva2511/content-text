	Веднъж лебедът срещнал на морския бряг гарвана. Лебедът бил хубавец — бял, великолепен, клюнът и лапите му — светли, блестящи, шията — гъвкава…
	А гарванът бил стар и проскубан.
	Лебедът много се харесал на гарвана и той го запитал:
	— Не искаш ли да се ожениш?
	— А за кого? — запитал лебедът.
	— За дъщеря ми. Ти не гледай, че аз съм стар и проскубан. Дъщеря ми е хубавица.
	— Хубаво, съгласен съм — отвърнал лебедът, — само че трябва по-рано да се запозная с невестата.
	— Да литнем у нас на обед — поканил го гарванът. — Сега цялото ми домочадие е събрано у дома.
	Литнали.
	Черната птица лети — пъхти, задъхва се.
	А бялата плува с леките си криле.
	Щом черната птица махне с крило — облаците се намръщват.
	А когато бялата птица махне с крило — светлото слънчице се засмива.
	Ето и гнездото…
	Гледа лебедът — гарванът проскубан, жена му проскубана, а децата им — едно от друго по-черни.
	— Че къде ти е дъщерята-хубавица?
	В гарвановото гнездо нямало хубавици. Дъщерята на гарвана била черна и креслива. Лута се, грачи, размахва черните си криле.
	Премрежили се очите на лебеда, а от крясъците на невестата ушите го заболели.
	А пък стопаните го канят на обед:
	— Сядай с нас, скъпи гостенино, яж!
	Гледа лебедът — носят гощавката. Яденето на вид грозно, а миризмата противна. Знае се, че гарваните се хранят с всякакъв леш. А лебедът е птица чиста, горда.
	Лебедът едва-едва се докоснал до чинията, главата му се замаяла от тежката миризма, а бляскавият му клюн изведнъж почернял.
	Лебедът се изплашил и размахал криле.
	— Къде, скъпи гостенино? Къде? — разтревожил се гарванът.
	Той хванал лебеда за крайчетата на краката, искал да го задържи.
	И от докосването на гарвана мигом почернели светлите, блестящи крака на лебеда.
	Лебедът се изтръгнал и изскочил на чист въздух.
	Оттогава приятелството между лебеда и гарвана се развалило.
	А клюнът и краката на лебеда останали завинаги черни.
