D>
	На Ванс
	Някои бащи ти дават живот. Други ти показват как да го живееш. Благодаря ти, че ме научи да живея.
D$


>	Неделя, 28 октомври 2012 г.
>	19:29 ч.

	Скачам, втренчена ужасено в леглото, стаявам дъх, за да възпра стоновете, надигнали се в гърлото ми.
	Няма да плача.
	Отказвам да плача.
	Отпускам се бавно на колене, облягам ръце на ръба на леглото и прокарвам пръсти по жълтите звезди, разпилени по тъмносиния фон на юргана. Гледам ги, докато не започват да се размиват от сълзите, премрежили погледа ми.
	Стисвам очи и заравям глава в чаршафите, мачкам завивката в шепи. Раменете ми се разтреперват от напора на дълго сдържаните ридания, които сега яростно се откъсват от гърдите ми. Изправям се рязко, изкрещявам и смъквам завивката от леглото, запокитвам я към отсрещния край на стаята.
	Стисвам юмруци и обезумяла се оглеждам какво друго да хвърля. Грабвам възглавниците и ги запращам по отражението на непознатата в огледалото. Гледам я, тя ме гледа на свой ред, хлипайки сърцераздирателно. Безсилието й ме вбесява. Втурваме се една срещу друга, докато юмруците ни не се срещат през стъклото, и огледалото се разбива. Наблюдавам я как рухва на милион лъскави парчета върху килима.
	Хващам ръба на тоалетката и я избутвам настрани, а от устата ми се откъсва нов писък, твърде дълго преглъщан. Тоалетката се преобръща, аз измъквам чекмеджетата и започвам да мятам съдържанието им из стаята, въртя се, хвърлям и ритам всичко по пътя си. Сграбчвам прозрачните сини пердета и започвам да ги дърпам с все сила, докато накрая корнизът поддава и пердетата падат в краката ми. После преминавам към кутиите, наредени една върху друга в ъгъла, и без дори да зная какво има в тях, докопвам горната и я хвърлям срещу стената с цялата сила, на която е способно високото ми едва метър и шейсет тяло.
	— Мразя те! — изкрещявам. — Мразя те, мразя те, мразя те!
	Мятам каквото ми попадне. И всеки път, когато отворя уста да изкрещя, усещам соления вкус на сълзите, набраздяващи бузите ми.
	Внезапно ръцете на Холдър ме обгръщат откъм гърба и ме стисват с такава сила, че не мога да помръдна. Дърпам се, извивам се и крещя, докато накрая въобще не съм в състояние да мисля. Блъскам се слепешката, инстинктивно.
	— Престани — нарежда той спокойно в ухото ми, без да ме пуска.
	Чувам го, но се правя на глуха. Или просто не ми пука. Продължавам да се мъча да се измъкна, но ръцете му затягат обръча около тялото ми.
	— Не ме докосвай! — изкрещявам с пълно гърло и впивам нокти в ръцете му. Това обаче явно ни най-малко не го стряска.
	_Не ме докосвай. Моля те, моля те, моля…_
	Тихият глас отеква в съзнанието ми и мигом се отпускам в ръцете му. Напълно отмалявам, а сълзите ми набират сили, поглъщат ме. И вече съм единствено извор за сълзи, които не спират да се леят.
	Безсилна съм и се оставям да бъда победена.
	Холдър отпуска хватката си и слага ръце на раменете ми, извърта ме с лице към себе си. Дори не мога да го погледна. Облягам се изтощена, победена на гърдите му, стиснала ризата му с юмруци, и не спирам да хлипам, притиснала буза до сърцето му. Той обхваща тила ми в шепа и навежда устни към ухото ми.
	— Скай. — Гласът му е равен, невъзмутим. — Трябва да се махнеш от тук. Още сега.


>	Събота, 25 август 2012 г.
>	23:50 ч.

	_Два месеца по-рано…_
	Ще ми се да вярвам, че повечето от решенията ми през седемнайсетгодишния ми живот са били що-годе разумни. Искрено се надявам интелигентността да се претегля според количеството, та няколкото ми глупави решения да не натежат над по-мъдрите. Ако действително е така, утре ще трябва да извърша цял куп благоразумни постъпки, понеже идеята тайничко да вкарам Грейсън през прозореца на стаята ми за трети път този месец силно накланя везната, при това в грешната посока. Уви, единствената точна мяра за глупостта е времето… така че явно ще трябва да почакам да видя дали ще ме заловят и едва тогава ще мога да ударя със съдийското чукче.
	Независимо как изглежда отстрани, не съм някоя уличница. Освен, разбира се, ако определението за уличница не се върти около факта, че се натискам с множество момчета, независимо че не ги харесвам особено. В такъв случай би могло да се поспори дали пък всъщност не отговарям на описанието.
	— Побързай де — подканва ме с устни Грейсън иззад затворения прозорец, видимо подразнен от липсата на каквато и да било припряност от моя страна.
	Дръпвам резето и плъзвам прозореца нагоре колкото се може по-тихо. Вярно, Карън далеч не е традиционна майка, но когато става дума за момчета, които се промъкват посред нощ през прозорците на чужди спални, тя определено би реагирала като всеки родител, при това крайно възмутен.
	— Тихо — прошепвам. Грейсън се издърпва нагоре и прехвърля крак през перваза, после се промушва в стаята. Хубавото е, че прозорците от тази страна на къщата са само на метър и нещо от земята — все едно си имам отделна врата. Всъщност двете със Сикс май ползваме прозорците доста по-често, отколкото вратите, за да си ходим на гости. Карън така свикна, че дори не коментира защо прозорецът ми е постоянно отворен.
	Преди да дръпна завесите, поглеждам отсреща към прозореца на Сикс. Тя ми маха с една ръка, а с другата тегли ръката на Джаксън, който точно в този момент се катери през перваза. Джаксън се вмъква в стаята й, обръща се и надвесва глава навън.
	— Ще се чакаме при пикапа след час — подвиква тихо на Грейсън. После затваря прозореца на Сикс и пуска завесата.
	Със Сикс сме като дупе и гащи още от деня, в който семейството й се нанесе в съседната къща преди четири години. Прозорците на стаите ни са един срещу друг, което се оказа изключително удобно. Всичко започна съвсем невинно. Когато бяхме на по четиринайсет, се промъквах нощем в стаята й, задигахме кутия сладолед от хладилника и гледахме филми. На петнайсет започнахме да водим момчета, за да ядат сладолед и да гледат филми с нас. А когато станахме на по шестнайсет, сладоледът и филмите останаха на заден план. Сега, когато вече сме на седемнайсет, излизаме от стаите чак след като момчетата са си тръгнали. Едва тогава сладоледът и филмите отново заемат централно място.
	Сикс сменя гаджетата така, както аз сменям предпочитанията си към сладоледа. В момента „вкусът на месеца“ е Джаксън. Аз пък си падам по „Роки Роуд“*. Грейсън и Джаксън са най-добри приятели — именно така се запознах с Грейсън. Когато любимецът на Сикс за съответния месец има готин приятел, тя го предоставя на благоволението ми. А Грейсън действително е готин. Има страхотна фигура, небрежно паднал перчем, пронизващи тъмни очи… въобще снабден е с целия арсенал. Повечето от познатите ми момичета биха дали мило и драго дори само да са в една стая с него.
	[* Шоколадов сладолед с ядки и бонбони маршмелоус. — Б.пр.]
	Жалко, че и аз не съм изпълнена със същия трепет.
	Дръпвам завесите и се обръщам, а Грейсън се оказва само на сантиметри от лицето ми, готов за действие. Обхваща лицето ми с длани и ми се усмихва с онази усмивка, която разтопява всякакви задръжки.
	— Здравей, красавице.
	Въобще не ми дава възможност да отговоря, понеже устните му срещат моите в мокра целувка. Не спира да ме целува и докато изхлузва обувките си. Смъква ги с лекота и ме побутва към леглото, като през цялото това време устните ни са слепени. Лекотата, с която върши и двете неща едновременно, е хем впечатляваща, хем смущаваща. Бавно ме смъква на леглото.
	— Заключила ли си?
	— Я провери и ти за всеки случай — казвам.
	Той ме млясва бързо по устните, после скоква да провери дали вратата е заключена. Цели тринайсет години не се е случвало Карън да ме накаже — хич не ми се иска да й дам повод да започне да го прави точно сега. След няколко седмици навършвам осемнайсет, но се съмнявам, че и тогава ще промени подхода си, поне докато живея под покрива й.
	Не че е лош родител. Просто поведението й към мен е… крайно противоречиво. Цял живот се е държала много строго. Никога не сме имали интернет, мобилни телефони или дори телевизор, понеже смята, че модерните технологии са коренът на всички злини на тоя свят. Същевременно в други отношения е изключително толерантна. Позволява ми да излизам със Сикс, когато си поискам, стига да знае къде съм, а даже нямам и вечерен час. Всъщност никога не съм закъснявала кой знае колко, така че може и да имам вечерен час, без да съм разбрала.
	Не й прави впечатление, ако изтърся някоя псувня, макар рядко да ми се случва. Дори от време на време ми позволява да пийна малко вино на вечеря. Разговаря с мен така, сякаш съм й по-скоро приятелка, а не дъщеря (а ме е осиновила, когато съм била едва на пет), и някак ме е научила да бъда (почти) напълно откровена с нея за всичко, което се случва в живота ми.
	Въобще при нея няма средно положение. Или е крайно толерантна, или крайно строга. Нещо като консервативен либерал. Или либерално настроен консерватор. При всички случаи ми е трудно да се ориентирам, така че се отказах още преди години.
	Единственият въпрос, по който сме се счепквали, е темата за държавните училища. Цял живот ме е обучавала у дома (понеже държавното училище също е корен на злото), а аз я врънкам да ме запише, откакто Сикс ми подшушна тая идея. Вече съм започнала да подавам заявления в разни колежи и си мисля, че вероятността да ме приемат в някой, който ми е по вкуса, ще е по-голяма, ако съм в състояние да цитирам и някои извънкласни дейности в заявлението. И след месеци неспирни молби от двете ни със Сикс Карън най-после отстъпи и ми позволи да изкарам последната година в гимназията. Вярно е, че с домашното обучение бих могла да събера кредитите за дипломиране само за някакви си два месеца, но пък тайничко винаги съм си мечтала да вкуся от живота на обикновения тийнейджър.
	Естествено, ако знаех, че Сикс възнамерява да замине за чужбина по някаква програма за учебен обмен, и то в първия ден от уж съвместната ни учебна година, изобщо нямаше да ми хрумне да се запиша на училище. Но понеже съм невероятен инат, бих предпочела да се наръгам с вилица в ръката, отколкото да кажа на Карън, че съм размислила.
	Гледам да не се замислям много-много върху факта, че няма да мога да разчитам на Сикс през тази година. Знам колко мечтаеше тая работа с обменната програма да се увенчае с успех, но някаква егоистична жилка в мен все се надяваше нещо да се провали. Самата мисъл да прекрача прага на училището без нея ме ужасява. Но съм наясно, че раздялата ни е неизбежна и че и без това съвсем скоро ще бъда принудена да пристъпя в истинския свят, където живеят и други хора, освен Сикс и Карън.
	Липсата на досег с реалността замествам с книги, но едва ли е здравословно цял живот да живея в света на щастливите завършеци. Книгите ме запознаха и с ужасите (вероятно доста подсилени), които дебнат новозаписаните в гимназията. Страховитите първи дни, затворените кръгове, които не допускат външни хора, и навъртащите се гаднярки. Отгоре на всичко, ако може да се вярва на Сикс, вече имам по-особена репутация, просто защото съм й дружка. Сикс не се слави като привърженичка на сексуалното въздържание, а се оказва, че някои от момчетата, с които съм се натискала, не са привърженици на дискретността. Съчетанието от всички тези фактори може само да означава, че първият ми ден в училище ще е особено интересен.
	Не че ми пука. Не тръгвам на училище, за да си търся приятели или да се опитвам да впечатля някого, и стига незаслужената ми репутация да не попречи на крайната ми цел, всичко ще е наред.
	_Надявам се._
	Проверил вратата, Грейсън тръгва обратно към леглото и ми се усмихва изкусително.
	— Какво ще кажеш за малко стриптийз? — Той поклаща ханш и подръпва блузата си нагоре, разкривайки спечелените с тежък труд плочки на корема. Започва да ми прави впечатление, че вечно търси повод да ги покаже на околните. Въобще той е типичното самовлюбено лошо момче.
	Разсмивам се, когато смъква блузата си, завъртя я над главата си и я хвърля към мен, после отново плъзва тяло върху моето. Пъха ръка под шията ми и придърпва устата ми към своята.
	За първи път се промъкна в стаята ми преди малко повече от месец и още в началото даде да се разбере, че съвсем не търси трайна връзка. Аз пък дадох да се разбере, че съвсем не търся него, така че мигом се разбрахме прекрасно. Естествено, той ще е сред малцината, които ще познавам в училище, та силно се тревожа това да не се отрази на прекрасната връзка, която се заражда помежду ни — всъщност… такава не съществува.
	Тук е от по-малко от три минути, но ръката му вече е под тениската ми. Очевидно не е дошъл, за да водим високо интелектуален разговор. Устните му изоставят устата ми и тръгват надолу по шията ми, така че се възползвам от този кратък миг спокойствие, за да си поема дълбоко въздух и да се опитам да почувствам нещо.
	Поне нещичко.
	Вторачвам се в пластмасовите фосфоресциращи звезди, налепени на тавана над леглото ми, смътно усещайки, че устните му са си проправили път към гърдите ми. Двайсет и шест на брой, звездите имам предвид. Знам със сигурност, че са толкова, понеже през последните няколко седмици имах достатъчно възможности да ги преброя, все при сходни обстоятелства. Аз, легнала, напълно равнодушна, докато Грейсън изследва лицето и шията ми и понякога гърдите ми с любопитните си превъзбудени устни.
	Защо му позволявам да го прави, след като не изпитвам нищо?
	Никога не съм чувствала емоционална близост с момчетата, с които се натискам. Или по-точно с момчетата, които се натискат с мен. Защото, за съжаление, нещата са предимно едностранни. Едно-единствено момче почти успя да изтръгне физическа и емоционална реакция от мен, но се оказа, че всичко е самопредизвикана заблуда. Казваше се Мат и ходихме по-малко от месец преди чудатостите му да започнат да ми лазят по нервите. Как например това, че отказваше да пие бутилирана вода с нещо друго, освен със сламка. Или как ноздрите му се разширяваха, когато се навеждаше да ме целуне. Или как обяви, че ме обича, само три седмици, след като решихме, че няма да се срещаме с други хора.
	Мда. Това последното преля чашата. Сбогом, Мати, миличък.
	Със Сикс неведнъж сме обсъждали липсата ми на физическа реакция спрямо мъжете. Дори известно време подозираше, че може да съм обратна. Но след една много кратка и силно смущаваща „пробна“ целувка помежду ни, когато бяхме на шестнайсет, и двете решихме, че случаят не е такъв. Не че не ми харесва да се натискам с момчета. Напротив, харесва ми, иначе нямаше да го правя. Просто не ми харесва по обичайните причини, както на другите момичета. Никога не губя почва под краката си. Не ме заливат горещи вълни. Всъщност цялата идея, че мога да примирам по някого, ми е напълно чужда. Истинската причина да ми е приятно да се натискам с някого е защото така мога истински и напълно удобно да изключа. Заради ситуации като тази в момента с Грейсън, когато главата ми така удобно се изпразва. Съзнанието ми напълно спира да цъка и усещането безкрайно ми допада.
	Както се взирам в седемнайсетте звезди в горния десен квадрант на звездния куп на тавана ми, внезапно и неохотно се завръщам в реалността. Ръцете на Грейсън са дръзнали по-далече, отколкото съм допускала до момента, и осъзнавам, че е разкопчал дънките ми и пръстите му играят по памучния ръб на бикините ми.
	— Недей, Грейсън — прошепвам и избутвам ръката му.
	Той дръпва ръка и простенва, после притиска чело във възглавницата ми.
	— Хайде, Скай — диша напрегнато във врата ми. Прехвърля тежестта си върху дясната си ръка и ме поглежда, като очевидно се опитва да пусне специалната си усмивка в действие.
	_Споменах ли, че съм напълно неподвластна на разтапящата му усмивка?_
	— Колко още смяташ да продължаваш с тоя театър? — Той плъзва ръка по корема ми и отново пъха върховете на пръстите си в дънките ми.
	Настръхвам.
	— С кой театър? — Опитвам се да се измъкна изпод тялото му.
	Грейсън се вдига на ръце и ме поглежда, сякаш съм пълна тъпачка.
	— С ролята на „доброто момиченце“, дето се опитваш да ми я разиграваш. Писна ми, Скай. Давай да караме направо.
	Тук се връщаме обратно към факта, че в разрез с всеобщото мнение, аз не съм уличница. Никога не съм правила секс с което и да е от момчетата, с които съм се натискала, включително с намусения Грейсън. Наясно съм, че липсата на сексуално желание вероятно би улеснила поне на емоционално равнище секса със случайни партньори. Но съм наясно и също, че точно тази липса е и чудесно извинение да не правя секс. Знам, че премина ли тази граница, клюките по мой адрес няма да са само клюки. Ще бъдат самата истина. А никак не желая да потвърдя глупостите, които се говорят зад гърба ми. Следователно — може да се каже, че причината да съм девствена на почти осемнайсет години е прословутият ми инат.
	Едва сега, след като вече от десет минути е в стаята, забелязвам, че вони на алкохол.
	— Пиян си — избутвам го. — Казах ти друг път да не идваш пиян. — Той се изтърколва от мен, аз се изправям, закопчавам си панталона и изпъвам тениската. Слава богу, че се оказа пиян. Нямам търпение да си върви.
	Грейсън сяда на ръба на леглото и ме хваща за кръста, придърпва ме към себе си. Увива ръце около талията ми и обляга глава на корема ми.
	— Съжалявам — казва. — Толкова те желая, че май няма да понеса да дойда отново, ако не ми позволиш да те имам. — Спуска ръце по-надолу и обхваща дупето ми с длани, после притиска устни там, където тениската ми опира в дънките.
	— Тогава недей да идваш — завъртам подразнено очи и се отскубвам от ръцете му, после тръгвам към прозореца. Когато дръпвам пердето, виждам, че Джаксън тъкмо се спуска от прозореца на Сикс. Някак и двете сме успели да сведем едночасовото мъжко посещение до десет минути. Поглеждам Сикс, а тя ми отвръща с онзи многозначителен поглед, който говори, че й е време за нов „вкус“.
	Смъква се след Джаксън през прозореца и идва под моя.
	— И Грейсън ли е пиян?
	Кимам.
	— Значи, бием им дузпата.
	Обръщам се и виждам, че Грейсън се е излегнал обратно на леглото, очевидно неразбрал, че вече не е желан. Приближавам се, вдигам ризата му и я хвърлям в лицето му.
	— Тръгвай си — казвам.
	Той ме поглежда и повдига вежда, после, като вижда, че не се шегувам, се смъква неохотно от леглото. Нахлузва обувките си, начумерен като малко дете. Правя му място да излезе.
	Сикс изчаква Грейсън да се смъкне от прозореца, после се покатерва на свой ред точно когато един от двамата измърморва „кучки…“. Сикс ме поглежда възмутено и провесва глава навън.
	— Интересно как станахме кучки, при положение, че не ви пуснахме. Задници. — После затваря прозореца, отива до леглото ми и се просва отгоре, скръстила ръце зад тила си.
	— Поредният герой пада в неравен бой.
	Прихвам, но смехът замира в гърлото ми, прекъснат от силен удар по вратата на стаята. Скачам да отключа, после правя крачка встрани, за да пропусна Карън. И действително, майчиният й инстинкт и този път не ме разочарова. Оглежда с див поглед стаята и вижда Сикс на леглото.
	— По дяволите — възкликва Карън и се обръща към мен. Слага ръце на кръста и се намръщва. — Можех да се закълна, че чух момчешки гласове.
	Прокрадвам се към леглото в опит да прикрия обзелата ме паника.
	— И си разочарована, понеже… — На моменти въобще не мога да я разбера. Както вече казах, реакциите й са крайно противоречиви.
	— След месец ставаш на осемнайсет. Почти не ми остана време да те накажа за първи път. Трябва да започнеш поне малко да нарушаваш правилата, малката.
	Явно се шегува, така че въздъхвам облекчено. Дори ми става леко гузно, задето изобщо подозира, че само преди пет минути някакъв тип е опипвал дъщеря й в същата тази стая. Сърцето ми думка с такава сила, че се опасявам да не чуе.
	— Карън? — обажда се Сикс зад нас. — Ако ще се почувстваш по-добре, нека те уведомя, че двама симпатяги току-що се натискаха с нас, но ги изритахме точно преди да дойдеш, понеже бяха пияни.
	Ченето ми висва и се извръщам рязко, за да стрелна Сикс с поглед, който, надявам се, ще й даде да разбере, че сарказмът й никак не е забавен, и то при положение, че казва _истината_.
	Карън се разсмива.
	— Е, може би утре ще попаднете на момчета, които хем са готини, хем са трезвени.
	Вече не се тревожа, че Карън може да чуе думкането на сърцето ми, понеже в този миг то напълно замира.
	— Трезвени момчета, значи? Май ще мога да го уредя — заявява Сикс и ми намига.
	— Ще останеш ли да спиш тук? — пита Карън, вече тръгнала към вратата.
	Сикс свива рамене.
	— Май тая нощ ще идем у нас. Нали тази седмица за последно ще си спя в собственото легло. Освен това имам филм с Чанинг Тейтъм.
	Поглеждам Карън и ми става ясно, че няма да ни се размине.
	— Недей, мамо. — Тръгвам към нея, но виждам как очите й се замъгляват. — Не, не, недей. — Но докато успея да стигна до нея, вече е късно. Разревава се. Ако има нещо, което не мога да понасям, това е някой да плаче. Не само защото се разстройвам, но и защото ужасно се дразня. Освен това е крайно неловко.
	— За последно — обявява Карън и се втурва към Сикс. Днес я е прегърнала не по-малко от десет пъти. Направо ми се струва, че й е по-тъжно, отколкото на мен, задето Сикс заминава след няколко дни. Сикс услужливо приема единайсетата прегръдка и ми намига над рамото на Карън. Буквално се налага да ги отделя със сила една от друга, та Карън най-после да се махне.
	Тръгва пак към вратата и там се обръща отново.
	— Пожелавам ти да се запознаеш с някой готин италианец — казва на Сикс.
	— Дано да не е само един — отвръща най-сериозно Сикс.
	Когато вратата най-сетне се затваря зад гърба й, мигом се извръщам, скачам на леглото и тупвам Сикс с юмрук по рамото.
	— Страшна си _кучка_ — изсъсквам. — Изобщо не беше смешно. Мислех, че ще ме хване.
	Тя се разсмива и бута ръката ми, после се изправя.
	— Хайде. Вкъщи имам „Роки Роуд“.
	Не се налага да повтаря поканата си.


>	Понеделник, 27 август 2012 г.
>	07:15 ч.

	Тази сутрин доста се чудих дали да изляза да тичам, но в крайна сметка реших да поспя. Тичам всеки божи ден без неделя, но точно днес ми се стори някак нередно да ставам прекалено рано. Първият ден на училище си е достатъчно мъчителен, та реших да отложа тичането за след часовете.
	За щастие, от близо година имам собствена кола, така че не се налага да разчитам на друг, освен на себе си, за да пристигна навреме на училище. И не само че пристигам навреме, ами и подранявам с четирийсет и пет минути. Моята кола е едва третата на паркинга, та поне си намирам хубаво местенце.
	Използвам времето да проверя спортните площадки — и без това са до паркинга. Ако ще пробвам да се квалифицирам за отбора по лека атлетика, няма да е зле да знам къде трябва да се явя. Пък и не мога да вися в колата още половин час и да отброявам минутите.
	Когато стигам пистата за бягане, забелязвам някакво момче да прави обиколки, така че завивам надясно и спирам при пейките. Настанявам се на най-горната и оглеждам обстановката. Оттук виждам цялото училище като на длан. Не изглежда толкова грамадно и страховито, както си го представях. Сикс ми начерта карта и даже ми отбеляза по-важните места, така че измъквам листа от раницата си и го поглеждам за първи път. Видно е, че се опитва да компенсира чувството за вина, задето ме изоставя.
	Оглеждам терена, после сверявам с картата. Изглежда съвсем просто. Класните стаи са в сградата вдясно. Столовата е вляво. Пистите за бягане и игрището са зад гимнастическия салон. Следва дълъг списък с бележки, така че започвам да чета.
C>
	— Никога не използвай тоалетната до кабинета по химия. Никога. Ама никога.
	— Раницата си носи само на едната презрамка. Никога не си слагай и двете презрамки, изглежда адски тъпо.
	— Винаги проверявай срока на годност на млякото.
	— Постарай се да се сприятелиш със Стюърт, отговорника по поддръжката. Не е зле да е на твоя страна.
	— Столовата. Избягвай я на всяка цена, но ако времето е много лошо и се наложи да влезеш, гледай да си докараш такъв вид, сякаш знаеш какво правиш. Умеят да надушват страха.
	— Ако ти се падне господин Диклеър по математика, седни отзад и не го поглеждай в очите. Обожава ученички, ако ме разбираш. Или пък още по-добре — седни най-отпред. Шестицата ти е в кърпа вързана.
C$
	Списъкът продължава, но в момента не мога да продължа. Зациклила съм на фразата „надушват страха“. Ето в такива моменти ми се иска да имам мобилен, та начаса да се обадя на Сикс и да поискам обяснение. Сгъвам листчето и го пъхам обратно в раницата си, после насочвам вниманието си към самотния бегач. Седнал е на чакъла с гръб към мен и разтяга мускули. Не знам дали е ученик, или треньор, но ако Грейсън можеше да го зърне отнякъде, както е без тениска, щеше да проявява повече скромност по отношение на собствения си корем.
	Момчето се изправя и тръгва към пейките, без да ме поглежда. Излиза през вратичката и отива до една от колите на паркинга. Отваря вратата, измъква някаква тениска от предната седалка и я нахлузва. После скача в колата и потегля точно когато паркингът започва да се изпълва с коли. При това доста бързо.
	О, божичко.
	Грабвам си раницата и съвсем умишлено премятам и двете презрамки, после тръгвам надолу по стълбите, които водят към ада.
	Ад ли казах? Защото май съм се изказала твърде ласкаво. Гимназията се оказва, че е всичко това, за което се опасявах, че и даже по-зле. Часовете не са толкова неприятни, но ми се наложи (поради належаща нужда и слабо чувство за ориентация) да използвам тоалетната до кабинета по химия и макар да оцелях, сигурна съм, че травмата ще ми остане за цял живот. А щеше да е достатъчно Сикс да спомене, че тоалетната се използва по-скоро като бордей, отколкото по предназначение.
	В момента тече четвъртият час, а вече чух от устата на почти всяко момиче, което се случи да подмина по коридорите, думичките „уличница“ и „курва“, прошепнати не особено деликатно. А като говорим за липса на деликатност, купчинката банкноти от по един долар, която току-що се изсипа от шкафчето ми заедно с някаква бележка, май показва, че не съм особено желана. Бележката е подписана от директора, което хич не ми се вярва, предвид факта, че „шкафче“ е написано с „в“, а и бележката гласи следното: „Съжалявам, че до шкавчето ти няма пилон за стриптийз, кучка такава“.
	Втренчвам се в бележката с половинчата усмивка през стиснати устни и засрамено приемам съдбата, която явно ще ме преследва през следващите два семестъра и която сама съм си стоварила на главата. Най-искрено смятах, че само в книгите има хора, които се държат по такъв начин, но ето че от първа ръка съм свидетел, че действително съществуват подобни идиоти. Че кой идиот пилее пари само и само да обиди някого? Явно някой богат идиот. Или богати идиоти.
	Сигурна съм, че групичката от кикотещи се момичета зад гърба ми, облечени в оскъдни, но очевидно скъпи тоалети, очаква да хвърля учебниците и да хукна разревана към най-близката тоалетна. Има обаче три дребни пречки пред сбъдването на очакванията им:
	1. Никога не плача. Ама никога.
	2. Вече ходих в онази тоалетна и никога няма да се върна там.
	3. Нямам нищо против парите. Кой би избягал от пари?
	Пускам раницата на пода под шкафчето и започвам да събирам парите. На земята лежат разпилени поне двайсетина банкноти, а в шкафчето се мъдрят още поне десетина. Събирам и тях и ги пъхам в раницата. Взимам си нужните учебници и затварям вратичката, после провирам ръце и през двете презрамки на раницата и се усмихвам широко.
	— Предайте на татковците си, че съм им много задължена. — Подминавам групичката момичета (които вече не се кикотят), без да обръщам внимание на вбесените им погледи.


	В обедна почивка сме и ако съдя по количеството дъжд, което е заляло двора, очевидно съдбата е решила да се отплаща с гадно време. На кого точно се отплаща е рано да се каже.
	_Ще се справя._
	Опирам длани в двете платна на летящата врата, водеща към столовата, и силно ги блъсвам, макар почти да очаквам отвътре да ме посрещне огън и сяра.
	Прекрачвам прага и се сблъсквам не с огън и сяра, а с нещо друго… невъобразимо. Шум с такива децибели, какъвто ушите ми никога не са регистрирали. Сякаш всеки присъстващ се опитва да надвика останалите. Очевидно съм се записала в училище, в което учениците до един се стремят да докажат, че са нещо повече от другите.
	С всички сили се старая да демонстрирам самоувереност, понеже не желая да привличам ничие внимание. Нито на момчетата, нито на затворените групички, нито на отхвърлените от всички или пък, не дай боже, на Грейсън. И ето че съвсем невредима преполовявам пътя към опашката, когато някой ме хваща под ръка и ме дръпва след себе си.
	— Чакам те — обяснява този някой. Дори не успявам да го погледна добре, защото вече ме влачи през цялото помещение, лавирайки между масите. Бих възразила срещу подобно неочаквано вмешателство, но пък това е най-вълнуващото ми преживяване през тоя ден. Момчето отпуска хватка и ме хваща за ръката, ускорява крачка. Спирам да се съпротивлявам и се оставям на течението.
	Ако съдя по гърба му, момчето има стил, колкото и да е странен. Облечен е с бархетна риза, поръбена със съвсем същия оттенък на яркорозово като обувките му. Панталоните му са черни и тесни и чудесно биха подчертали фигурата… на някое момиче. В неговия случай обаче само подчертават крехката му структура. Тъмнокафявата му коса е подстригана късо отстрани и оставена малко по-дълга отгоре. А очите му са се втренчили в моите. Явно сме спрели, понеже вече не стиска ръката ми.
	— Ето я, значи, вавилонската курва. — Той се ухилва насреща ми. Въпреки думите изражението му е съвсем дружелюбно. Настанява се до масата и ми прави знак да последвам примера му. Пред него са разположени два подноса, а той е сам. Побутва единия към празното място срещу себе си. — Сядай. Трябва да обсъдим бъдещата си коалиция.
	Не сядам. В продължение на няколко секунди не предприемам нищо, докато се опитвам да осмисля ситуацията. Нямам представа кое е това момче, нищо че се държи така, сякаш ме е очаквало. А да не пропускаме факта, че току-що ме нарече курва. От друга страна, като че ли ми е купил… обяд? Поглеждам го косо, като се мъча да го разгадая, и в този миг погледът ми се фокусира върху раницата на стола до него.
	— Четеш ли? — питам, като посочвам книгата, която се показва отгоре. Не е учебник. Истинска книга. Нещо, което смятах за безвъзвратно изгубено сред това поколение на интернет маниаци. Пресягам се, дръпвам книгата и се настанявам на стола срещу него. — За какво става въпрос? Само не казвай, че е научна фантастика.
	Той се обляга назад и се ухилва, сякаш току-що е спечелил награда. Дявол да го вземе, може и така да е. Ето че седя срещу него, нали така?
	— Има ли значение за какво става въпрос, ако книгата е хубава? — отвръща накрая.
	Прелиствам книгата, но не мога да се ориентирам дали е романтична история. Обожавам романтичните истории, а ако съдя по външността на този господин, нищо чудно и той да има такива предпочитания.
	— И така ли е? — Продължавам да отгръщам страниците. — Хубава ли е?
	— Да. Задръж я. Току-що я дочетох в часа по информатика.
	Поглеждам го. Очевидно продължава да се наслаждава на победата си. Пъхам книгата в собствената си раница, после се навеждам да инспектирам съдържанието на подноса. Веднага проверявам срока на годност на млякото. Наред е.
	— Ами ако се бях оказала вегетарианка? — питам при вида на пилешките гърди в салатата.
	— Ще изядеш останалото — отвръща момчето.
	Грабвам вилицата и набучвам парченце пилешко, после го поднасям към устата си.
	— Е, имаш късмет, ям месо.
	Той се ухилва, после и той вдига вилица и започва да яде.
	— Срещу кого ще се съюзяваме? — Любопитно ми е по какъв признак ме е набелязал.
	Той се оглежда, вдига ръка и прави жест във всички посоки.
	— Срещу идиоти. Спортистчета. Хора с предразсъдъци. Кучки. — Той отпуска ръка и забелязвам, че ноктите му са лакирани в черно. Не пропуска любопитния ми поглед, свежда очи към ноктите си и се нацупва. — Днес се спрях на черно, понеже отразява настроението ми. Но може би, като се съгласиш да се присъединиш към кръстоносния ми поход, ще сменя черното с нещо по-ведро. Да речем жълто.
	Поклащам глава.
	— Мразя жълто. Стой си с черното, подхожда ти на душата.
	Той прихва. Искрен, чист смях, при звука на който неволно се усмихвам. Харесва ми този… младеж, на когото дори не знам името.
	— Как се казваш?
	— Брекин. А ти си Скай. Или поне така се надявам. Може би не беше зле да потвърдя самоличността ти, преди да те посветя в коварния си садистичен план да превзема училището чрез нашата коалиция от двама души.
	— Аз съм. А и няма за какво да се тревожиш, предвид това, че все още не си споделил никакви подробности за коварния си план. Но пък ми е любопитно откъде знаеш коя съм. Познавам само четири или пет момчета от това училище и съм се натискала с всичките. А ти определено не си от тях, така че какво всъщност става тук?
	За част от секундата в очите му проблясва нещо като съжаление. За негов късмет, искрицата е твърде кратка.
	Свива рамене.
	— Нов съм. И ако не си се досетила от безпогрешния ми усет за модата, мога спокойно да разкрия, че съм… — Той се привежда и прошепва през шепи: — … мормон.
	Засмивам се.
	— Аз пък очаквах да ми разкриеш, че си гей.
	— И това също — отвръща той и извива демонстративно китка. После сплита пръсти под брадичката си и се навежда напред още няколко сантиметра. — Но да говорим сериозно, Скай. Забелязах те в часовете и ми стана ясно, че и ти си нова. А после видях как преди четвъртия час от шкафчето ти се изсипа стриптийзьорската надница, а ти изобщо не реагира, и веднага разбрах, че сме родени един за друг. Освен това реших, че ако се съюзим, е твърде възможно да предотвратим две ненужни самоубийства тази година. Е, какво ще кажеш? Искаш ли да ми станеш най-най-добрата приятелка на целия свят?
	Прихвам. Как да не прихна при подобно изказване?
	— Добре. Но ако книгата се окаже тъпа, ще преразгледаме въпроса с приятелството.


>	Понеделник, 27 август 2012 г.
>	15:55 ч.

	Оказва се, че Брекин е единственият лъч светлина в днешния ден, освен това действително е мормон. В много отношения си приличаме, а в много други — ни най-малко, което го прави още по-интересен. И той е осиновен, но поддържа близки връзки с родното си семейство. Има двама братя, които не са осиновени и не са обратни, така че родителите му са сметнали, че _обратността_ му (думата е негова) се дължи на факта, че няма родствена връзка с тях. Май се надяват с повечко молитви и след дипломирането да му мине, но той твърди, че напротив, сексуалността му тепърва ще разцъфне.
	Мечтае един ден да стане прочута бродуейска звезда, но понеже не е надарен с таланта да пее или играе, се налага да попромени мечтата си и вместо това ще кандидатства в бизнес колеж. Аз пък му казах, че искам да завърша творческо писане, да се размотавам по цял ден по анцуг и да не правя нищо друго, освен да пиша книги и да ям сладолед. И когато ме попита към какъв жанр смятам да се насоча, му отвърнах:
	— Няма значение, стига книгата да е хубава, нали така?
	Май този коментар окончателно скрепи общата ни съдба.
	В момента крача към къщи и се опитвам да реша дали да не побързам да осведомя Сикс за горчиво-сладкото начало на първия ми ден, или да ида до магазина, за да си купя кафе, преди да изляза да тичам.
	Кофеинът става победител в тази вътрешна битка, макар всъщност обичта ми към Сикс да е малко по-силна.
	Минималният ми принос към семейния бюджет е ежеседмичният пазар. У дома всичко е без захар, без въглехидрати и без вкус, благодарение на неконвенционалния вегански начин на живот на Карън, така че най-искрено предпочитам аз да ходя на пазар. Грабвам стек с газирани напитки, както и най-големия плик с миниатюрни шоколадчета „Сникърс“, който успявам да намеря, и ги мятам в количката. В стаята си имам чудесно скривалище за тайни съкровища. Повечето тийнейджъри крият цигари и трева, аз пък крия захарни изделия.
	Когато се нареждам на касата, разпознавам момичето, което маркира покупките ми — беше в часа ми по английски език. Почти съм сигурна, че се казва Шейна, макар на значката й да пише „Шейла“. Шейна/Шейла е олицетворение на всичко, което бих желала да бъда. Висока, пищна, загоряла от слънцето блондинка. Лично аз, ако силно се постарая, мога и да докарам метър и шейсет, а правата ми кестенява коса само би спечелила от една хубава подстрижка, а може би и от комплект светли кичури. Само дето ще се съсипя, ако трябва да поддържам кичури, като се има предвид количеството коса, което притежавам. Пада почти педя под раменете ми, но винаги я връзвам заради влажния въздух.
	— Ти не си ли в часа ми по химия? — пита Шейна/Шейла.
	— Английски — поправям я.
	Тя ме поглежда снизходително.
	— На чист английски ти говоря — сопва се. — Казах: „Ти не си ли в часа ми по химия?“.
	О, по дяволите. Може би всъщност не искам да съм точно като тази блондинка.
	— Момент — обяснявам. — Исках да кажа, че не сме заедно в часа по химия, а в часа по английски.
	Тя ме гледа тъпо в продължение на цяла секунда, после се разсмива.
	— А! — Чертите й се отпускат, схванала е. Насочва поглед към екрана и прочита крайната сума. Пъхам ръка в задния джоб и вадя кредитната карта, като се надявам да ускоря нещата и евентуално да избегна разговора, който, опасявам се, няма да е на нужното интелектуално равнище.
	— О, мили боже — проронва тя. — Я виж кой се е върнал. — Вдигам очи и виждам, че се е втренчила в някого, наредил се зад мен на опашката.
	Момент, нека бъда по-точна, точи лиги по някого, наредил се зад мен на опашката.
	— Здравей, Холдър — измърква тя изкусително и се усмихва с пухкавите си устни.
	И като че ли трепка с мигли насреща му, възможно ли е? Ами да. Почти съм сигурна, че пърха с мигли досущ като холивудска актриса. Мислех, че подобно нещо можеш да видиш само по анимационните филми.
	Поглеждам да видя кой е този Холдър, дето успя да заличи всякакво подобие на достойнство у Шейна/Шейла. Момчето я поглежда и кима, но очевидно не проявява особен интерес.
	— Здрасти… Шейла — отвръща, присвивайки очи срещу значката й. После насочва вниманието към касиера, който го обслужва.
	Нарочно ли не й обръща внимание? Едно от най-хубавите момичета в цялото училище открито флиртува с него, а той се държи сякаш му додява. Този явно е нечовек. Момчетата, които познавам, не биха реагирали така.
	Тя изсумтява подразнено.
	— Шейна — поправя го мацката, кисела, че не помни името й. Обръщам се напред и прокарвам кредитната карта през апарата.
	— Извинявай — обажда се момчето. — Но вероятно си наясно, че на значката ти пише Шейла?
	Шейна поглежда към гърдите си и обръща значката, та да може да я прочете.
	— Хм — възкликва и свива вежди така, сякаш дълбоко се е замислила. Макар да се съмнявам, че мислите й са чак толкова дълбоки. — Кога се върна? — пита го тя, без да ми обръща внимание. Та нали току-що задвижих процедурата с картата, сигурна съм, че е редно да направи нещо от своя страна, но тя е твърде ангажирана да планира сватбата си с този тип, та да се сети, че има клиент.
	— Миналата седмица — отвръща кратко Холдър.
	— Ще те пуснат ли да се върнеш в училище? — пита Шейна.
	Чувам го как въздиша.
	— Няма значение — отвръща безизразно. — Не смятам да се връщам.
	Последната му реплика мигом охлажда ентусиазма на Шейна/Шейла. Тя завърта очи и най-после ми обръща внимание.
	— Колко жалко, че подобно тяло е напълно лишено от мозък — прошепва ми.
	Не пропускам да отбележа иронията.
	Когато мацката най-после се захваща да набира цифрите, та все пак да приключим трансакцията, използвам момента, за да хвърля още един поглед назад. Иска ми се да погледна още веднъж момчето, което се дразни на дългокраки блондинки. Навел е очи към портфейла си и се смее на нещо, казано от касиера. Моментално забелязвам три неща:
	1. Невероятните му, съвършени бели зъби, скрити зад изкусително кривата усмивка.
	2. Трапчинките, които се образуват между ъгълчетата на устните му и бузите, когато се усмихне.
	3. Май имам горещи вълни.
	Или спазми в стомаха.
	Или пък съм пипнала стомашен вирус.
	Усещането ми е безкрайно чуждо. Дори не съм сигурна какво всъщност чувствам. Не мога да определя какво толкова различно има у този тип, та да провокира първата в живота ми нормална биологична реакция спрямо друг човек. Но пък не съм сигурна дали някога съм виждала такъв изключителен екземпляр. Прекрасен е. Не че е красавец. Или пък някой мъжкар. Но е идеалната смесица от тия две неща. Нито е твърде едър, нито пък дребен. Нито твърде мъжествен, нито твърде миловиден. Облечен е с дънки и бяла тениска, нищо специално. Косата му май не е виждала гребен днес и като че ли плаче за фризьор, досущ като моята. Отпред е пораснала така, че се налага да я отметне от очите си, когато повдига глава и ме хваща да го зяпам.
	Мамка му.
	В подобна ситуация мигом бих извърнала поглед още след установяването на пряк зрителен контакт, но той реагира толкова странно, че не успявам да отлепя очи. Усмивката му бързо угасва и той накланя въпросително глава. В очите му блясва любопитно пламъче и той бавно тръсва глава невярващо или… отвратено? Не мога да преценя, но реакцията със сигурност не е положителна. Оглеждам се с надеждата недоволството му да не е насочено към мен. Но когато спирам отново поглед на лицето му, той продължава да се взира втренчено.
	_В мен._
	Силно смутена, меко казано, бързам да се обърна към Шейла. Тоест Шейна. Или както там й е името. Трябва да си възвърна самообладанието. Някак, само за шейсетина секунди, този тип успя да накара краката ми да омекнат, а после да ми изкара акъла. Подобна смесена реакция не е здравословна за изтерзаното ми от недостиг на кофеин тяло. Сто пъти предпочитам да ми засвидетелства същото безразличие както на Шейна/Шейла, отколкото да ме гледа така. Дръпвам касовата бележка от мацката с непонятното име и я пъхам в джоба си.
	— Хей. — Гласът му е плътен и настоятелен и дишането ми на мига секва. Не знам дали говори на онази отсреща, или на мен, така че провирам пръсти през дръжките на торбите, надявайки се да успея да стигна до колата, преди момчето да приключи на касата.
	— Май на теб говори — обажда се мадамата. Грабвам и последната торба, без да й обръщам внимание, и тръгвам колкото мога по-бързо към изхода.
	Стигам колата и въздъхвам дълбоко, докато отварям багажника, за да наредя торбите. Какво ми става, по дяволите? Някакво готино момче се опитва да привлече вниманието ми, а аз хуквам да бягам? Никога не се чувствам неловко в присъствието на момчета. Даже съм прекалено самоуверена. Но ето че единствения път в живота си, когато има шанс да изпитам влечение към някого, аз решавам да побягна.
	Сикс ще ме убие.
	Но пък този поглед. В изражението му имаше нещо безкрайно тревожно. Неловко, смущаващо и същевременно ласкателно. Хич не съм свикнала да изпитвам такива реакции, камо ли едновременно.
	— Хей.
	Замръзвам. Вече няма съмнение, че говори на мен.
	Все още не мога да разбера дали стомахът ми се свива от тръпки на вълнение, или действително се разболявам от нещо, но никак не ми е приятно как този глас прониква през всичките ми вътрешности. Обръщам се вдървено, внезапно осъзнала, че далеч не съм така самоуверена, както би могло да се съди по досегашния ми опит.
	Онзи държи две торби в една ръка, а с другата разтърква тила си. Жалко, че спря да вали, иначе нямаше да стърчи така насред паркинга. Очите му спират върху мен и предишното презрително изражение се заменя от несиметрична усмивка, която ми се струва малко насилена предвид обстоятелствата. Обаче сега, когато го разглеждам по-внимателно, ми става ясно, че тая работа със стомаха не се дължи на вирус.
	Дължи се на ето този тип.
	Въобще на всичко у него, от разрошената тъмна коса до яркосините очи… до онази… трапчинка, да не пропускаме и мускулестите му ръце, които копнея да докосна.
	_Да докосна? Сериозно ли, Скай? Я се стегни!_
	Дробовете ми се свиват болезнено, а сърцето ми препуска. Имам чувството, че ако реши да пусне някоя прелъстителна усмивка от онези, с които Грейсън постоянно ме бомбардира, бикините ми ще се смъкнат от само себе си, при това за рекордно време.
	Когато очите ми най-после приключват с обиколката по тялото му и срещат неговите, той отпуска ръка от врата си и прехвърля торбата в лявата си ръка.
	— Аз съм Холдър — казва и протяга длан към мен.
	Поглеждам я, после правя крачка назад, без да я поема. Цялата тази ситуация е прекалено чудата, за да повярвам на това невинно представяне. Може би, ако не ме беше пронизал с онзи напрегнат поглед в магазина, щях да съм по-податлива на съвършенството му.
	— Какво искаш? — Старая се погледът ми да изразява единствено подозрителност, а не благоговение.
	Трапчинката му отново се показва, засмива се и поклаща глава, после извръща поглед.
	— Ъъъ — заеква нерешително, което никак не съответства на самоуверения му вид. Очите му бързешком оглеждат паркинга, сякаш търси как да се измъкне, после въздъхва и ме поглежда.
	Всичките тия реакции съвсем ме объркват. Уж бе отвратен от присъствието ми, а в следващия миг хуква по петите ми. Обикновено съм доста проницателна по отношение на хората, но се опасявам, че ако си изградя някаква представа за Холдър въз основа на последните две минути, ще кажа, че страда от раздвоение на личността. Рязката смяна на самоувереност с напрегнатост е крайно стряскаща.
	— Сигурно звучи доста тъпо — обажда се накрая, — но имам чувството, че те познавам отнякъде. Може ли да попитам как се казваш?
	Още щом изтърсва тази заучена фраза, ме залива разочарование. Значи и той е от онези момчета. Нали се сещате. Онези невероятно готини пичове, които могат да имат, когото си пожелаят, по всяко време, навсякъде, и прекрасно го съзнават. Онези, които трябва само да се усмихнат с кривата си усмивка или да покажат трапчинка и да попитат момичето как се казва, и коленете й на секундата се подгъват и тя пада в краката им. Момчетата, които всяка събота вечер прескачат през нечий прозорец.
	Чувствам се измамена. Завъртам възмутено очи и протягам ръка назад, дръпвам дръжката на вратата.
	— Имам си гадже — изтърсвам. После се завъртам бързо, отварям вратата и се пъхам в колата. Но когато понечвам да затворя, вратата отказва да помръдне. Хванал я е в горната част и я държи отворена. В очите му се долавя някакво отчаяние, от което ме полазват тръпки от раменете до върховете на пръстите.
	Нима е в състояние да предизвика тръпки по тялото ми само с поглед? Какво ми става, по дяволите?
	— Името ти. Само това искам да разбера.
	Чудя се дали има смисъл да обяснявам, че името ми никак няма да му помогне да ме открие. Вероятно съм единственият седемнайсетгодишен американски гражданин, който няма присъствие в онлайн пространството. Без да пускам дръжката, го стрелвам предупредително с поглед.
	— Би ли се отместил? — тросвам се, а очите ми се впиват в ръката, която пречи на вратата да се затвори. Погледът ми пробягва от пръстите към думите, татуирани със ситни букви на предмишницата му.
	_Безнадежден случай_
	Въпреки всичко ме напушва смях. Очевидно днес съдбата е решила да се подиграва с мен. Най-после се запознах с единственото момче, което намирам за привлекателно, и се оказва, че е отказал се от образованието си ученик, който си е татуирал думите „безнадежден случай“. Обзема ме раздразнение. Дръпвам отново вратата, но той не отстъпва.
	— Името ти. Моля те.
	Отчаяното му изражение, придружаващо последните думи, изненадващо пробужда съчувствието ми.
	— Скай — отвръщам рязко, изпълнена с необяснимо състрадание заради болката, долавяща се в сините му очи. Но пък съм дълбоко разочарована, че с такава лекота откликвам на молбата му само заради този едничък поглед. Пускам вратата и паля двигателя.
	— Скай — повтаря той. Замисля се за миг, после тръсва глава, сякаш съм дала грешен отговор. — Сигурна ли си? — Накланя глава въпросително.
	Дали съм сигурна? Да не смята, че съм Шейна/Шейла и не си знам собственото име? Поглеждам го възмутено и се надигам на седалката, издърпвам личната карта от джоба. Тиквам я под носа му.
	— Почти съм сигурна, че си знам името. — Понечвам да си прибера картата, но в този момент той пуска вратата, издърпва картата от ръката ми и я вдига към очите си. Гледа я втренчено в продължение на няколко секунди, после я завърта в пръстите си и ми я подава.
	— Извинявай. — Прави крачка назад. — Моя грешка.
	Сега изражението му е безизразно, мълчаливо наблюдава как си прибирам личната карта. Поглеждам го за миг, очаквайки още нещо, но той само неволно раздвижва челюст. Слагам си колана.
	Толкова лесно ли ще се откаже от опита да ме покани на среща? Сериозно ли? Протягам пръсти към дръжката с надеждата, че отново ще задържи вратата и ще изтърси още някоя тъпа свалка. Но когато нищо подобно не се случва и той отстъпва назад, съвсем се стъписвам. Ако не е тръгнал след мен, за да ме покани на среща, тогава какво, по дяволите, става?
	Холдър прокарва пръсти през косата си и измърморва нещо под нос, но така и не чувам какво е то през затворения прозорец. Дръпвам лоста назад, без да откъсвам очи от него, и потеглям на заден. Той не помръдва, гледа ме през цялото време, докато маневрирам. Когато идва време да сменя посоката, побутвам огледалото, за да го погледна за последно, преди да тръгна. И забелязвам, че се врътва и забива гневен юмрук в капака на някаква кола.
	_Чудесно попадение, Скай. Я виж колко е гневлив._


>	Понеделник, 27 август 2012 г.
>	16:47 ч.

	Прибирам покупките, грабвам шепа шоколадчета от тайното ми скривалище, тиквам ги в джоба си и прескачам през прозореца. Бутам прозореца на Сикс и пропълзявам през перваза. Почти четири следобед е, а тя спи, така че пристъпвам на пръсти до леглото й и присядам отстрани. Сложила си е маска на лицето, а тъмнорусата й коса е залепнала за бузата й благодарение на обилното количество слюнка, което отделя, докато спи. Приближавам лице максимално близо до нейното и изкрещявам:
	— Сикс! Събуди се!
	Тя се надига толкова рязко, че нямам време да се отдръпна. Разпереният й лакът ме халосва по окото и буквално политам назад. Затискам пулсиращото си око с длан и се просвам на пода. Поглеждам я с другото и виждам, че седи в леглото, стиснала глава с ръце, и ми се мръщи.
	— Ама че си кучка — изпъшква. После отмята завивките, изправя се и тръгва към банята.
	— Май ми насини окото — изстенвам на свой ред.
	Сикс се настанява на тоалетната чиния, без да затваря вратата.
	— Чудесно. Заслужаваш си го. — Откъсва си малко тоалетна хартия и ритва вратата, за да я затвори. — Гледай да имаш разумна причина да ме будиш. Цяла нощ си приготвях багажа.
	Сикс никога не е била от ранобудните, а като гледам, май и късният следобед не е от силните й моменти. Ако трябва да съм искрена, не издържа и на късно лягане. Май ще се окаже, че любимата й част от денонощието настъпва именно докато спи — може би затова така мрази да се буди.
	Чувството й за хумор и откровеността й са огромни фактори за доброто ни разбирателство. Изкуствено жизнерадостните момичета ме дразнят до смърт. Но в речника на Сикс думичката „жизнерадостност“ май изобщо не съществува. От типичната мрачна тийнейджърка я дели един гардероб черни дрехи. А що се отнася до изкуственото поведение, Сикс е безкрайно пряма, дори в миговете, когато предпочиташ да е по-деликатна. У нея няма нищо фалшиво, с изключение на името.
	Когато била на четиринайсет и техните обявили, че ще се местят от Мейн в Тексас, тя се разбунтувала и отказала да реагира на името си. Истинското й име е Севън Мари, така че решила да не отговаря на друго, освен на „Сикс“, за да отмъсти на родителите си, че я принуждават да се мести. Двамата още я наричат Севън, но за всички останали е просто Сикс. Това показва, че може да ми съперничи по инат, което пък е една от многото причини да сме най-добри приятелки.
	— Мисля, че ще се зарадваш, че те събудих. — Надигам се от пода и се настанявам на леглото й. — Днес се случи нещо феноменално.
	Сикс отваря вратата на банята и се връща при леглото. Ляга до мен и дръпва завивките над главата си. После се претъркулва и си нагласява възглавницата така, че да й е по-удобно.
	— Дай да позная. Карън е прокарала кабелна?
	Обръщам се настрани, премествам се по-близо и я прегръщам с една ръка. Слагам глава на възглавницата й и я гушвам откъм гърба.
	— Пробвай пак.
	— Запознала си се с някого в училище и сега си бременна и ще се омъжваш, а аз не мога да ти бъда шаферка, понеже ще съм на другия край на света?
	— Топло, но не съвсем. — Почуквам с пръсти по рамото й.
	— Тогава какво? — пита тя вече подразнено.
	Обръщам се по гръб и въздъхвам дълбоко.
	— Срещнах един тип в магазина след училище и, мили боже, Сикс… той беше прекрасен. Страшничък, но прекрасен.
	Сикс отривисто се превърта, като успява да ме уцели с лакът в същото око, което вече ми е контузила.
	— Какво?! — виква тя, без да обръща внимание на факта, че отново се държа за окото и охкам. — Какво?! — Крясва пак. — Сериозно ли?
	Не мърдам и се опитвам да изтикам болката в някое ъгълче на съзнанието си.
	— Знам, че е странно. Но още щом го видях, тялото ми сякаш се разтопи. Беше просто… страхотен.
	— Заговори ли го? Взе ли му телефона? Покани ли те на среща?
	Толкова превъзбудена не съм я виждала досега. Даже прекалено развълнувана, което май не ми харесва особено.
	— За бога, Сикс. Я се успокой.
	Поглежда ме и се смръщва.
	— Скай, от четири години се тревожа за теб и все се опасявах, че това никога няма да се случи. Нямам нищо против да си обратна. Или да си падаш само по кльощави, ниски зубъри. Щях да понеса и да си падаш по възрастни сбръчкани мъже с още по-сбръчкани пениси. Но не мога да понеса мисълта никога да не усетиш какво е похот. — Тя се отпуска назад ухилена. — Похотта е най-приятният от седемте смъртни гряха.
	Избухвам в смях и поклащам глава.
	— Извинете, моля, но съм на друго мнение. Похотта е пълна глупост. Според мен през всичките тия години само преувеличаваш. Продължавам да твърдя, че на първо място е чревоугодието. — При тези думи измъквам парче шоколад от джоба и си го тиквам в устата.
	— Искам повече подробности — настоява тя.
	Намествам се, докато гърбът ми опира в таблата.
	— Не знам какво да ти кажа. Но щом го погледнах, вече не исках да откъсвам очи. Готова бях цял ден да го съзерцавам. А после и той ме погледна и съвсем ми взе акъла. Гледаше ме така, сякаш е бесен, задето съм го забелязала. После тръгна след мен към колата, искаше да разбере как се казвам, ама пак някак беше сърдит. Все едно му създавах проблем, разбираш ли? И както в началото мечтаех да му оближа трапчинките, в един момент вече нямах търпение да се махна.
	— Тръгнал е след теб? До колата? — пита тя невярващо.
	Кимам и й описвам с най-големи подробности случката в магазина, та чак до момента, в който непознатият удари с юмрук съседната кола.
	— Ама че странна работа — възкликва тя, когато млъквам. Изправя се в леглото и се обляга на свой ред на таблата. — Сигурна ли си, че не е флиртувал? Че не се опитвал да ти измъкне телефонния номер? Така де, виждала съм те как се държиш с момчетата, Скай. Добре се преструваш, без значение, че не чувстваш нищо. И знам, че в очите ти са като съшити с бели конци, но може би, след като този истински ти е харесал, интуицията ти е изневерила. Как мислиш?
	Вдигам рамене. Може и да е права. Възможно е просто да съм изтълкувала поведението му грешно и именно собствената ми негативна реакция да го е накарала да размисли за поканата.
	— Не е изключено. Но дори и да е имал някакви намерения, всичко се провали на бърза ръка. Освен това е напуснал училище, не може да си контролира настроенията и… въобще е… безнадежден случай. Не знам дали има конкретен тип, по който си падам, но хич не ми се иска това да е точно Холдър.
	Сикс ме сграбчва за бузите, притиска ги между дланите си и обръща лицето ми към себе си.
	— Холдър ли каза? — възкликва тя, а изящно оформените й вежди се извиват развълнувано.
	Устните ми са напълно приплескани от пръстите й, така че само кимам, без да отвръщам.
	— Дийн Холдър? Чорлава кестенява коса? Пронизващо сини очи? Поведение на герой от „Боен клуб“?
	Вдигам рамене.
	— Бай е дой — казвам, но думите ми едва се чуват измежду притиснатите ми бузи. Тя ме пуска и аз повтарям: — Май е той. — Вдигам ръка към лицето си и разтривам бузите си. — Познаваш ли го?
	Сикс подскача и разперва ръце във въздуха.
	— Защо, Скай? От всички мъже, които би могла да харесаш, защо, по дяволите, точно Дийн Холдър?
	Видимо е разочарована. Но защо пък да е разочарована? Досега не съм я чувала да споменава Холдър, значи, едва ли е излизала с него. Защо, по дяволите, ми се струва, че цялата история от безкрайно вълнуваща се превърна… в крайно неприятна?
	— Я обясни какво става — казвам.
	Тя завърта глава и провесва крака от леглото. После застава пред дрешника, измъква чифт джинси от някаква кутия и ги нахлузва.
	— Той е идиот, Скай. Учеше в нашето училище, но още в началото на миналата година го пратиха в поправително. Не го познавам добре, но знам достатъчно, за да ми е ясно, че не става за гадже.
	Май не съм особено изненадана. За съжаление, не мога да кажа, че не съм разочарована.
	— Че нима някой изобщо става за гадже? — Сикс никога в живота си не е имала гадже за повече от една нощ.
	Тя ме поглежда, после свива рамене.
	— Тук си права. — Навлича някаква блуза и отива до мивката. Взима си четката, изстисква малко паста за зъби, после се връща в спалнята, все още миейки си зъбите.
	— Защо са го пратили в поправително? — питам, макар да не съм сигурна, че искам да знам.
	Сикс изважда четката от устата си.
	— Престъпление от омраза… пребил някакъв обратен хлапак от училище. Почти съм сигурна, че му е трето провинение. — Тя тиква четката обратно в устата и отива да плюе в мивката.
	Престъпление от омраза? Сериозно ли? Стомахът ми се преобръща, но този път не от хубаво.
	Сикс се връща в стаята, вързала косата си на опашка.
	— Ама че гадна работа — отбелязва, докато рови из бижутата си. — Ами ако се окаже, че това е единственият случай, в който провесваш език по някого, ако никога повече не ти се случи?
	Правя гримаса при думите й.
	— Не съм провесила език по него, Сикс.
	Тя махва с ръка.
	— Дали си провесила език, или си се почувствала привлечена, все едно е — отговаря пренебрежително и се връща на леглото. Пуска една обеца в скута си, а другата вдига към ухото. — Може би трябва да сме доволни, че не си съвсем повредена. — Тя присвива очи и се навежда към мен. Хваща ме за брадичката и завърта главата ми наляво. — Какво, по дяволите, ти се е случило с окото?
	Разсмивам се и се претъркулвам по-далеч от нея.
	— Случи му се контакт с теб — отвръщам и отивам до прозореца. — Искам малко да си поизбистря главата. Ще ида да потичам. Искаш ли да дойдеш и ти?
	Сикс сбръчква нос.
	— Да… ама не. Приятно.
	Вече съм прехвърлила един крак през рамката на прозореца, когато тя подвиква зад гърба ми:
	— После искам да ми разкажеш най-подробно за първия училищен ден. А и имам подарък за теб. Ще дойда довечера.


>	Понеделник, 27 август 2012 г.
>	17:25 ч.

	Дробовете ме болят, тялото ми напълно изтръпна още на „Аспън Роуд“. Равномерното ми ритмично дишане се смени с неконтролируемо свирене и пуфтене. Обикновено това е любимият ми момент от тичането. Когато всяка фибра от тялото ми е обтегната докрай, за да ме тласне по-напред, и вниманието ми е съсредоточено единствено върху следващата стъпка и нищо друго.
	Следващата ми стъпка.
	И нищо друго.
	Толкова дълго не съм тичала никога. Обикновено спирам след два километра и половина, когато стигна едно определено място, намиращо се на няколко преки, но не и този път. Но въпреки умората на тялото така и не успявам да накарам мислите си да замлъкнат. Продължавам да тичам с надеждата все пак да достигна този заветен миг, но сега нещо не се получава. Накрая все пак спирам, но не за друго, а защото имам още толкова път на връщане, а водата в шишето ми е почти свършила.
	Заставам в края на нечия автомобилна алея и се облягам на пощенската кутия, свалям капачката на бутилката с вода. Избърсвам потта от челото с опакото на ръката си и отпивам, но успявам да изтръскам едва четири капки. Очевидно съм погълнала цялото количество вода в тексаската жега. Строго се смъмрям, задето сутринта си спестих тичането. Хич не понасям жегата.
	Притеснена да не се обезводня съвсем, решавам на връщане да ходя, а не да тичам. Съмнявам се, че Карън ще се зарадва, ако се прибера изтощена до смърт. И без това достатъчно се тревожи, че тичам съвсем сама.
	Тъкмо поемам обратно, когато чувам познат глас зад гърба си.
	— Хей, здрасти.
	Това ново вълнение идва в повече на и без това разтуптяното ми сърце. Обръщам се бавно и виждам Холдър, усмихнат, с трапчинки в ъгълчетата на устните. Косата му цялата е мокра — очевидно и той е тичал.
	Примигвам два пъти, почти решила, че пред уморените ми очи се мержелее мираж. Инстинктът ми нашепва да хукна с писъци, но тялото ми копнее да се увие около лъсналите му от пот ръце.
	_О, тялото ми е подъл предател._
	За щастие, още не съм се възстановила от разтяганията преди малко, та няма как да разбере, че накъсаното ми дишане се дължи предимно на появата му.
	— Здрасти — отвръщам съвсем задъхана. Полагам огромни усилия да не откъсвам очи от лицето му, но те някак по своя воля се плъзват надолу под шията му. Затова забивам поглед в краката си, за да се разсея от факта, че е само по шорти и маратонки. А тези шорти така висят от хълбоците му, че съм готова да му простя всички ужасии, които научих за него.
	— Тичаш, а? — пита той и обляга лакът на пощенската кутия.
	Кимам.
	— Обикновено сутрин. — Пробвам да го погледна, вдигнала ръка над очите си заради слънцето, което свети над главата му като ореол. Ама че ирония.
	Холдър протяга ръка към мен и аз подскачам, преди да осъзная, че ми подава шишето си с вода. Устните му се свиват в опит да прикрият усмивката, така че явно е наясно колко напрегната се чувствам в негово присъствие.
	— Я пийни — побутва полупразната бутилка към мен. — Изглеждаш смазана.
	Обикновено отказвам вода от непознати. И в никакъв случай не бих взела вода от човек, с когото знам, че не бива да си имам работа, обаче съм жадна. Ужасно жадна.
	Дръпвам бутилката от ръцете му, накланям глава назад и изливам в устата си три големи глътки. Много ми се иска да изпия и останалото, но не е редно да пресуша и неговите запаси.
	— Благодаря — подавам му шишето. Избърсвам уста с ръка и поглеждам зад себе си. — Е, имам още два километра и половина, така че не е зле да тръгвам.
	— По-скоро към четири — казва той и свежда поглед към корема ми. Притиска устни до шишето, без да избърсва ръба и без да откъсва очи от мен, накланя глава назад и изгълтва останалата вода. Като хипнотизирана гледам как устните му прилепват плътно около отвора на бутилката, точно там, където са се опирали и моите. На практика се целуваме.
	Тръсвам глава.
	— Какво? — Не съм сигурна дали е казал нещо на глас, или не. Твърде съм ангажирана да гледам как потта капе по гърдите му.
	— Казах, че имаш близо четири километра. Живееш на „Конроу“, това е на повече от три и половина километра от тук. Което означава, че ще ти станат близо осем километра. — Изглежда така, сякаш е впечатлен.
	Поглеждам го любопитно.
	— Знаеш на коя улица живея?
	— Аха.
	И нищо повече. Не откъсвам очи от неговите и мълча, чакам някакво обяснение.
	Явно е, че това „аха“ не е достатъчно, така че продължава с въздишка:
	— „Линдън Скай Дейвис, родена на 29 септември, живее на улица «Конроу», номер 1455. Ръст: метър и шейсет. Дала е съгласие да бъде донор.“
	Неволно залитам назад, зашеметена от внезапното прозрение за предстоящото ми убийство, което сякаш се разиграва пред очите ми, под лапите на този очарователен преследвач. Дали да не престана да крия очи от слънцето и да го разгледам по-добре, в случай че успея да се измъкна? Може да се наложи да опиша чертите му на художника в полицията.
	— От личната ти карта — пояснява, като вижда ужаса и объркването, изписани на лицето ми. — Нали ми я показа. Пред магазина.
	Това обяснение обаче ни най-малко не разсейва опасенията ми.
	— Та ти я погледна за не повече от две секунди.
	Той вдига рамене.
	— Имам добра памет.
	— Преследваш ме — заявявам най-безцеремонно.
	Той са разсмива.
	— Аз ли? Ти си тази, която стои пред къщата ми. — Той посочва през рамо към къщата отзад.
	Неговата къща? Възможно ли е такова съвпадение?
	Холдър се изправя и почуква с пръсти по изписаните върху пощенската кутия букви.
	_Семейство Холдър._
	Усещам как кръвта нахлува в лицето ми, но вече няма значение. Предвид кроса ми в следобедното тексаско слънце и ограничените водни запаси, вероятно цялото ми тяло е пламнало. Опитвам се да не поглеждам към къщата, но любопитството ми винаги побеждава. Къщата е скромна, нищо лъскаво. Съвсем на място е в този квартал, населен с представители на средната класа. Както и колата в алеята. Интересно дали това е неговата кола? Ако съдя по разговора му с онази мадама в магазина, явно е на моите години, така че със сигурност още живее с родителите си. Но как е възможно да не съм го виждала досега? Как е възможно да не зная, че живея на по-малко от пет километра от единственото момче във вселената, което може да ме превърне в неудовлетворена, разгорещена топка нерви?
	Прокашлям се.
	— Е, благодаря за водата. — Копнея единствено да се измъкна от тази неловка ситуация. Махам му припряно и се затичвам.
	— Чакай малко — виква той след мен.
	Не забавям крачка, така че ме настига, задминава ме и се обръща с лице към мен, тичайки заднишком срещу слънцето.
	— Дай да ти напълня шишето — пресяга се и измъква бутилката от лявата ми ръка, а пръстите му докосват леко корема ми. Отново замръзвам. — Ей сега се връщам. — Подвиква и забързва към къщата.
	Изумена съм. Съвсем неочаквана проява на добрина. Или може би поредният страничен ефект от раздвоението на личността? Може би е някаква мутация като при Хълк*. Или пък като при Джекил и Хайд**. Интересно дали Дийн е добрият, а Холдър страховитият. В магазина по-рано определено видях Холдър. Ама Дийн май повече ми допада.
	[* Комиксов супергерой, популярен със своя избухлив и подвластен на гнева нрав. — Б.ред.]
	[** Герои на Робърт Луис Стивънсън, олицетворяващи сблъсъка между светлата и тъмната страна в човешката личност. — Б.ред.]
	Чувствам се неловко да чакам, така че тръгвам обратно към алеята, като на всеки няколко секунди спирам и нерешително поглеждам пътя, който води към собствената ми къща. Нямам представа какво да правя. А и ми се струва, че каквото и решение да взема, ще е глупаво.
	Да чакам ли?
	Да бягам ли?
	Или да се скрия в храстите, преди да се е върнал с белезници и нож?
	Но преди да успея да хукна, входната врата се отваря и той се появява с пълна бутилка вода. Този път слънцето се пада зад мен, така че не се налага да се напрягам толкова, за да го видя. Което хич не е хубаво, понеже единственото, което искам, е да не откъсвам очи от него.
	Уф! Ненавиждам похотта.
	Мразя я.
	Всяка моя клетка, изглежда, е наясно, че този господин не е добър човек, но на тялото ми сякаш изобщо не му пука.
	Подава ми шишето и аз бързам да отпия. И без това не мога да търпя тексаската жега, но в съчетание с Дийн Холдър имам чувството, че съм в самия пъкъл.
	— Ъъъ… за по-рано? В магазина? — Той млъква нервно. — Съжалявам, ако съм те стреснал.
	Дробовете ми не успяват да засмучат въздух, но все някак съумявам да отговоря:
	— Не си ме стреснал.
	_Само дето ми изкара акъла._
	Холдър присвива очи насреща ми и в продължение на няколко секунди ме изучава. А тъкмо днес установих, че не обичам да ме изучават. Предпочитам да съм незабележима.
	— Не се опитвах и да те свалям. Просто се припознах.
	— Няма нищо. — Насилвам се да се усмихна, въпреки че не ми е до това. Защо ме обзема разочарование, че не се е опитвал да ме сваля? Би трябвало да се зарадвам.
	— Не че бих се отказал да те свалям — добавя той с усмивка. — Просто в този конкретен момент не ми беше това идеята.
	О, слава богу! Пояснението му извиква усмивка на устните ми въпреки всичките ми усилия да я прикрия.
	— Искаш ли да тичам с теб — пита той, като сочи с глава тротоара зад гърба ми.
	О, да, моля!
	— Не, няма нужда.
	Той кима.
	— Е, така или иначе бях тръгнал нататък. Тичам по два пъти на ден и имам още два-три километра… — Той млъква насред изречението и прави крачка към мен. Хваща ме за брадичката и накланя главата ми назад. — Кой ти е насинил окото? — Зад смръщеното му лице прозира същата онази твърдост, която долових в очите му в магазина. — По-рано ти нямаше нищо.
	Измъквам брадичка от шепата му и се засмивам, за да покажа, че нищо не се е случило.
	— Случайно стана. Вече ще знам никога да не прекъсвам следобедния сън на подрастващо момиче.
	Но той не се усмихва. Вместо това се приближава с още една крачка и ме поглежда строго, после прокарва лекичко палец под окото ми.
	— Но ще кажеш на някого, нали? Ако някой те нарани?
	Опитвам се да отговоря. Действително искам, само дето не мога. Та той докосва лицето ми. Пръстите му галят бузата ми. Не мога да разсъждавам, не мога да говоря, не мога да дишам. Напрежението, лъхащо от цялата му същност, сякаш изпомпва въздуха от дробовете ми и размеква коленете ми. Кимам неубедително и той се намръщва, после дръпва ръката си.
	— Ще тичам с теб — казва ми той и това вече не звучи като въпрос. Слага ръце на раменете ми и ме завърта в обратната посока, като ме побутва леко. Поема с моето темпо и двамата тичаме мълчаливо.
	Иска ми се да поговоря с него, да го разпитам за годината, прекарана в поправителното, защо е напуснал училище, защо си е направил онази татуировка… но твърде много се страхувам от отговорите. А да не говорим, че съвсем съм останала без дъх. Вместо това тичаме в пълно мълчание по целия път обратно до къщи.
	Когато наближаваме алеята пред къщата ни, и двамата намаляваме ход. Нямам представа как да си взема довиждане. Досега никога не съм тичала с друг човек, затова и не съм сигурна какво гласи етикетът, когато дойде време двама спортуващи да се разделят. Обръщам се и му махам набързо.
	— Предполагам, че ще се видим и друг път?
	— Със сигурност — изрича той, гледайки ме право в очите.
	Усмихвам му се смутено и се извръщам. Със сигурност? Превъртам думата наум, докато вървя по алеята за колите. Какво точно има предвид? Не ми поиска телефона, нищо че нямам телефон — това той не го знае. Не ме попита дали искам пак да тичаме заедно. Но пък каза със сигурност, сякаш действително е сигурен, а и донякъде се надявам да е така.
	— Скай, почакай. — Езикът му така гладко обгръща името ми, че ми се приисква това да е единствената дума, която излиза от устата му. Обръщам се, молейки се да не изтърси някоя тъпа свалка. Точно в момента съм готова да се хвана на всичко.
	— Ще ми направиш ли една услуга?
	_Каквото поискаш. Ще направя всичко, което пожелаеш, стига да продължаваш да стоиш гол до кръста._
	— Да?
	Той ми подхвърля бутилката си. Хващам я и свеждам глава, гузна, че не се сетих сама да му предложа да я напълня. Разклащам я и кимам, после изкатервам стълбите и влизам в къщата. Когато се озовавам в кухнята, Карън реди чинии в миялната. Щом вратата се затваря зад гърба ми, дробовете ми шумно засмукват въздух.
	— Божичко, Скай. Та ти май всеки миг ще припаднеш. Я седни. — Тя дръпва бутилката от ръцете ми и ме натиска върху един стол. Оставям я да я напълни, докато съсредоточено поемам въздух през носа и издишвам през устата. Карън ми подава шишето, аз слагам капачката и изтичвам обратно навън да му го дам.
	— Благодаря.
	Стоя и гледам как притиска плътните си устни върху отвора на шишето.
	_Ето, пак се целуваме._
	Не мога да разгранича докъде се простира ефектът от близо осемте километра крос и откъде започва въздействието на Холдър. Но в комбинация от двете имам чувството, че ще припадна от липса на кислород. Холдър завърта капачката и очите му се плъзват по тялото ми, като за секунда спират върху голия ми корем, преди да се върнат на очите ми.
	— В отбора ли си?
	Прикривам корема си с левия си лакът и сплитам ръце на талията си.
	— Не, но си мислех да пробвам.
	— Непременно опитай. Почти не си се задъхала, а току-що изтича близо осем километра. Последен курс ли си?
	Няма си и представа какви усилия ми коства да не рухна на тротоара, хриптейки поради липса на въздух. Никога не съм тичала толкова много наведнъж и се налага да впрегна всичките си сили, за да дам вид, че не се е случило кой знае какво. Но явно се справям.
	— Не би ли следвало да знаеш в кой курс съм? Та това е сериозен пропуск в преследваческите ти умения.
	Трапчинките му отново грейват и вътрешно се поздравявам за остроумието.
	— Доста ме затрудняваш. Не можах дори да те намеря във Фейсбук.
	Току-що призна, че ме е търсил във Фейсбук! Мисълта, че се запознахме преди по-малко от два часа и че очевидно се е прибрал право вкъщи и е започнал да ме издирва, е крайно ласкателна. Устата ми се разтяга в неволна усмивка и този път ми се дощява да шамаросам това жалко момиченце, което е изместило обикновено безпристрастната ми особа.
	— Нямам профил във Фейсбук. Нямам интернет — обяснявам му аз.
	Той ме поглежда в очите ми и се подсмихва, сякаш изобщо не ми вярва. Отмята кичур коса от челото си.
	— Дори на телефона? Нямаш ли интернет на телефона?
	— Нямам телефон. Майка ми не е привърженик на модерните технологии. И телевизор нямаме даже.
	— По дяволите — разсмива се той. — Сериозно ли говориш? А какво правиш през свободното време?
	Усмихвам му се в отговор и свивам рамене.
	— Тичам.
	Холдър отново ме разучава, като погледът му за миг отново пада на корема ми. От тук нататък май сериозно ще се замисля дали да изляза само по късо потниче навън.
	— В такъв случай дали случайно не знаеш в колко часа става едно конкретно момиче, за да тича сутрин? — Очите му отново срещат моите и никак не мога да видя човека, който ми описа Сикс. Съзирам единствено момче с леко смутено, очарователно пламъче в очите, което флиртува с момиче.
	— Не съм сигурна, че би искал да станеш толкова рано — казвам. Съсредоточеният му поглед, в комбинация с тексаската жега, внезапно замъглява зрението ми, така че си поемам дълбоко въздух, понеже точно сега никак не искам да изглеждам уморена и притеснена.
	Той накланя глава към моята и присвива очи.
	— Нямаш представа как мечтая да стана толкова рано. — После ми се усмихва с трапчинките си и аз припадам.
	В най-буквалния смисъл. Просто припадам.
	И ако съдя по болките в рамото, както и по прахта и камъчетата, набили се в бузата ми, падането ми май далеч не е било изящно и грациозно. Причернява ми и се свличам на тротоара, преди да успее да ме хване. За разлика от героите от книгите.
	Лежа по гръб на дивана, вероятно точно както ме е оставил, след като ме е внесъл. Карън стои надвесена над мен с чаша вода в ръка, а Холдър стърчи зад нея и наблюдава ефекта от най-кошмарния миг в живота ми.
	— Скай, пийни малко вода — обажда се Карън, като ме повдига с ръка на тила, насочвайки ме към чашата.
	Отпивам глътка, после се облягам назад на възглавницата и стисвам очи, мечтаейки отново да загубя съзнание.
	— Ще ти донеса студена кърпа — казва Карън. Отварям очи с надеждата Холдър да е решил да се измъкне, след като Карън я няма, но той продължава да стърчи на мен. Даже се е преместил по-близо. Кляка на пода до дивана и вдига ръка към косата ми, вероятно за да махне някое камъче.
	— Сигурна ли си, че си добре? Доста лошо падна. — Очите му са изпълнени с тревога. Избърсва нещо от бузата ми с палец, а ръката му остава да лежи на дивана до мен.
	— О, господи — казвам и покривам очи с ръка. — Толкова съжалявам. Ужасно ми е неудобно.
	Холдър ме хваща за китката и дръпва ръката ми от лицето.
	— Шшт. — Тревогата в очите му отслабва и на лицето му заиграва палава усмивка. — Бих казал, че донякъде ми е забавно.
	Карън се връща в хола.
	— Ето ти кърпа, миличка. Да ти дам ли нещо за болката? Гади ли ти се? — И вместо да ми подаде кърпата, тя я връчва на Холдър и се връща в кухнята. — Мисля, че имам малко невен или корен от репей.
	Супер. Понеже така или иначе почти съм потънала в земята от срам, тя се кани допълнително да усложни нещата, като ме кара да изпия домашните й тинктури пред очите му.
	— Добре съм, мамо. Нищо не ме боли.
	Холдър нежно поставя кърпата върху бузата ми и леко я забърсва.
	— Сега може и да не те боли, ама утре ще е друго — прошепва ми той, така че Карън да не чуе. После за миг изоставя бузата ми и очите ни се срещат. — Няма да е зле да вземеш нещичко за всеки случай.
	Не знам защо предложението звучи далеч по-примамливо, когато идва от неговите устни, а не от тези на Карън, но кимам. И преглъщам мъчително. И затаявам дъх. И стисвам бедра. И се опитвам да се изправя до седнало положение, понеже, както се е надвесил над мен, нищо чудно отново да ми прималее.
	Когато ме вижда с какви усилия се боря да се изправя, Холдър ме подхваща за лакътя да ми помогне. Карън се връща и ми подава малка чаша портокалов сок. Тинктурите й са толкова горчиви, че се налага да ги прокарвам със сок, иначе със сигурност ще повърна. Поемам чашата и я глътвам с бясна скорост, после моментално й я връчвам обратно. Искам да изчезне отново в кухнята.
	— Извинявай — казва тя в този момент и протяга ръка на Холдър. — Аз съм Карън Дейвис.
	Холдър се изправя и стиска ръката й.
	— Дийн Холдър. Но приятелите ми ме наричат Холдър.
	Обзема ме ревност, че има повод да докосне ръката му. Искам и аз да си изтегля номерче и да се наредя на опашка.
	— Познавате ли се със Скай? — пита го майка ми.
	Холдър поглежда към мен в същия миг, в който вдигам очи към него. Устните му едва-едва се свиват в усмивка, но все пак я забелязвам.
	— Всъщност не — отвръща. — Просто явно се случих на подходящото място в подходящия момент.
	— Е, благодаря ти, че й помогна. Не знам защо е припаднала. Никога не е припадала. — Тя ме поглежда. — Днес яла ли си нещо?
	— Малко пиле на обяд — казвам, но си замълчавам за сникърса, който погълнах, преди да изляза да тичам. — Храната в стола е отврат.
	Карън завърта възмутено очи и разперва ръце към тавана.
	— Къде си тръгнала да тичаш без първо да хапнеш?
	Вдигам рамене.
	— Забравих. Рядко ми се случва да тичам вечер.
	Тя тръгва към кухнята с чашата и въздъхва тежко.
	— Не искам повече да тичаш, Скай. Ами ако ти се беше случило, докато си сама? И без това тичаш прекалено много.
	Не може да говори сериозно. Просто няма начин да спра да тичам.
	— Чуйте — обажда се Холдър, като вижда как лицето ми съвсем пребледнява. Обръща се към кухнята и намиращата се там Карън. — Живея съвсем наблизо, на „Рикър“, и всеки ден тичам в тая посока следобед. — Лъже, щях да го забележа. — Ако ще се чувствате по-спокойно, с удоволствие ще тичам сутрин с нея през следващата седмица или две. Обикновено тичам на пистата в училище, но и така ме устройва. Колкото да се уверим, че няма да се повтори.
	В главата ми светва лампичка. Аха. Нищо чудно, че тоя плосък корем ми изглеждаше познат отнякъде.
	Карън се връща в стаята и поглежда първо мен, после него. Прекрасно знае, че дълбоко ценя миговете на усамотение, които ми носи тичането, но виждам, че ще й е по-спокойно, ако някой ме придружава.
	— Аз нямам нищо против — обажда се тя и отново ме поглежда. — Стига Скай да е съгласна.
	_Да. Да, съгласна съм. Но само ако придружителят ми тича без тениска._
	— Става. — Изправям се и главата ми веднага се замайва. Явно съм пребледняла, защото Холдър мигом ме хваща за рамото и ме бутва обратно към дивана.
	— По-леко! — Казва ми. После поглежда Карън. — Нямате ли някакви солени бисквити да хапне? Може да й помогне.
	Карън се скрива в кухнята и Холдър се привежда над мен, очите му отново са тревожни.
	— Сигурна ли си, че си добре? — Прокарва леко палец по бузата ми.
	Потръпвам.
	На лицето му бавно се изписва дяволита усмивка, като вижда как се опитвам да прикрия настръхналата кожа на ръцете си. Поглежда зад гърба ми към Карън, която тършува из кухнята.
	— В колко часа да дойда да те преследвам утре? — прошепва ми накрая.
	— В шест и половина? — едва проронвам и го поглеждам безпомощно.
	— Шест и половина ми звучи чудесно.
	— Холдър, съвсем не е нужно да го правиш.
	Хипнотизиращите му сини очи разучават лицето ми в продължение на няколко секунди, а аз не мога да откъсна поглед от също толкова хипнотизиращата му уста.
	— Знам, че не е нужно да го правя, Скай. Правя само онова, което искам. — Той се доближава до ухото ми и допълва тихо: — А искам да тичам с теб.
	Предвид пълния хаос в главата и стомаха ми, не успявам да измисля отговор.
	Карън се връща с бисквитите.
	— Яж — казва и ги тиква в ръката ми.
	Холдър се изправя и си взима довиждане, после се обръща към мен.
	— Да се пазиш. Ще се видим сутринта, нали?
	Кимам и гледам как се завърта и тръгва. А когато вратата се хлопва зад гърба му, не мога да отлепя очи от нея. Полудявам. Ето, напълно губя всякакъв самоконтрол. Значи, на Сикс това усещане й харесва? Това ли е похотта?
	Отвратително. Категорично и искрено ненавиждам това прекрасно, вълшебно усещане.
	— Много беше мил — обажда се Карън. — И чаровен. — Обръща се към мен. — Не го ли познаваш?
	Вдигам рамене.
	— Само съм чувала за него. — Спестявам й подробностите. Ако знаеше какъв безнадежден случай ми е назначила за придружител, щеше получи истеричен припадък. Колкото по-малко знае за Дийн Холдър, толкова по-добре.


>	Понеделник, 27 август 2012 г.
>	19:10 ч.

	— Какво, за бога, ти се е случило с лицето? — Джак пуска брадичката ми и тръгва към хладилника.
	Джак е постоянно присъствие в живота на Карън от вече година и половина. Вечеря с нас няколко пъти в седмицата, а тъй като тази вечер е прощалната вечеря в чест на Сикс, е решил да ни удостои с присъствието си. Колкото и да обича да я дразни, знам, че и на него ще му липсва.
	— Днес разказах играта на асфалта — отвръщам.
	Той се разсмива.
	— Аха… значи, заради това е в такъв вид.
	Сикс си взима филийка хляб и отваря бурканчето с нутела. Аз си грабвам чинията и я пълня с най-новия вегански буламач на Карън. Кулинарното изкуство на Карън изисква съзнателно култивиран вкус, какъвто Сикс все още не е развила, нищо че е разполагала с цели четири години. Джак, от друга страна, е като прероден брат-близнак на Карън, така че ястията й не му правят впечатление. Тазвечерното меню се състои от нещо, което дори не съм в състояние да произнеса, но за сметка на това е напълно лишено от животински продукти, всъщност… както винаги. Карън не ме насилва да спазвам вегански режим, така че, ако не съм у дома, ям каквото си поискам.
	Всичко, което Сикс яде, има единствената функция да допълва основното блюдо от течен шоколад. Тази вечер се е спряла на сандвич със сирене и нутела. Съмнявам се, че някога бих могла да култивирам вкус за подобно съчетание.
	— Е, кога смяташ да се нанесеш у нас? — питам Джак. Двамата с Карън от известно време обсъждат тази стъпка, но все не успяват да преодолеят онази дребна спънка — непреклонната й забрана за всякакви съвременни технологии. Или поне Джак не може да я преодолее. Карън никога не би занижила изискванията си.
	— Когато майка ти отстъпи и прокара ESPN* — отвръща Джак.
	[* Сателитен телевизионен канал, излъчващ предимно спортни програми. — Б.ред.]
	Въпреки всичко не спорят на тая тема. Май сегашната подредба ги устройва и двамата, така че нито един от тях не бърза да жертва личното си мнение за модерните технологии.
	— А Скай припадна на улицата днес — вмята Карън, за да смени темата. — Някакъв очарователен юноша я внесе на ръце.
	Прихвам.
	— Момче, мамо. Моля те, използвай думата „момче“.
	Сикс ми хвърля гневен поглед през масата и се сещам, че не съм й разказала за следобедния си крос. Днес имах напрегнат ден. Интересно с кого ще споделям, след като замине утре? Само мисълта, че ще бъде на другия край на света, ме изпълва с ужас. Дано Брекин да успее да влезе в обувките й. Всъщност вероятно с най-голямо удоволствие би влязъл в обувките й. В буквалния смисъл. Но аз се надявам да го направи в преносния смисъл.
	— Добре ли си? — пита ме Джак. — Май хубавичко си се изтърсила, та да си насиниш окото така.
	Неволно посягам към окото си и правя гримаса. Съвсем бях забравила за него.
	— Това не е от падането. Сикс ме халоса с лакът. При това два пъти.
	Очаквам поне единият от двамата да я попита защо ме е фраснала, но никой не повдига въпроса. Което показва колко я обичат. Не биха се загрижили даже и да ме пребие, вероятно ще ме смъмрят, че сама съм си виновна.
	— Не те ли дразни името ти да е число? — пита я Джак. — Това никога не съм го разбирал. Както има родители, дето си кръщават децата на някой от дните от седмицата. — Той млъква, докато все още размахва вилицата си във въздуха, и поглежда към Карън. — Когато си родим бебе, няма да му причиним подобно нещо. Всички календарни неща ще са категорично забранени.
	Карън му хвърля поглед с каменно изражение. Ако съдя по реакцията й, Джак за първи път споменава за бебета. И отново, ако съдя по изражението й, бебетата не са част от плана й за бъдещето. Дори и по-далечното.
	Джак отново насочва вниманието си към Сикс.
	— Истинското ти име не е ли Севън, или пък Търтийн, или нещо такова? Не разбирам защо си се спряла на Сикс. Та това е възможно най-ужасното число, което можеш да си избереш.
	— Причината за оскърбленията ти е напълно прозрачна — невъзмутимо отвръща Сикс. — Знам, че по този начин се опитваш да прикриеш отчаянието си от предстоящото ми отсъствие.
	Джак се изсмива.
	— Можеш да „прикриеш“ оскърбленията ми където си поискаш. Като се върнеш след шест месеца, ще има още.


	Джак и Сикс си тръгват и се захващам да помогна на Карън с чиниите. Откакто Джак повдигна въпроса с бебетата, тя е необичайно мълчалива.
	— Защо се шашна така? — питам я, докато й подавам една чиния, за да я изплакне.
	— Какво?
	— От репликата му за бебетата. Още нямаш четирийсет. Безброй жени на твоите години раждат.
	— Толкова ли беше очевидно?
	— За мен — да.
	Тя дръпва още една чиния от ръцете ми и въздъхва тежко.
	— Обичам го. Но обичам и нашия живот с теб. Нещата ми харесват каквито са и не знам дали съм готова за промяна, а още по-малко да включа още едно дете в картинката. Но Джак е твърдо решен да задълбочи нещата.
	Спирам водата и избърсвам ръце в кърпата.
	— След няколко седмици ставам на осемнайсет, мамо. И колкото да ти се иска нещата да останат постарому… няма как да се получи. След следващия семестър ще замина в колеж и ще се наложи да живееш сама. Може би не е зле да помислиш дали да не му позволиш да се премести тук.
	Тя ми се усмихва, но усмивката й е някак насилена, каквато е всеки път, когато заговоря за колежа.
	— Доста често мисля по въпроса, Скай. Повярвай ми. Но това е огромна крачка, а направя ли я — връщане назад няма.
	— Ами ако се окаже, че не искаш да се връщаш назад? Ами ако се окаже, че след тази крачка ти се прииска да направиш и друга, и още една, докато буквално полетиш?
	Тя се разсмива.
	— Точно от това ме е страх.
	Забърсвам плота и изстисквам парцалчето в мивката.
	— Понякога не мога да те разбера.
	— И аз не те разбирам. — Тя ме побутва по рамото. — Умът ми не побира защо толкова искаше да тръгнеш на училище. Уж каза, че било забавно, но я ми разкажи как действително се чувстваш.
	Свивам рамене.
	— Добре беше — излъгвам. Инатът ми неизменно побеждава. Няма начин да си призная колко ужасно бе в училище днес, въпреки че тя никога не би казала нещо от сорта на: „Аз нали те предупредих“.
	Тя си подсушава ръцете и ми се усмихва.
	— Радвам се. Може би утре, когато те попитам, ще ми кажеш истината.


	Измъквам книгата на Брекин от раницата и се мятам в леглото. Прочела съм само две страници, когато Сикс пропълзява през прозореца.
	— Първо ми разказваш за училището, после си получаваш подаръка. — Тя присяда на леглото до мен, така че оставям книгата на нощното шкафче.
	— В училище беше ултра гадно. Благодарение на твоя милост и неспособността ти да отказваш на момчетата съм обременена с ужасната ти репутация. Но по божията милост бях спасена от Брекин, осиновен гей-мормон, който не може нито да пее, нито да играе, но обожава да чете и ми е най-новият най-добър приятел на целия свят.
	Сикс се нацупва.
	— Още не съм се обърнала, а вече си ме заменила? Гаднярка. Освен това държа да отбележа, че съвсем не съм неспособна да отказвам на момчетата. Просто не съумявам да схвана моралната угроза от секса преди брака. От голямото количество секс преди брака.
	Тя бутва някаква кутия в скута ми. Не е опакована.
	— Знам какво си мислиш — обажда се пак. — А вече би трябвало да си наясно, че нежеланието ми да опаковам подаръци няма нищо общо с чувствата ми към теб. Просто ме мързи.
	Разклащам кутията.
	— Всъщност ти си тази, която заминава. Би трябвало аз да ти подаря подарък.
	— Точно така. Но знам, че си невероятна скръндза и не очаквам да се промениш само заради мен.
	Права е. Хич не ме бива в подаръците, но това е защото аз самата мразя да получавам подаръци. Ужасно ми е неловко, все едно някой се е разплакал пред мен. Сега обаче обръщам кутията, намирам откъде се отваря и измъквам езичето. Вадя хартията, натикана вътре за уплътнение, и в ръката ми изпада мобилен телефон.
	— Сикс — измърморвам. — Знаеш, че не мога…
	— Млъквай. Няма вариант да замина на другия край на света, ако няма как да общувам с теб. Та ти даже и имейл нямаш.
	— Знам, но няма как. Нямам пари. Не мога да го платя. А знаеш за Карън.
	— Спокойно. Картата е предплатена. Заредила съм колкото да можем да си пишем по веднъж на ден, докато ме няма. Не мога да си позволя обаждания до чужбина, така че нямаш късмет. А в унисон с жестоките извратени родителски ценности на майката ти, тая проклета джаджа няма интернет. Става само за есемеси.
	Тя взима телефона и го включва, после вкарва номера си.
	— Ако си хванеш някое готино гадже, докато ме няма, винаги можеш да добавиш минути. Но окаже ли се, че използва моите минути, ще му откъсна топките.
	Подава ми апарата. Бързам да натисна копчето. Телефонният й номер е изписан под името: „Най-най-добрата ти приятелка на целия свят“.
	Освен че не ме бива да приемам подаръци, хич не ме бива и да се сбогувам. Тиквам телефона обратно в кутията и се навеждам да си взема раницата. Измъквам си учебниците, слагам ги на пода, после обръщам раницата върху главата й, от което банкнотите се посипват в скута й.
	— Тук има трийсет и седем долара — уведомявам я. — Все ще ти стигнат, докато дойде време да се прибереш. Честит празник на чуждестранната валута!
	Тя стисва шепа долари и ги хвърля във въздуха, после се просва на леглото.
	— Охо, кучките са ти устроили дъжд в шкафчето още на първия ден, а? Впечатляващо! — изсмива се тя.
	Слагам картичката, която й написах за сбогуване, върху гърдите й, сетне облягам глава на рамото й.
	— Ако това ти се струва впечатляващо, трябваше да видиш какъв танц извъртях на пилона в стола.
	Сикс вдига картичката и прокарва пръсти отгоре й. Не я отваря, защото си знае, че не обичам излишните сантименталности. Слага я обратно до гърдите си и на свой ред се обляга на рамото ми.
	— Истинска уличница — прошепва в опит да сдържи сълзите си, понеже и на двете инатът ни пречи да се разплачем.
	— Така чувам и аз.


>	Вторник, 28 август 2012 г.
>	06:15 ч.

	Будилникът иззвънява и в главата ми на мига се заформя подлата мисъл да пропусна тичането, но изведнъж се сещам кой ме чака отвън. Обличам се с такава скорост, каквато никога, поне откакто се помня, не съм постигала, и се втурвам към прозореца. От вътрешната му страна е залепена картичка с думата „уличница“, изписана с почерка на Сикс. Ухилвам се, дръпвам я от стъклото, хвърлям я на леглото и се измъквам навън.
	Холдър седи на бордюра и разтяга крака. За щастие, намира се с гръб към мен. Иначе щеше да види как се смръщвам при вида на тениската му. Чува, че приближавам, и се обръща.
	— Здрасти. — Усмихва ми се и се изправя. Забелязвам, че тениската му вече е подгизнала от пот. Значи, тичал е до тук. Тичал е близо четири километра до тук, сега ще тича около пет с мен, а после отново ще тича над три километра до къщи. Най-искрено не разбирам защо си прави труда. Нито пък защо му го позволявам. — Ще разгряваш ли? — пита ме той.
	— Готова съм.
	Посяга леко с палец към бузата ми.
	— Не изглежда много зле. Боли ли те?
	Поклащам глава. Действително ли очаква да успея да възпроизведа някакъв отговор при положение, че пръстите му галят лицето ми? Никак не е лесно да говориш със затаен дъх. Дръпва ръката си и се усмихва.
	— Добре. Готова ли си?
	Най-после издишвам.
	— Аха.
	И тръгваме. Известно време тичаме един до друг, после алеята се стеснява и той ме пуска пред себе си, което се оказва невероятно неловко. Обикновено когато тичам губя всякакво усещане за себе си, но този път твърде остро осъзнавам всяко едно нещо — от косата до дължината на късите ми панталони… до всяка капчица пот, която се стича по гърба ми. Въздъхвам от облекчение, когато алеята отново се разширява и той се изравнява с мен.
	— Задължително да се пробваш за отбора. — Гласът му е съвсем равен и по нищо не личи, че вече е изтичал над шест километра. — Доста по-издръжлива си от повечето от момчетата в миналогодишния отбор.
	— Не съм сигурна, че искам — отвръщам му, при това твърде неизискано задъхана. — Не познавам никого в училище. Мислех да се пробвам, но до момента всички в училище се държат доста… гадничко. И вече не съм убедена, че съм склонна да ги търпя за по-продължителни периоди, дори и под формата на тренировки.
	— Само един ден си изкарала на училище. Изчакай малко. Не можеш да очакваш цял живот да кълвеш учебниците вкъщи, а после още на първия ден да си намериш цяла тумба приятели.
	Спирам като вкаменена. Той прави още няколко крачки, преди да се усети, че вече не тичам до него. А когато се обръща и ме вижда да стърча неподвижно на тротоара, се втурва към мен и ме сграбчва за раменете.
	— Добре ли си? Свят ли ти се зави?
	Тръсвам глава и избутвам ръцете му.
	— Добре съм. — Дори не правя опит да прикрия раздразнението си.
	Той накланя глава въпросително.
	— Да не би да изтърсих нещо нередно?
	Врътвам се и поемам към къщи, той тръгва след мен.
	— Нещо такова — казвам и го поглеждам право в очите. — Вчера се пошегувах, че ме преследваш, но после призна, че си ме търсил във Фейсбук веднага след като се запознахме. После настоя да тичаме заедно, нищо че не ти е на път. А сега се оказва, че знаеш и от колко време ходя на училище. Както и че досега съм учила вкъщи. Няма да се преструвам, малко е стряскащо.
	Започвам да чакам някакво обяснение, но вместо да каже каквото и да било, той само присвива очи и ме гледа съсредоточено. Продължаваме да крачим напред, а той мълчи и не ме изпуска от поглед, докато не завиваме зад ъгъла. Най-накрая въздъхва.
	— Поразпитах този-онзи. Живея тук от десетгодишен, така че имам доста приятели. Беше ми любопитно.
	Наблюдавам го в продължение на няколко крачки, после свеждам очи към тротоара. Внезапно ми става трудно да го гледам, понеже се замислям какво ли още са му разказали тези „приятели“. Знам, че слуховете се ширят още откакто двечките със Сикс станахме дружки, но сега за първи път се чувствам леко смутена, дори съм готова да заема отбранителна позиция. А фактът, че така се напъва, за да тича с мен, може да означава едно-единствено нещо. Чул е слуховете и вероятно се надява да отговарят на истината.
	Явно усеща, че ми става неловко, понеже ме хваща за лакътя и ме дръпва да спра.
	— Скай. — Намираме се лице в лице, но аз не вдигам очи от асфалта.
	Днес не съм само по потниче, но въпреки това кръстосвам ръце върху тениската си и обгръщам тяло. Не че има какво да прикривам, но някак се чувствам разголена.
	— Според мен вчера в магазина нещата тръгнаха съвсем накриво — подхваща той. — И тия приказки за преследването, кълна се, всичко беше на шега. Не искам да се чувстваш неловко в мое присъствие. Ще ти стане ли по-добре, ако научиш разни неща и за мен? Питай ме нещо и ще ти кажа. Каквото и да е.
	Силно се надявам да е искрен, тъй като вече ми е ясно, че не е от момчетата, по които просто си падаш. Напротив, май е от онези, по които напълно си загубваш ума, и тази мисъл ме ужасява. Никак не искам да си губя ума по когото и да било, особено пък по някого, който ме обгражда с внимание, мислейки си, че съм лесна. Нито пък по тип, който сам се е дамгосал като безнадежден случай. Но пък ме гризе любопитство. Ужасно любопитство.
	— Ако те питам нещо, ще ми отговориш ли честно?
	Той навежда глава към мен.
	— С теб винаги ще съм честен.
	Главата ми се замайва при звука на снишения му глас и за миг се стряскам, че ако не престане да шепне, отново ще припадна. За щастие, прави крачка назад, чака да отговоря. Иска ми се да го разпитам за миналото. Защо са го пратили в поправително и защо е направил онова, което е направил, и защо Сикс му няма доверие. Но никак не съм убедена, че искам да знам истината, поне засега.
	— Защо се отказа от училището?
	Той въздъхва така, сякаш съм уцелила точно онзи въпрос, който се е надявал да му се размине. Тръгва напред и този път аз съм тази, която го следва.
	— Реално погледнато, още не съм се отказал.
	— Е, все пак не си ходил повече от година. Аз на това му викам да се откажеш.
	Холдър се обръща и изражението му ясно показва, че се разкъсва, че иска да ми каже нещо. Даже отваря уста, но след кратък миг колебание я затваря. Ужасно ми е неприятно, че не мога да разбера какво мисли. С повечето хора е съвсем лесно. Повечето са елементарни. А Холдър е безкрайно сложен и объркващ.
	— Върнах се преди няколко дни — подхваща Холдър. — Миналата година беше ужасна за нас с майка ми, та се преместих при баща ми в Остин за известно време. Тръгнах там на училище, но в един момент реших, че е време да се прибирам у дома. И се върнах.
	Фактът, че пропуска да спомене за поправителното училище, ме кара да се съмнявам в откровеността му. Ясно ми е, че не е нещо, с което да се похвали, но пък е излишно да твърди, че винаги ще е откровен, след като далеч не е така.
	— Това обаче не обяснява защо си решил да се откажеш, вместо просто да се прехвърлиш обратно тук.
	Свива рамене.
	— Не знам. Ако трябва да съм честен, още се опитвам да реша какво да правя. Изживях много неприятна година. Да не говорим, че го мразя това училище. Писна ми от глупости и понякога ми се струва, че ще е най-лесно да се откажа.
	Спирам и вдигам глава.
	— Ама че тъпо обяснение.
	Холдър повдига вежда.
	— Тъпо е, че мразя училище?
	— Не. Тъпо е, че позволяваш една скапана година да определя съдбата ти за цял живот. Как така ще се откажеш само девет месеца преди завършването? Глупаво е.
	Той се разсмива.
	— Доста си красноречива.
	— Смей се колкото си искаш. Ама да напуснеш училище, означава да се предадеш. И съответно всички, които някога са се съмнявали в теб, ще решат, че са прави. — Поглеждам татуировката на ръката му. — Отказваш се от училището и показваш на света, че действително си безнадежден случай. Хитър начин да им го върнеш тъпкано, няма що.
	Той проследява погледа ми и известно време мълчаливо се взира в татуировката, а челюстта му помръдва нервно. Нямах намерение така да се отплесвам, ама безотговорното отношение към образованието ми е болна тема. Карън е виновна, понеже години наред ми набива в главата, че аз и само аз нося отговорност за това как ще протече животът ми.
	Холдър вдига очи от татуировката, която и двамата сме зяпнали, и кимва към къщата ми.
	— Ти си дотук — отбелязва сухо. После се врътва и си тръгва, без дори да се усмихне или да ми помаха за довиждане.
	Оставам на тротоара, гледайки го как се скрива зад ъгъла, без да се обърне назад.
	Аз пък си мислех, че днес ще успея да проведа разговор само с една от многото му самоличности. Колко съм наивна!


>	Вторник, 28 август 2012 г.
>	07:55 ч.

	Влизам в класната стая за първия час и забелязвам Брекин, настанил се отзад в цялото си цикламено великолепие. Акълът ми не побира как до вчера на обяд изобщо не бях забелязала тия цикламени обувки и момчето в тях.
	— Здравей, красавецо — пъхам се на празното място до него. Измъквам от ръцете му чашата с кафе, която стиска, и отпивам. Не възроптава, понеже все още не ме познава достатъчно добре, за да ми се опълчи. Или пък е наясно какви могат да са последиците, ако застане на пътя на човек, който сам се описва като пристрастен към кофеина.
	— Снощи научих много за теб — подхваща Брекин. — Жалко, че майка ти отказва да прокара интернет. Оттам можеш да разбереш неподозирани неща за себе си.
	Разсмивам се.
	— А дали искам да ги знам? — Накланям глава назад и изливам остатъка от кафето му в устата си, после му връчвам чашката. Той я поглежда недоумяващо и я връща на чина ми.
	— Ами — започва той — след известно ровене във Фейсбук научих, че в петък вечерта ти е дошъл на гости някой си Даниел Уесли, в резултат на което силно си се уплашила, че може да си бременна. В събота си правила секс с някой си Грейсън, после си го изритала. А вчера… — Той почуква с пръсти по брадичката си. — Вчера след училище са те видели да тичаш с едно момче на име Дийн Холдър. Което силно ме тревожи, тъй като според слуховете този господин никак не обича мормони.
	Понякога се радвам, че за разлика от всички останали, нямам достъп до интернет.
	— Я да видим — казвам, прехвърляйки списъка със слуховете. — Нямам представа кой е Даниел Уесли. А в събота Грейсън действително се довлече, но изритах пияния му задник, преди да успее дори да ме опипа като хората. И да, вчера наистина тичах с едно момче на име Холдър, но дори не го познавам. Просто се случи да тичаме по едно и също време, а той живее сравнително близо до нас и така…
	Моментално ми става гузно, задето така омаловажавам спортната ми среща с Холдър. Но пък все още ми е трудно да го разбера и не съм готова външно лице да се намесва в крехкия ми съюз с Брекин.
	— Ако това ще те успокои, аз пък научих от една мацка на име Шейна, че съм рожба на наследствени аристократи и съм червив с пари — продължава Брекин.
	Прихвам.
	— Прекрасно. Значи, няма да има проблем да ми купуваш кафе всяка сутрин.
	Вратата на стаята се отваря и двамата вдигаме глави точно когато Холдър, облечен в обикновена бяла тениска и тъмни дънки, с коса още мокра от душа след тичането, прекрачва прага. При вида му стомашният вирус/горещите вълни/спазмите в корема ми се развилняват с пълна сила.
	— Мамка му — измърморвам. Холдър отива при бюрото на господин Мълигън и слага някакъв формуляр отгоре му, после тръгва към задната част на стаята, като през цялото време човърка нещо на телефона си. Сяда точно пред Брекин, без изобщо да ме забележи. Намалява звука на телефона и си го тиква в джоба.
	Прекалено съм шокирана от появата му, за да го заговоря. Нима някак съм успяла да го накарам да размисли за училището? И радвам ли се заради това, че е размислил? Понеже в момента изпитвам единствено яд.
	Пристига господин Мълигън и си оставя нещата на бюрото, после се обръща към дъската и изписва името си и датата. Не знам защо го прави — или смята, че от вчера насам сме забравили кой е, или държи да ни напомня ежедневно, тъй като ни мисли за малоумни.
	— Дийн — обажда се той с гръб към дъската. После се завърта и поглежда Холдър. — Добре дошъл обратно, макар и с един ден закъснение. Да считам ли, че този семестър няма да ни създаваш проблеми?
	Ченето ми висва при тази така ненадейна пренебрежителна забележка. Ако такива коментари е трябвало да търпи, докато е ходел на училище, тогава нищо чудно, че не иска да се върне. Мен поне ме тормозят само учениците. Учителите обаче не бива да си позволяват да се държат пренебрежително, без значение кой стои насреща им. Това би трябвало да е първото правило в наръчника им. А второто би следвало да им забранява да си пишат името на дъската пред ученици, завършили трети клас.
	Холдър се намества на стола си и отговаря със същата язвителност.
	— А аз да считам ли, че този семестър няма да подмятате реплики, които да ме провокират да ви създавам проблеми, господин Мълигън?
	Аха, значи, подхвърлянето на гадни намеци е двупосочно. Може би, след като вече съм го придумала да се върне на училище, следващия път няма да е зле да го науча, че е редно да проявява известно уважение към по-високопоставените.
	Господин Мълигън навежда брадичка и поглежда свирепо към Холдър над рамката на очилата си.
	— Дийн! Защо не дойдеш отпред да се представиш на съучениците си? Сигурен съм, че ще забележиш нови физиономии, откакто ни напусна миналата година.
	Холдър не възразява, макар да съм сигурна, че точно това е очаквал господин Мълигън. Вместо това буквално скача от стола и пъргаво излиза отпред. При този внезапен изблик на енергия Мълигън неволно отстъпва крачка назад. Холдър се обръща с лице към класа, а в изражението и позата му не се долавя и грам неувереност или несигурност.
	— С удоволствие — подхваща Холдър, като хвърля кос поглед към господин Мълигън. — Казвам се Дийн Холдър. Наричат ме Холдър. — Той се обръща напред към учениците и продължава: — Уча тук от първи курс, с изключение на известна пауза от година и половина. И според господин Мълигън имам склонност да провокирам проблеми, така че вероятно добре ще се забавляваме.
	Неколцина от учениците прихват при тази реплика, но на мен ми е трудно да схвана хумора. И без това съм настроена подозрително, предвид всичко чуто по негов адрес, а ето че с това представление разкрива истинската си същност. Холдър отваря уста да продължи, но в този момент ме забелязва в дъното на стаята и неволно се усмихва. Намига ми, а на мен ми се приисква да се пъхна под чина и да се скрия от погледите. Вместо това се усмихвам кисело със стиснати устни, после свеждам поглед към чина, тъй като останалите започват да се въртят, за да видят кого е зяпнал.
	Преди час и половина, изпаднал в отвратително настроение, той ме заряза на тротоара. А сега ми се хили така, сякаш вижда най-добрия си приятел след дългогодишна раздяла.
	Мда. Има си проблеми момчето.
	Брекин се навежда към мен.
	— Какво става, по дяволите? — прошепва.
	— Ще ти разкажа в обедната почивка — отвръщам.
	— Вероятно с това се изчерпва житейската мъдрост, която си решил да споделиш с нас днес? — обажда се Мълигън.
	Холдър кимва и тръгва обратно към мястото си, без да откъсва очи от мен. Сяда и извива врат към мен. Мълигън подхваща лекцията и всички глави се обръщат напред. Всички, но без тази на Холдър. Отварям учебника на днешния урок с надеждата и той да последва примера ми. Но когато вдигам поглед, Холдър продължава да ме зяпа.
	— Какво? — прошепвам раздразнено и разпервам недоумяващо длани.
	Холдър присвива очи и известно време ме гледа мълчаливо.
	— Нищо — казва накрая. Обръща се напред и си отваря учебника.
	Брекин почуква с молив по кокалчетата на ръката ми с въпросително изражение, после забива нос в учебника. Ако очаква някакво обяснение за случилото се, ще остане разочарован, защото не знам какво да му обясня. И аз самата нямам представа какво става.
	През часа успявам крадешком да хвърля един-два погледа към Холдър, но той така и не се обръща назад. При звука на звънеца Брекин скача от стола и чуква с пръсти по чина ми.
	— Ти. И аз. Отиваме да обядваме — обявява с вдигната вежда и излиза от стаята. Поглеждам Холдър. Стои мрачно втренчен във вратата, хлопнала се зад гърба на Брекин.
	Взимам си нещата и се изнизвам от стаята, преди Холдър да успее да ме заговори. Много съм доволна, че е решил да се запише отново на училище, но не ми е приятно, че ме гледа като че ли сме най-добри приятелчета. Хич не ми се иска Брекин, или който и да било друг, да реши, че одобрявам поведението на Холдър. Предпочитам да си нямам много вземане-даване с него, но имам чувството, че на него това няма да му допадне.
	Отивам при шкафчето да си сменя учебниците и измъквам онзи по английски език. Интересно дали Шейна/Шейла ще регистрира присъствието ми в час днес. Едва ли, все пак онази история в магазина бе преди двайсет и четири часа. Съмнявам се, че има достатъчно мозъчни клетки, та да съхранява информация за такъв дълъг период от време.
	— Здрасти.
	Стисвам очи, понеже никак не ми се иска да се обърна и да го видя как стои насреща ми в цялото си очарование.
	— Значи, все пак дойде. — Усърдно подреждам учебниците в шкафчето и най-после се обръщам.
	Холдър ми се усмихва и се обляга на съседното шкафче.
	— Добре изглеждаш, като се понаконтиш — казва ми, като ме оглежда от горе до долу. — Макар че и потна не си за изхвърляне.
	И той изглежда добре, но нямам никакво намерение да му го споделям.
	— Чак до тук ли реши да ме преследваш, или наистина си се записал?
	Ухилва се палаво и чуква с пръсти по вратичката.
	— И двете.
	Трябва да престана с тия подмятания за преследването. Щяха да са забавни, ако не смятах, че действително е способен на нещо такова.
	Оглеждам се, коридорът се е изпразнил.
	— Е, трябва да влизам в час — казвам. — Добре дошъл отново.
	Холдър присвива очи насреща ми, сякаш долавя колко неловко се чувствам.
	— Много странно се държиш.
	Изсумтявам. От къде на къде решава, че се държа странно? Та той не ме познава. Обръщам се към шкафчето в опит да прикрия изражението си. Нима няма причина да се държа „странно“? В главата ми щъкат безброй въпроси: например защо миналото му не ме стряска чак толкова? Защо е толкова избухлив, че да постъпи така с онова бедно хлапе миналата година? Защо си създава такива неудобства, и то само и само да тича с мен? И защо разпитва за мен? Но вместо да призная какво ми се върти из главата, свивам рамене и изтърсвам:
	— Просто не очаквах да те видя.
	Той обляга рамо на съседното шкафче и поклаща глава.
	— Не. Нещо друго е. Какво има?
	Въздъхвам и се облягам назад.
	— Наистина ли държиш да съм откровена?
	— Никога не бих поискал друго.
	Свивам устни и кимвам.
	— Добре. — Извъртам се към него, без да отлепям рамо от шкафчето. — Не бих искала да оставя грешно впечатление. Флиртуваш с мен и ми говориш разни неща, сякаш имаш определени намерения към мен, на които не съм склонна да откликна. Освен това си… — Млъквам за миг, защото не успявам да се сетя за подходяща дума.
	— Какъв? — Гледа ме изпитателно.
	— Напрегнат. Напрягаш ме. И постоянно си мениш настроенията. И ме плашиш. Пък и онова, другото. — Смънквам. — Просто не искам да останеш с грешно впечатление.
	— Кое другото? — Казва го така, сякаш чудесно знае какво имам предвид, но въпреки това ме предизвиква да си кажа.
	Въздъхвам и притискам гръб към шкафчето, свеждайки поглед към обувките си.
	— Сещаш се де — измърморвам, понеже нямам особено желание да ровя в миналото, както вероятно и той.
	Холдър застава пред мен, обляга длан на вратичката точно до главата ми и се привежда към мен. Вдигам глава и виждам, че е впил очи в мен, а лицето му е на по-малко от педя от моето.
	— Не, не се сещам, защото говориш с недомлъвки, сякаш те е страх да кажеш какъв е проблемът. Я карай направо.
	Чувствам се като в капан и онази паника, която се спотайва в гърдите ми още от първата ни среща, отново надига глава.
	— Чух какво си направил — изтърсвам ненадейно. — За онова момче, дето си го пребил. И че са те пратили в поправително. Да не говорим, че в тия два дни, откакто те познавам, успя да ми изкараш акъла поне три пъти. И понеже си говорим честно, знам, че щом си разпитвал за мен, значи, вероятно си наясно какво се говори, и съм убедена, че това е единствената причина да полагаш такива усилия да се сближим. Неприятно ми е, че ще те разочаровам, но няма да спя с теб. И не искам да си мислиш, че помежду ни ще се случи нещо повече. Тичаме заедно. И толкова.
	Челюстта му се изопва, но изражението му не се променя. Сваля ръка и прави крачка назад, а аз използвам момента, за да си поема въздух. Не разбирам защо всеки път щом се доближи на педя от личното ми пространство, оставам без дъх. А още по-непонятно ми е защо усещането ми харесва.
	Стисвам учебниците до гърдите си и понечвам да се измъкна, когато около талията ми се увива нечия ръка и някой ме придърпва настрани. Поглеждам и виждам Грейсън, който оглежда Холдър от горе до долу, а ръката му ме притиска още по-силно.
	— Холдър — звучи хладно. — Не знаех, че смяташ да се връщаш.
	Холдър дори не го поглежда. Продължава да се взира в мен още няколко секунди, а погледът му се отклонява само толкова, колкото да отбележи ръката на Грейсън, сграбчила ме през талията. Кимва леко и се усмихва така, сякаш най-после е разбрал нещо, после отново вдига очи към моите.
	— Е, върнах се — отвръща рязко, без да поглежда Грейсън.
	Какво, по дяволите, става? Откъде се довлече Грейсън и защо се държи така собственически?
	Холдър откъсва очи от мен и се обръща, за да си върви, но внезапно спира. Извърта се отново към мен.
	— Квалификациите за отбора са в четвъртък след часовете — казва. — Непременно иди.
	И изчезва. За разлика от Грейсън… за огромно мое съжаление.
	— Свободна ли си в събота? — прошепва той в ухото ми, като ме притегля към себе си.
	Избутвам го и дръпвам шията си по-далеч от него.
	— Престани — възкликвам подразнена. — Струва ми се, че бях пределно ясна в събота.
	Трясвам вратата на шкафчето си и си тръгвам, като се чудя как така, по дяволите, цял живот съм успявала да избегна всякакви сцени и драми, а само за последните дни събрах материал колкото за цяла книга.


	Брекин се настанява на стола срещу мен и плъзва кутийка кола през масата.
	— Нямаше кафе, но все пак съм ти набавил кофеин.
	Ухилвам се.
	— Благодаря ти, мой най-най-добър приятелю на целия свят.
	— Недей да ми благодариш, купих я с най-долни намерения. Искам да те подкупя, за да споделиш всички мръсни подробности от любовния си живот.
	Разсмивам се и отварям кутийката.
	— Е, ще останеш разочарован, понеже такъв не съществува.
	Той отваря своя кутийка и се подсмихва.
	— О, дълбоко се съмнявам. Особено като виждам как те зяпа онова лошо момче ей там. — И той посочва с глава надясно.
	Холдър седи на три маси от нас и действително ме зяпа. Наобиколен е от няколко момчета от футболния отбор, които видимо се вълнуват, че се е върнал. Тупат го по гърба и не спират да говорят, без да забелязват, че той не участва в разговора. Отпива от бутилката си с вода, без да ме изпуска от очи. Стоварва като че ли с прекалена сила шишето на масата и, накланяйки леко глава надясно, се изправя. Поглеждам какво толкова има вдясно и забелязвам вратата на столовата. Той крачи натам и очаква да го последвам.
	— Хм — измърморвам, но по-скоро на себе си, отколкото на Брекин.
	— Именно. Иди да видиш какво, по дяволите, иска, после се върни да ми докладваш.
	Отпивам пак от колата и оставям кутийката на масата.
	— Слушам, сър.
	Тялото ми послушно се изправя, за да го последва, но сърцето ми остава някъде назад. Почти съм сигурна, че изскочи от гърдите ми още когато Холдър ми направи знак да го последвам. За пред Брекин мога да се преструвам колкото си искам, но истината е, че дяволски трудно се владея.
	Холдър върви на няколко метра пред мен и когато блъсва летящите врати, те се затварят зад гърба му. В мига, в който на свой ред стигам до вратата, за секунда се поколебавам, преди да пристъпя в коридора. В момента май бих предпочела да крача към кабинета на директора за някое наказание, отколкото да говоря с Холдър. Стомахът ми така е усукан, че всеки примерен бой скаут би завидял на сложността на възлите му.
	Оглеждам се и в двете посоки, но в първия момент не го виждам. Правя няколко крачки напред до първата редица шкафчета и завивам. Чака ме облегнал гръб на стената, кракът му е свит в коляното и опрян в едно от шкафчетата. Скръстил е ръце на гърдите и гледа право към мен. Мекият син оттенък на очите му не е достатъчно дружелюбен, та да прикрие гнева, който проблясва в зениците му.
	— С Грейсън ли ходиш?
	Завъртам възмутено очи и се облягам на редичката шкафчета на отсрещната стена. Вече започват да ми писват резките промени в настроението на този тип, а го познавам съвсем отскоро.
	— Какво ти пука? — Любопитно ми е какво изобщо го засяга. А той ми отвръща с дълга пауза, която, както забелязвам, предшества почти всичките му реплики.
	— Той е задник.
	— На моменти и ти се държиш като задник — срязвам го мигновено, тъй като далеч не ми е нужно толкова време да си подготвя отговора.
	— Не е за теб.
	Изсмивам се подразнено.
	— А да не би ти да си? — тросвам се. Ако някой водеше резултат, бих казала, че сме две на нула за мен.
	Холдър отпуска ръце, обръща се с лице към шкафчетата и фрасва едно от тях с разперената си длан. Звукът от съприкосновението на плът с метал отеква в коридора и ме удря право в стомаха.
	— Изобщо не става дума за мен — обръща се отново към мен. — Говоря за Грейсън, не за мен. Нямаш работа с него. Нямаш представа за какъв човек става въпрос.
	Разсмивам се. Не защото е смешно, а защото очевидно говори сериозно. Този тип, когото дори не познавам, най-сериозно ми нарежда с кого да ходя и с кого не. Отпускам уморено глава назад, понеже вече наистина ми писва.
	— Два дни, Холдър. Познавам те едва от два дни. — Отблъсквам се с крак от стената и тръгвам към него. — И за тези два дни съм видяла поне пет различни версии на слънчевата личност и само една от тях е що-годе поносима. Самата идея да мислиш, че имаш право да коментираш решенията ми, е абсурдна. Нелепа.
	Челюстта му нервно потрепва. Гледа ме, скръстил плътно ръце на гърдите. После предизвикателно прави крачка напред. Очите му ме наблюдават сурово, студено — явно съм на път да се запозная с шестата страна на характера му. Още по-гневна и властна от останалите.
	— Не го харесвам. А когато видя нещо такова… — Той вдига ръка и внимателно докосва ярката синина под окото ми. — И после го видя да те прегръща… Извинявай, ама е логично да се държа малко абсурдно.
	Изпод пръстите му дъхът ми отново секва. Едва удържам клепачите си да не се затворят, едва се сдържам да не притисна буза в дланта му, но полагам огромни усилия. Май започвам да изграждам някаква имунитет срещу това момче. Или поне се опитвам. Ето, това ще е новата ми цел.
	Правя крачка назад, така че ръката му да не може да ме достигне. Пръстите му се свиват в юмрук, а юмрукът пада край тялото му.
	— Смяташ, че трябва да стоя далеч от Грейсън, защото е избухлив? — Накланям глава настрани и присвивам очи. — Не мислиш ли, че подобно изказване е, меко казано, лицемерно?
	Холдър ме гледа съсредоточено няколко секунди, после въздъхва и прави едва доловима подразнена гримаса. Извръща очи и поклаща глава, хваща се за врата. Остава с гръб в продължение на няколко секунди. Когато се обръща бавно към мен, дори не ме поглежда. Скръства пак ръце на гърдите си и забива поглед в земята.
	— Удрял ли те е? — пита с равен глас. Не вдига глава, но очите му се впиват в мен през миглите. — Случвало ли се е?
	И ето че отново успява да ме подчини, и то само с лека промяна в тона.
	— Не — прошепвам. — И не. Нали ти казах. Стана случайно.
	Взираме се един в друг в пълно мълчание, докато не прозвучава вторият звънец за обяд и коридорът се изпълва с ученици. Първа отклонявам поглед. Тръгвам обратно към столовата, без да го поглеждам.


>	Сряда, 29 август 2012 г.
>	06:15 ч.

	Тичам от близо три години. Не помня защо започнах, нито защо така ми допадна, че да постигна такава дисциплинираност. Вероятно причината се крие във факта, че животът ми е вбесяващо лишен от каквито и да било опасности. Опитвам се да поддържам положителна нагласа, но не е лесно вечно да си страничен наблюдател на контактите и взаимодействията на другите, без да можеш сам да се включиш. Да нямаш достъп до интернет на моята възраст не би бил кой знае какъв проблем преди няколко години, но в днешно време е равносилно на социално самоубийство. Не че ми пука за мнението на околните.
	Не отричам, че умирам да потърся нещо за Холдър в нета. По-рано, като ми хрумнеше да поровя за някого, просто отивах у Сикс. Но в момента Сикс е в самолета, някъде над Атлантика, така че няма как да я помоля. Вместо това седя на леглото и се чудя. Чудя се дали наистина е толкова ужасен, колкото твърдят слуховете. Чудя се дали и на другите момичета въздейства както на мен. Чудя се какви са родителите му, дали има братя, или сестри, дали има гадже. Чудя се защо вечно ми е сърдит, и то при положение, че се познаваме толкова от скоро. Винаги ли е така сърдит? И винаги ли е толкова чаровен, когато престане да се сърди? Безкрайно ми е неприятно, че непрекъснато изпада или в едната, или в другата крайност и никога не се спира по средата. Хубаво би било да зърна и по-уравновесена, по-спокойна страна на характера му. Чудя се дали при него изобщо има някакво средно положение. Продължавам да се чудя… тъй като само това ми остава — мълчаливо да разсъждавам за този безнадежден случай, който някак се е загнездил на централно място в мислите ми и отказва да се разкара.
	В един момент все пак се съвземам от унеса си и си завързвам маратонките. Хубавото е, че така и не се сдобрихме след вчерашното сдърпване в коридора. Така че днес няма да тича с мен, което е добре дошло. Сега повече от всякога имам нужда да съм сама. Само че защо ли? Вероятно и без това през цялото време ще си блъскам главата.
	За него.
	Отварям прозореца на спалнята и изпълзявам навън. По-тъмно е от обичайното за този час. Поглеждам нагоре към небето — съвсем мрачно е, в унисон с настроението ми. Мислено отбелязвам накъде се движат облаците и поглеждам наляво — дали ще имам време да потичам, преди небесата да се продънят?
	— Винаги ли излизаш през прозореца, или се опитваш да ме избегнеш?
	Извъртам се рязко при звука на гласа му. Стои на ръба на тротоара, издокаран в шорти и маратонки. Без тениска. Мили боже.
	— Ако исках да те избегна, щях да си остана в леглото. — Тръгвам уверено към него, като се надявам да успея да прикрия факта, че само при вида му губя всякакъв контрол върху тялото си. Една мъничка част от мен е безкрайно разочарована от появата му, но всичко останало в мен малоумно и възмутително ликува. Подминавам го и присядам на тротоара, за да разгрея мускули. Протягам крака и се навеждам напред, хващам се за маратонките и заравям глава в коленете си — отчасти за да се поразтегна, но най-вече за да не се налага да го гледам.
	— Не бях сигурен, че ще се появиш. — Той също сяда на земята, точно пред мен.
	Вдигам глава.
	— Защо пък да не се появя? Не съм аз тази, която има проблеми с околните. Освен това шосето е на всички — сопвам му се, без сама да зная защо.
	Той отново млъква и ме зяпва, а съсредоточеният му поглед някак успява да ме накара да замълча. Това поведение май му се превръща в навик, та почти ми се приисква да му измисля някакъв прякор. Имам чувството, че ме приковава с поглед, докато мълчаливо размишлява, като умишлено не издава нищо с изражението си. Не познавам друг човек, който да влага толкова мисъл в репликите си. Така съсредоточено обмисля всичко, преди да отговори, сякаш думите са ограничен ресурс и гледа да ги използва само когато е абсолютно наложително.
	Спирам да се разтягам и застивам с вдигната глава, понеже не ми се иска да дам заден ход от тази битка на погледите. Няма да му позволя да ми върти джедайски номера, нищо че и на мен ми се иска да му приложа някоя умствена техника. Напълно е непроницаем и точно толкова непредсказуем. Което ме вбесява.
	Холдър изпъва крака пред мен.
	— Я си дай ръцете. И аз трябва да разтегна.
	И протяга ръце към мен, сякаш ще играем на Кралю-Порталю. Представям си какви слухове ще плъзнат, ако някой вземе да мине по улицата в тоя момент. Само от мисълта ме напушва смях. Пъхам длани в неговите и в продължение на няколко секунди той ме дърпа напред към себе си. Когато отпуска ръце, идва мой ред — изпъвам се назад, докато той разтяга напред, само дето не свежда поглед. Напротив, през цялото време не откъсва очи от мен, сякаш е укротител на змии.
	— Ако трябва да сме точни — обажда се накрая, — не аз имах проблем вчера.
	Дръпвам рязко ръцете му, но по-скоро от злоба, отколкото от желание да му помогна да загрее.
	— Да не би да намекваш, че аз съм имала някакъв проблем?
	— Не е ли така?
	— Я ме осветли. Не си падам по двусмислиците.
	Той се изсмива раздразнено.
	— Скай, ако има нещо, което е добре да знаеш за мен, това е, че не прибягвам до двусмислици. Вече ти казах, че с теб винаги ще бъда честен, а за мен двусмислиците са равносилни на лъжа. — Той дръпва ръцете ми напред и се накланя назад.
	— Че този отговор сам по себе си е достатъчно неясен — отбелязвам.
	— Не си ми задавала въпрос. Нали ти казах, че ако искаш да разбереш нещо, трябва само да попиташ. Решила си, че ме познаваш из основи, а всъщност никога нищо не си ме питала.
	— Напротив, ни най-малко не те познавам.
	Той пак се разсмива и поклаща глава, после ми пуска ръцете.
	— Забрави. — Изправя се и тръгва да си ходи.
	— Чакай де. — Надигам се от плочника и тръгвам след него. Все пак, ако някой има право да се цупи в момента, това определено съм аз. — Какво толкова казах? Действително не те познавам. Защо пак се намуси?
	Холдър спира и се обръща, дори прави няколко крачки към мен.
	— Очаквах да реагираш по-различно в училище, при положение, че прекарахме известно време заедно през последните дни. Достатъчно възможности ти дадох да ме попиташ каквото искаш, но по някаква причина си решила да вярваш на слуховете, нищо че не си чула моята версия. А предвид това, че по твой адрес се носят достатъчно слухове, мислех, че ще си по-малко склонна да съдиш прибързано.
	Какво като и по мой адрес се носят слухове? Ако си мисли, че му се полагат някакви точки, задето помежду ни има известно сходство, жестоко греши.
	— Значи, това било? Мислел си, че развратната нова ученичка ще прояви симпатии към агресивния хомофобски настроен задник?
	Той изпъшква обезсърчено и прокарва пръсти през косата си.
	— Недей, Скай.
	— Какво недей? Да не те наричам агресивен хомофобски задник? Добре тогава. Я да поизпитаме тази твоя прехвалена искреност. Не е ли вярно, че миналата година си пребил онова момче толкова жестоко, че са те пратили в поправително училище за цяла година?
	Той слага ръце на кръста и поклаща глава, после ме поглежда някак разочаровано.
	— Когато казах „недей“, нямах предвид да не ме обиждаш. Имах предвид да не обиждаш себе си. — Прави крачка към мен, вече преодолял цялото разстояние помежду ни. — И да. Смазах онова копеленце почти до смърт, и ако в момента ми се мерне пред очите, няма да се поколебая да го направя още веднъж.
	Очите му са пълни с ярост и така се стряскам, че дори не успявам да попитам защо и на какво е бесен. Вярно, твърди, че ще е откровен, но отговорите му ме плашат повече от самите въпроси. И двамата едновременно отстъпваме назад. Мълчим и дори не знам как всъщност сме стигнали до тук.
	— Днес не искам да тичам с теб — изтърсвам.
	— Май и аз не искам да тичам с теб.
	И с тези думи и двамата се врътваме в срещуположни посоки. Той към къщи, аз към прозореца на стаята си. Сега вече и сама не ми се тича.
	Когато се покатервам обратно, дъждът заплющява и за миг ми става жал за него, защото тепърва ще тича към дома си. Но само за миг, понеже кармата си знае работата, а очевидно с този дъжд му отмъщава за нещо. Затварям прозореца и присядам на леглото. Сърцето ми думка така, сякаш съм изтичала пет километра на спринт. Само дето сега препуска, защото съм бясна.
	Дявол да го вземе, познавам тоя тип едва от два дни и въпреки това успях да се скарам с него повече пъти, отколкото с който и да било друг през целия си живот. В състояние съм да изредя всичките си спорове със Сикс за последните четири години, но резултатът не може и да се сравнява с последните четирийсет и осем часа с Холдър. Дори не знам защо си прави труда. Но предполагам, че след тазсутрешния скандал вече няма да си губи времето с мен.
	Взимам писмото от нощното шкафче и разкъсвам плика. Издърпвам листа, изписан с почерка на Сикс, и се облягам назад, за да го прочета с надеждата да се спася от хаоса, който напира в главата ми.
C>
	Скай,
	Искрено се надявам, че когато решиш да отвориш това писмо (понеже съм сигурна, че няма да го прочетеш веднага), аз вече ще съм лудо влюбена в някой готин италианец и изобщо няма да се сещам за теб.
	Но знам, че няма как да се получи, защото през цялото време ще мисля за теб.
	Ще си мисля за всички онези нощи със сладолед, филми и момчетии. Но най-вече ще си мисля за теб и за всички причини, поради които те обичам.
	Ето например няколко от тях: Обичам те, задето хич не те бива да се сбогуваш с хората или да изразяваш емоции, понеже и аз съм такава. Задето винаги си гребваш от ягодовия или ваниловия сладолед, защото знаеш колко обичам шоколадовия, макар и на теб да ти е любим. Задето не си чудата и смотана, нищо че си така откъсната от цивилизацията, че даже амишите* са по-напредничави от теб.
	[* Религиозна група, живееща в САЩ, чиито членове отказват да използват модерни технологични изобретения като автомобили, електричество и т.н. — Б.пр.]
	Но най-много от всичко те обичам, защото никога не ме критикуваш. Защото нито веднъж за последните четири години не си осъждала решенията ми (колкото и глупави да са били) или пък момчетата, с които излизам, или пък факта, че не вярвам в трайните връзки. Бих могла да кажа, че ти е лесно да не ме съдиш, понеже и ти си долна кучка като мен. Но и двете знаем, че не е така. Така че ти благодаря, че не съдиш приятелите си. Че никога не си се държала с мен със снизхождение, никога не си вирила нос, че струваш повече от мен (макар и двете да знаем, че е така). Колкото и да се подигравам на слуховете, дето се носят зад гърба ни, много се измъчвам, че говорят подобни глупости и по твой адрес. И много съжалявам за тая работа. Но не чак толкова, тъй като знам, че ако трябваше да избираш между това да си развратната ми най-добра приятелка или момиченце с неопетнена репутация, щеше да изчукаш и последния мъж на света. Понеже ме обичаш. А пък аз щях да ти позволя, понеже безкрайно те обичам.
	И още едно последно нещо и после млъквам, защото това писмо го пиша само на два метра от теб и едва се удържам да не прескоча прозореца и да не дойда да те прегърна за последно.
	Обожавам непукизма ти. Как изобщо не ти пука какво си мислят хората. Колко си целеустремена и как знаеш какво искаш, а пък всички останали могат да го духат. И как, когато ти казах, че заминавам за Италия, след като те изврънках да се запишеш на училище, ти само се усмихна и сви рамене, а знам, че повечето приятелки биха се скарали за такова нещо. Зарязах те, за да следвам собствените си мечти, а ти не се впрегна. И въобще не си ми опявала.
	Обожавам как (и това е последното, кълна се), когато гледахме „Природни сили“ и на края на филма Сандра Бълок си тръгна, а аз се разкрещях на телевизора заради тъпия финал, ти само вдигна рамене и каза: „Това е реалността, Сикс. Не можеш да се сърдиш на реалистичните финали. Някои са кофти. По-скоро трябва да се дразниш на фалшивите розови развръзки“.
	Това няма да го забравя, защото си права. И знам, че не си имала за цел да ме поучаваш, но действително ми послужи като урок. Не всичко ще се случва както ми се иска и не за всеки има щастлив финал. Животът е шарен, понякога и грозен, и се налага да се научиш да се справяш. Така че ще се опитам да приемам нещата с малко от твоя непукизъм и да гледам напред.
	Както и да е, стига толкова. Исках само да знаеш, че ще ми липсваш и че тоя твой най-най-добър приятел на целия свят най-добре да подвие опашка, когато се прибера след шест месеца. Надявам се да си наясно колко си невероятна, но за всеки случай ще ти пиша по един есемес всеки ден, за да ти напомням. Приготви се през следващите шест месеца да те бомбардирам с досадни съобщения с положителни послания за Скай.
	Обичам те!
C$
	Сгъвам обратно писмото и се ухилвам, успявайки да сдържа сълзите. Сикс не би искала да се разрева над писмото й, нищо че сериозно се е постарала да ме разчувства. Изваждам мобилния от чекмеджето на нощното шкафче. Вече имам две пропуснати съобщения.
C>
	„Напоследък споменавала ли съм колко си готина? Липсваш ми.“
C$

C>
	„Минаха вече два дни, вземи да ми пишеш. Трябва да ти разкажа за Лоренцо. Освен това си отвратително умна.“
C$
	Ухилвам се още по-широко и започвам да й пиша отговор. Налага се да направя около пет опита, преди да се ориентирам как става. Вече съм почти на осемнайсет, а това е първият есемес в живота ми. Подвигът ми май е достоен за Гинес.
C>
	„Ще взема да свикна с тия ежедневни послания. Не забравяй да ми напомняш колко съм красива, как имам безупречен музикален вкус и тичам най-бързо на света (просто ти давам идеи). И ти ми липсваш. И нямам търпение да чуя за Лоренцо, развратнице такава.“
C$


>	Петък, 31 август 2012 г.
>	16:50 ч.

	— Джак с теб ли ще дойде? — Придържам отворена вратата на колата, та да може Карън да метне и последната чанта на задната седалка.
	— Аха. Ще се върнем… Ще се върна — поправя се тя — в неделя. — Май хич не й е толкова неприятно да приобщава Джак към някаква обща единица. А на мен ми е неприятно, че така се дърпа, понеже го харесвам много и знам, че я обича, и изобщо не разбирам какъв й е проблемът. През последните дванайсет години е имала две-три гаджета, но щом някой започне да проявява сериозни намерения, тя мигом побягва.
	Карън затваря задната врата и се обръща към мен.
	— Знаеш, че ти имам доверие, но моля те…
	— Не забременявай — прекъсвам я. — Знам, знам. От две години насам ми го повтаряш всеки път, когато заминаваш. Няма да забременявам. Само ще се надрусам с трева и крек.
	Тя се разсмива и ме прегръща.
	— Добро момиче. И да се напиеш. Не забравяй здравата да се натряскаш.
	— Няма да забравя, обещавам. Освен това възнамерявам да си взема един телевизор под наем за уикенда, за да мога по цял ден да ям сладолед и да гледам всякаква помия по кабелната.
	Тя ме пуска и ме поглежда сърдито.
	— Това вече не е смешно.
	Разсмивам се и я прегръщам пак.
	— Забавлявай се. Пожелавам ти да продадеш огромно количество билкови отвари, сапунчета и тинктури и успешно да свършиш каквото там друго вършиш по тия събития.
	— Обичам те. Ако имаш нужда от нещо, винаги можеш да ми се обадиш от телефона у Сикс.
	Правя шеговита кисела гримаса, тъй като всеки път, когато заминава, ми дава едни и същи инструкции.
	— До скоро — казвам.
	Карън се качва, потегля и ето — оставам без родителски надзор за цял уикенд. Точно в този момент всеки нормален тийнейджър ще извади телефона и ще разпрати покани за най-дивашкия купон на годината. Но не и аз. Съвсем не. Вместо това решавам да си изпека курабии, понеже това е най-бунтарското нещо, което ми хрумва.


	Обожавам да пека разни вкусотии, но не претендирам, че ме бива особено. Обикновено на финала имам повече брашно и шоколад по лицето и косата, отколкото в крайния продукт. И тази вечер не е изключение. Направила съм една тава курабии с шоколадови парченца, една тава с брауни и трета тава с нещо, за което не съм съвсем сигурна какво трябва да представлява. И тъкмо прибавям брашното към сместа за домашен немски шоколадов сладкиш, когато на вратата се позвънява.
	Редно е да знам какво се прави в такива ситуации. Та звънците на хората постоянно звънят, нали така? Но не и нашият. Зяпвам втренчено вратата, сякаш очаквам да направи нещо. Когато звънецът иззвънява втори път, оставям мерителната чашка, отмятам коса от очите си и отивам до вратата. Отварям и дори не се изненадвам при вида на Холдър. Добре де, изненадана съм. Ама не много.
	— Хей — казвам, защото не се сещам какво друго да кажа. А и дори да се сещах, вероятно нямаше да успея да го изрека, понеже не мога да дишам! Ето го, стои на горното стъпало, пъхнал ръце в джобовете на джинсите си. Косата му все така стърчи въздълга, но когато вдига ръка да я отметне от очите си, идеята някой да му я подреже започва внезапно да ми се струва най-ужасната на света.
	— Здрасти. — Усмихва се смутено и изглежда притеснен, което ужасно му отива. И е в добро настроение. Поне засега. Кой знае кога ще побеснее отново и ще реши да се скараме за нещо.
	— Ъм — смънквам неловко. Знам, че следващата стъпка е да го поканя да влезе, но пък е редно да го направя само ако действително искам да влезе у дома, а ако трябва да съм искрена, още не съм сигурна.
	— Заета ли си?
	Поглеждам назад към невъобразимата бъркотия в кухнята.
	— Може и така да се каже. — Не е лъжа. Може да се каже, че съм ужасно заета.
	Той извръща поглед и кимва, после посочва колата си.
	— Аха. Ами аз май ще си… вървя. — И слиза на долното стъпало.
	— Не! — виквам твърде припряно и твърде високо. Гласът ми прозвучава почти отчаяно, та буквално се свивам от неудобство. И макар да нямам представа защо е дошъл, нито пък защо продължава да се занимава с мен, любопитството ми взима връх. Отстъпвам назад и отварям вратата по-широко. — Можеш да влезеш, но не е изключено да те впрегна да поработиш.
	Поколебава се за миг, после отново изкачва стъпалото. Влиза и аз затварям вратата. Бързам да се върна в кухнята и да грабна мерителната чашка, преди ситуацията да стане още по-неловка, и да се захвана за работа така, сякаш в дома ми няма никакво полунепознато, очарователно, темпераментно момче.
	— Да не си решила да отваряш пекарна? — Той заобикаля бара, ококорил очи при изобилието от сладкиши, отрупали плота.
	— Мама замина за уикенда. И понеже е против сладките неща, когато я няма, губя всякакъв контрол.
	Той се разсмива и си взима една курабия, като първо ме поглежда за разрешение.
	— Заповядай — подканвам го. — Но предупреждавам, че наличието на ентусиазъм невинаги е свързано с талант. — Пресявам последната порция брашно и я изсипвам в купата.
	— Значи, оставаш сама вкъщи и решаваш да прекараш петък вечерта пред печката? Типична тийнейджърка — отбелязва той подигравателно.
	— Такава съм си. — Вдигам рамене. — Бунтар до мозъка на костите си.
	Холдър отваря един шкаф, оглежда съдържанието му, затваря го. После прави крачка вляво и отваря следващия, взима си чаша.
	— Имаш ли мляко? — пита и тръгва към хладилника.
	Спирам да бъркам и го наблюдавам как вади млякото и си налива, сякаш си е у дома. Отпива една глътка, вижда, че съм го зяпнала, и ми се ухилва.
	— Не е учтиво да предлагаш курабии без мляко, нима не знаеш? Хич не те бива за домакиня. — Взима си още една, занася чашата си до бара и присяда.
	— Гледам да си пазя гостоприемството за поканените си гости — сопвам му се и се навеждам над купата.
	— Ох, как ме жегна.
	Пускам миксера на максимална мощност, та да имам извинение да си мълча през следващите три минути. Опитвам се да си припомня как изглеждам, но без да се озъртам прекалено очебийно за някаква отражателна повърхност. Помня, че съм си омотала косата с един молив, а също и че съм с едно и също долнище на анцуг за четвърта поредна вечер. И не съм се къпала. Опитвам се, уж небрежно, да позабърша брашното от лицето си, но съм наясно, че тая кауза е изгубена. От друга страна, едва ли изглеждам по-зле от онзи път, когато лежах просната на дивана с полепнали камъчета по бузата.
	Изключвам миксера и натискам копчето, за да освободя перките. Вдигам едната и я облизвам. Другата отнасям при него.
	— Искаш ли? Немски шоколад.
	Той я поема и се усмихва.
	— Колко гостоприемно от твоя страна!
	— Млъквай и облизвай, иначе остава за мен. — Отивам до шкафа, взимам чаша и за себе си, но я пълня с вода. — Искаш ли вода, или ще продължаваш да се преструваш, че тая веганска гадост ти харесва?
	Той се разсмива и сбръчква нос, после подава чашата си през бара.
	— Опитвах се да съм любезен, но не мога и грам повече. Дай вода. Моля.
	Прихвам и изплаквам чашата му, после пълня друга с вода и му я подавам. Настанявам се срещу него и захапвам едно брауни, без да свалям очи от него. Чакам да обясни защо е дошъл, но той не казва нищо. Седи си най-спокойно насреща ми и ме гледа как ям. В крайна сметка не го питам нищо, понеже мълчанието ми се струва някак уютно. Май е по-добре да си мълчим, при положение, че всичките ни разговори приключват със скандал.
	Холдър се изправя и влиза в хола без никакво обяснение. Оглежда се любопитно, а после вниманието му е привлечено от снимките по стените. Приближава се и бавно разучава всяка една. Облягам се назад и наблюдавам как си пъха носа, където не му е работата.
	Никога не съм го виждала да бърза, а и винаги изглежда безкрайно уверен във всяко едно действие. Сякаш всяка негова мисъл и действие са педантично планирани няколко дни по-рано. Представям си го как крачи в спалнята и си записва думите, които възнамерява да използва на следващия ден… вечно така внимателно ги подбира.
	— Майка ти изглежда много млада — отбелязва той.
	— Млада е.
	— Не приличаш на нея. На баща си ли си се метнала? — обръща се към мен.
	Вдигам рамене.
	— Нямам представа. Не помня как изглежда.
	Холдър се насочва обратно към снимките и прокарва пръст по една от тях.
	— Починал ли е? — пита най-безцеремонно, та съм почти сигурна, че знае, че не е мъртъв, иначе нямаше да го изтърси така. Толкова небрежно.
	— Не знам. Не съм го виждала от тригодишна.
	Той се връща в кухнята и отново сяда срещу мен.
	— Само това ли ще ми кажеш? Няма ли някаква история?
	— А, история има. Просто не желая да я разказвам.
	Той ми се усмихва пак, но този път усмивката е някак напрегната, изражението му е въпросително.
	— Курабиите ти си ги бива — ловко променя темата. — Излишно скромничиш.
	Нещо иззвънява и аз скачам от стола и хуквам към фурната. Отварям я, но сладкишът далеч не е опечен. Когато се обръщам, виждам, че Холдър държи телефона ми.
	— Получи есемес — прихва той. — Нищо ти няма на сладкиша.
	Хвърлям кухненската ръкавица на плота и се отправям към мястото си. Холдър чете есемесите на телефона ми без грам уважение към личните ми тайни.
	— Мислех, че не ти дават да имаш телефон — подмята той. — Или е било само глупаво извинение да не ми дадеш номера си?
	— Не ми дават. Най-добрата ми приятелка ми го подари оня ден. Ползвам го само за есемеси.
	Той обръща екрана към мен.
	— Що за послания са това? — Пак завърта телефона към себе си и прочита на глас: — „Скай, ти си прекрасна. Вероятно си най-изящното същество в цялата вселена и ако някой ти каже друго, ще го разкъсам“. — Холдър вдига вежда и поглежда първо мен, после пак телефона. — О, боже. Всичките са такива. Моля те, кажи ми, че не си ги пишеш сама, нещо като ежедневна мотивация.
	Прихвам, пресягам се и дръпвам телефона от ръката му.
	— Престани. Разваляш целия ефект.
	Той отмята глава назад и се разсмива.
	— Господи, така ли е? Всичките са от теб?
	— Не са! — виквам. — От Сикс са! Най-добрата ми приятелка, която в момента е на другата страна на земното кълбо и й липсвам. И понеже не иска да тъгувам, всеки ден ми праща по някое приятно съобщение. Според мен е много мило от нейна страна.
	— Хайде, хайде, изобщо не смяташ така. Напротив, дразнят те и вероятно дори не ги четеш.
	Откъде, по дяволите, знае?
	Оставям телефона и скръствам ръце на гърдите си.
	— Прави го за добро — отвръщам, като упорито отказвам да призная, че есемесите ме изкарват извън кожа.
	— Ще те съсипят. Така ще ти раздуят егото, че ще се пръснеш. — Той грабва телефона и изважда своя собствен от джоба. Разглежда нещо в екраните на двата и набира някакви цифри от своя. — Трябва да коригираме ситуацията, преди да започнеш да развиваш мания за величие. — Подава ми моя телефон и написва нещо в другия, после го прибира в джоба си. Апаратът ми сигнализира — ново съобщение. Поглеждам екрана и прихвам.
C>
	„Курабиите ти са отвратителни. И всъщност не си чак толкова хубава.“
C$
	— Така по-добре ли е? — пита ме шеговито. — Егото ти спихна ли се достатъчно?
	Смеейки се, оставям телефона на плота и се изправям.
	— Знаеш точно какво да кажеш на едно момиче. — Влизам в хола и се обръщам към него. — Искаш ли да те разведа из къщата?
	Холдър става и тръгва след мен, а аз подхващам дълго, скучно описание, посочвам украшения, стаи и картини, а той, естествено, бавно, без да бърза, попива всичко. Спира и разглежда всяка дребна вещ, като през цялото време не отронва и дума.
	Когато накрая стигаме до моята стая, отварям с широк жест вратата.
	— А това е моята стая — обявявам с чупка в кръста като водеща от „Колелото на късмета“. — Чувствай се свободен да огледаш, но тъй като в къщата не присъстват лица на и над осемнайсет, стой далече от леглото. Този уикенд ми е забранено да забременявам.
	Холдър спира на прага и накланя въпросително глава.
	— Само този уикенд ли? Решила си да го отложиш за другия уикенд, така ли?
	Влизам и аз след него.
	— Е, не. Вероятно ще изчакам още няколко седмици.
	Оглежда стаята, после бавно се завърта към мен.
	— Аз съм на осемнайсет.
	Накланям глава озадачено, понеже не разбирам защо е решил да сподели този факт.
	— Браво на теб!
	Той поглежда многозначително леглото, после мен.
	— Каза да стоя далече от леглото ти, защото нямам осемнайсет. И в тази връзка те уведомявам, че всъщност имам.
	Не ми харесва как дробовете ми се свиват под многозначителния му поглед.
	— А, ъъъ, аз всъщност имах предвид деветнайсет.
	Холдър се врътва и тръгва с бавна крачка към отворения прозорец. Навежда се и подава глава навън, после се прибира назад.
	— Значи, това е прословутият прозорец, а?
	Не ме поглежда, но така вероятно е по-добре, тъй като, ако можех да убивам с поглед, веднага щеше да рухне на земята. Защо, по дяволите, му хрумна да изтърси такова нещо? Тъкмо бях започнала да се радвам на присъствието му… за разлика от всеки друг път. Обръща се към мен и виждам, че игривото изражение е изчезнало, заменено от онова, предизвикателното, което съм виждала вече толкова пъти.
	Въздъхвам.
	— Какво искаш, Холдър? — Крайно време е да обясни защо се е домъкнал, иначе настоявам да си тръгне.
	Той скръства ръце на гърдите си и присвива очи насреща ми.
	— Да не би да казах нещо лошо, Скай? Или невярно? Или може би безпочвено? — Няма начин при тоя саркастичен тон да не разбера какво намеква. Обаче не съм в настроение да играя игричките му. Имам да пека сладкиши. И да ги ям.
	Тръгвам към вратата и я задържам отворена.
	— Прекрасно знаеш какво каза и постигна точно онази реакция, която желаеше. Доволен ли си сега? Вече можеш да си вървиш.
	Но той не помръдва. Отпуска ръце и се завърта, отива при нощното ми шкафче. Взима книгата от Брекин и я прелиства, сякаш последните трийсет секунди изобщо не са се случили.
	— Холдър, старая се да съм максимално любезна. Моля те, върви си.
	Той връща внимателно книгата на мястото й и се изляга на леглото. Съвсем буквално ляга върху леглото ми. Лежи върху проклетото ми легло!
	Правя сърдита гримаса, отивам до него и издърпвам краката му от леглото. Щом се налага физически да го извлека от къщи, ще го направя. Но когато го хващам за китките и започвам да го тегля нагоре, той ме дръпва към себе си, при това толкова бързо, че изобщо не осъзнавам какво се случва. Завърта ме, така че се оказвам по гръб, и притиска ръцете ми към матрака. Всичко става толкова неочаквано, че изобщо не успявам да се възпротивя. А и сега, зяпнала го безмълвно, май всъщност не искам да се съпротивлявам. Не знам дали да крещя за помощ, или да се нахвърля да му разкъсам дрехите.
	Освобождава ръцете ми от хватката си и посяга към лицето ми. Бръсва с палец носа ми и се разсмива.
	— Брашно — казва и се изтрива. — Цяла вечер се чудех. — Обляга се на таблата и качва краката си обратно на леглото. Аз продължавам да лежа по гръб, взряна в звездите на тавана, и за първи път в живота си изпитвам нещо, докато ги гледам.
	Не мога да помръдна, понеже малко ме е страх, че е луд. В буквалния смисъл, клинично луд. Това е единственото логично обяснение за шантавото му поведение. А фактът, че въпреки това го намирам за неустоимо привлекателен, може да означава само едно. И аз съм луда.
	— Не знаех, че е обратен.
	Ясно, луд е.
	Обръщам се да го погледна, но не казвам нищо. Какво, дявол да го вземе, да кажеш на смахнат човек, който категорично отказва да напусне къщата ти, а после започва да дрънка безсмислици?
	— Пребих го, защото беше задник. Нямах представа, че е обратен.
	Облегнал е лакти на коленете си и гледа право в мен, чака реакция. Или отговор. Но известно време не получава нищо, защото ми е нужно време да смеля тази информация.
	Поглеждам пак към звездите и се опитвам да анализирам ситуацията. Ако не е луд, значи, определено иска да ми каже нещо. Но какво? Пристига неканен, за да защити доброто си име и да окаля моето? Какъв е смисълът от подобни усилия? Та аз съм само една от многото, какво значение има моето мнение?
	Освен ако не ме харесва. При тази мисъл неволно се ухилвам и едновременно с това се чувствам омърсена и покварена, задето се надявам един луд да ме харесва. Обаче сама съм си виновна. Изобщо не биваше да го пускам у дома, и то при положение, че съм сама. А сега знае, че цял уикенд ще съм сама. Ако трябва да претегля решенията си от тази вечер, вероятно така ще натежат откъм страната на глупостта, че проклетата везна ще се счупи надве. Предвиждам два варианта на финала. Или някак ще успеем да се разберем, или ще ме убие, ще ме накълца на парчета и ще ме изпече на курабийки. И в двата случая ме е яд за всички вкусотии, на които никой не обръща внимание в момента.
	— Сладкишът! — надавам вик и скачам от леглото. Втурвам се в кухнята точно навреме, за да надуша поредното бедствие. Грабвам ръкавицата и издърпвам тавата, после я тупвам разочаровано на плота. Не е чак толкова изгорял. Може би ще успея да го спася, ако го залея обилно с глазура.
	Затварям фурната и решавам, че е време да сменя хобито. Може да започна да правя бижута. Едва ли е особено сложно. Взимам още две курабии и се връщам в спалнята, където подавам едната на Холдър и се излягам до него.
	— И какво, излиза, че забележката за агресивния хомофобски задник е била твърде критична, а? И всъщност не си тъпоумен хомофоб, който е прекарал цяла година в поправително училище?
	Той се ухилва и се смъква в леглото, ляга до мен и се втренчва в звездите.
	— Не. Съвсем не. Цялата минала година прекарах при баща ми в Остин. Дори не знам откъде е тръгнала тая история с поправителното.
	— А защо не опровергаеш слуховете, след като не са верни?
	Той се обръща към мен.
	— А ти?
	Стисвам устни и кимам.
	— Туш.
	Седим мълчаливо и ядем курабиите. Разни откъслечни неща, които ми е казвал през последните няколко дни, постепенно се навързват и започвам да си мисля, че съм се държала точно като хората, които най` ненавиждам. Казал ми беше, че ще отговори на всеки въпрос, стига само да попитам, а аз въпреки това реших да вярвам на слуховете. Нищо чудно, че така ми се дразни. Държа се с него досущ както всички останали се отнасят с мен.
	— Онова, дето го каза за прозореца по-рано? — подхващам. — Искаше само да отбележиш колко са несправедливи слуховете, нали? Не си искал да ме нараниш?
	— Не съм някой гадняр, Скай.
	— Но си сложен. За това поне съм права.
	— Може и да съм сложен, но не съм гаден.
	— Е, аз пък не съм уличница.
	— И аз не съм агресивен хомофобски задник.
	— Значи, всичко е ясно?
	Разсмива се.
	— Май да.
	Поемам си дълбоко въздух, после издишвам напрегнато, тъй като се готвя да направя нещо, което не ми се случва често. Да се извиня. Ако не бях такъв инат, може би дори щях да си призная, че критичното ми отношение през цялата тази седмица е възмутително и че има пълното право да ми се сърди, задето съм толкова тъпа. Но вместо това решавам да мина по съкратената процедура.
	— Съжалявам, Холдър — прошепвам.
	Той въздъхва тежко.
	— Знам, Скай. Знам.
	И така продължаваме да седим в пълно мълчание, уж цяла вечност, а пак не ми стига. Става късно и започвам да се опасявам да не каже, че трябва да се прибира, понеже вече не е останало какво друго да си кажем, а така не ми се иска да си ходи. Чувствам се съвсем на мястото си, тук, сега, с него. Не знам защо, но така го чувствам.
	— Трябва да те питам нещо — нарушава той мълчанието накрая. Не отговарям, защото май не очаква отговор. Явно просто се подготвя да каже онова, което е решил да ме пита. Поема си дълбоко въздух и се превърта настрани към мен. Подпъхва лакът под главата си и усещам, че ме гледа, но не отклонявам очи от звездите. Твърде е близо, за да го погледна точно сега, а сърцето ми така думка, че не е изключено да получа инфаркт, ако още повече съкратя разстоянието помежду ни. Нямах представа, че похотта така натоварва сърцето. Доста повече отколкото тичането.
	— Защо позволяваш на Грейсън такива неща като това по-рано на паркинга?
	Приисква ми се да пропълзя под завивките и да се скрия. Така се надявах да не повдигне точно този въпрос.
	— Нали ти казах вече. Не ми е гадже и не той ми насини окото.
	— Не те питам заради това. Питам те, защото те видях как реагираш. Дразниш му се. Скучно ти беше. Та искам да знам защо му позволяваш такива волности, след като очевидно не желаеш да те докосва.
	Изпадам в паника и внезапно ме обзема клаустрофобия, облива ме пот. Не искам да говоря на тази тема. Смущава ме фактът, че така лесно разчита емоциите ми, а на мен самата ми е толкова трудно да го разгадая.
	— Толкова ли е очевидна липсата ми на интерес? — питам.
	— Аха. При това от петдесетина метра. Учудвам се, че не се е усетил.
	Този път се обръщам към него, преди да се замисля, и вдигам глава, подпряна на лакът.
	— Чудна работа, нали? Нямаш представа колко пъти съм му казвала направо, но той просто отказва да миряса. Жалка история. Крайно е дразнещо.
	— Тогава защо му позволяваш? — Холдър ме поглежда строго. А и в момента сме в крайно уязвима позиция, един срещу друг в едно и също легло. А той така се взира в мен и очите му така се плъзгат към устните ми, че неволно се обръщам обратно по гръб. Не знам дали и на него му действа така, но и той се превърта по гръб.
	— Не е толкова просто.
	— Не е нужно да ми обясняваш. Просто ми е любопитно. Но всъщност изобщо не ми влиза в работата.
	Сплитам пръсти под тила си и отново поглеждам към звездите, които съм броила безброй пъти. Но ето че с Холдър прекарах повече време в леглото, отколкото с което и да е друго момче, и внезапно ми хрумва, че не изпитвам никаква потребност да ги броя.
	— Някога имал ли си сериозно гадже?
	— Да — отвръща той. — Но се надявам да не ме разпитваш, понеже отказвам да разказвам.
	Поклащам глава.
	— Нямам намерение да разпитвам. — Млъквам за миг, защото се опитвам да формулирам правилно въпроса си. — Какво чувстваше, когато се целувахте?
	Той не отговаря, вероятно си мисли, че въпросът е подвеждащ.
	— Честно ли? — пита ме.
	— Че бих ли искала друго?
	С ъгълчето на очите си виждам, че се усмихва.
	— Добре тогава. Ами… предполагам, че се чувствах… възбуден.
	Опитвам се да симулирам безразличие при тази дума, обаче… Кръстосвам крака с надеждата да спра горещите вълни, които ме заливат.
	— Значи, спазми в стомаха, потни длани и ускорен пулс… и всичко останало?
	Той свива рамене.
	— Ами да. Не с всяко момиче, с което съм бил, но с повечето — да.
	Извъртам глава към него, като се старая да не анализирам прекалено усърдно последното изречение. Той също се обръща към мен и се ухилва.
	— Не са били чак толкова много. — Усмихва се и от такова разстояние трапчинката му изглежда още по-очарователна. За миг изгубвам ума и дума. — Какво точно се опитваш да кажеш?
	Поглеждам го за миг, после впервам очи в тавана.
	— Опитвам се да кажа, че аз пък не. Не изпитвам нищо такова. Когато се натискам с някого, не чувствам абсолютно нищо. Като вцепенена съм. Така че понякога позволявам на Грейсън подобни волности не защото ми е приятно, а защото ми е приятно да не чувствам нищо. — Той не отговаря и мълчанието му съвсем ме обърква. Интересно дали в момента не му хрумва, че аз съм луда. — Знам, че звучи налудничаво, и не, не съм лесбийка. Просто преди теб не съм се чувствала привлечена от никого и нямам представа защо.
	Още щом изтърсвам тези думи, той рязко се обръща към мен, а аз стисвам очи и скривам лице с ръка. Не мога да повярвам, че току-що признах, при това на глас, че го намирам за привлекателен. Готова съм да пукна на място, ама даже и това няма да е достатъчно да заличи срама ми.
	Усещам, че леглото се разклаща, после Холдър ме хваща за китката и дръпва ръката ми от лицето. Неохотно отварям очи и виждам, че се е облегнал на едната си ръка и ми се усмихва.
	— Привличам те, така ли?
	— О, боже — простенвам. — Само това ти трябваше на егото.
	— Вероятно си права — разсмива се той. — Я побързай да ме обидиш с нещо, преди егото ми да се разрасне като твоето.
	— Трябва да се подстрижеш — издрънквам, без да мисля. — Спешно. Косата ти влиза в очите, вечно мижиш и си я отмяташ все едно си Джъстин Бийбър, ужасно дразнещо е.
	Холдър прокарва пръсти през косата си и се смръщва, после се отпуска назад.
	— Леле! Страшно ме заболя. Май отдавна разсъждаваш по този въпрос.
	— Само от понеделник насам — признавам.
	— Че ние се запознахме в понеделник. С други думи, откакто ме видя за първи път, непрекъснато мислиш колко ми е ужасна косата, така ли?
	— Не непрекъснато.
	Той млъква за малко, после пак се ухилва.
	— Не мога да повярвам, че ме намираш за готин.
	— О, я млъквай.
	— Сигурно онзи ден си се престорила, че припадаш, за да мога да те вдигна в мускулестите си, потни, мъжествени обятия.
	— Млъкни ти казах.
	— Обзалагам се, че всяка нощ си фантазираш за мен, докато си лежиш в леглото.
	— Млъквай, Холдър.
	— Направо съм сигурен.
	Пресягам се и затискам устата му с длан.
	— Когато мълчиш, си далеч по-секси.
	В мига, в който най-после затваря уста, дръпвам ръка и я пъхам отново зад тила си. Известно време мълчим. Сигурно мълчаливо злорадства, задето си признах, че го харесвам, а аз мълчаливо страдам, задето е наясно с истината.
	— Скучно ми е — обявява внезапно.
	— Върви си вкъщи тогава.
	— Не искам. Какво правиш, като ти доскучае? Нямаш нито интернет, нито телевизор. Нима по цял ден обикаляш из къщи и си мислиш колко съм готин?
	Завъртам очи.
	— Чета — казвам. — Доста. Понякога пека сладкиши. Понякога ходя да тичам.
	— Четеш, печеш, тичаш. И си фантазираш за мен. Ежедневието ти е невероятно вълнуващо.
	— На мен си ми харесва.
	— И на мен май ми харесва — отбелязва. Дръпва книгата от нощното шкафче. — Я ми почети малко.
	Поемам книгата и я отварям там, където е разделителят. На втора страница. Само дотам съм стигнала.
	— Искаш да ти чета на глас? Толкова ли ти е скучно?
	— Дяволски ми е скучно.
	— Историята е романтична — предупреждавам.
	— Както казах, дяволски ми е скучно. Чети.
	Придърпвам възглавницата към таблата, настанявам се удобно и започвам да чета. Ако сутринта някой ми беше казал, че тази вечер ще чета романтична история на Дийн Холдър, щях да му отвърна, че е луд. Но пък очевидно не съм особено сведуща по въпросите на лудостта.


	Когато отварям очи, мигом плъзвам ръка към другата половина на леглото, но то е празно. Изправям се и се оглеждам. Лампата е изгасена и съм завита със завивката. Книгата лежи затворена на нощното шкафче. Дръпвам я. Разделителят е пъхнат доста след средата на книгата.
	Нима съм чела, докато съм заспала? О, боже, заспала съм! Отмятам завивките и тръгвам към кухнята, където щракам лампата и се оглеждам смаяно. Кухнята блести от чистота, а всички курабии и браунита са увити в найлоново фолио. Зървам телефона си на плота и виждам, че имам ново съобщение.
C>
	„Заспа точно когато героинята бе на път да разкрие тайната на майка си. Как можа! Утре вечер ще дойда пак, за да ми я дочетеш до края. Между другото, имаш ужасен дъх и хъркаш като трол.“
C$
	Прихвам. Ухилила съм се като идиот, но, за щастие, няма кой да ме види. Поглеждам часовника на печката и виждам, че е едва два часът сутринта, така че се връщам в спалнята и се пъхам обратно в кревата, надявайки се действително да се появи на следващата вечер. Нямам представа как този безнадежден случай така успя да се намърда в живота ми, но знам, че не съм готова да се лиша от него.


>	Събота, 01 септември 2012 г.
>	17:05 ч.

	Днес научих важен урок за похотта. Изисква двойно повече усилия. Изкъпах се два пъти вместо веднъж. Смених си дрехите четири пъти вместо два пъти. Изчистих къщата веднъж (тоест един път повече от обичайно) и погледнах колко е часът не по-малко от хиляда пъти. И нищо чудно да съм си проверила телефона за съобщение още поне толкова пъти.
	За съжаление, в снощното си съобщение Холдър така и не ме осведоми в колко възнамерява да пристигне, така че от пет часа нататък, общо взето, седя и го чакам. Няма какво друго да правя, понеже вече съм опекла сладкиши, достатъчни за цяла година, и съм изтичала не по-малко от шест километра. Мислех да сготвя нещо за вечеря, но пък нямам представа кога ще дойде, така че не знам за колко часа да съм готова. Затова седя на канапето и почуквам нетърпеливо с нокти, когато пристига съобщението.
C>
	„Кога да дойда? Не че се разкъсвам от нетърпение или нещо такова. Убийствено си скучна.“
C$
	Ха, изпрати ми съобщение! А аз защо не се сетих за този вариант? Можех още преди часове да му пиша и да го питам кога възнамерява да дойде. Щях да си спестя огромно количество излишно, унизително суетене.
C>
	„В седем да си тук. И да ми донесеш нещо за ядене. Нямам намерение да ти готвя.“
C$
	Оставям телефона и го зяпвам. Час и четирийсет и пет минути. А сега какво? Оглеждам празния хол и за първи път в живота ми скуката започва да ми лази по нервите. До този момент се чувствах съвсем доволна от лишения си от всякакъв блясък живот. Може би краткият ми досег с модерните технологии е разпалил апетита ми за новости, или пък неспокойствието ми се дължи на изкусителната сила на Холдър. Вероятно и двете.
	Изпъвам крака върху ниската масичка. Облечена съм в джинси и тениска, тъй като най-после реших да пусна анцуга в заслужена почивка. Освен това не съм си вързала косата, но само защото Холдър никога не ме е виждал без опашка. Не че се опитвам да го впечатля или нещо такова.
	Всъщност определено се опитвам да го впечатля.
	Взимам някакво списание и го разлиствам, обаче кракът ми трепери и не мога да си намеря място, така че ми е невъзможно да се съсредоточа. Усещам се, че чета една и съща страница три пъти подред, та накрая хвърлям списанието обратно на масичката и накланям глава на облегалката на канапето. Вторачвам се в тавана. После в ноктите на краката — дали да не се лакирам наново?
	Господи, полудявам.
	Накрая не издържам и с дълбок стон посягам към телефона и му пиша ново съобщение.
C>
	„Веднага. Ела веднага. Умирам от скука и ако не пристигнеш веднага, ще дочета книгата без теб.“
C$
	Стисвам телефона и се втренчвам в екрана, който подскача нагоре-надолу и се удря в коляното ми. Отговорът пристига незабавно.
C>
	„LOL! Тъкмо ти купувам нещо за ядене, шефе. Идвам след двайсет минути.“
C$
	LOL? Какво, по дяволите, означава това? Луд съм от любов по теб? О, боже, дано да не е това. Ще изхвърчи през вратата по-скорострелно и от бедния Мати. Ама все пак, какво, по дяволите, означава?
	Накрая спирам да се чудя и се съсредоточавам върху последните две думи. Двайсет минути. О, по дяволите, внезапно ми се струва, че няма достатъчно време. Хуквам към банята, за да си погледна за последен път косата, дрехите, да си проверя дъха. После бегом обикалям къщата и позачиствам за втори път днес. И когато звънецът звънва, този път знам какво да направя. Отварям.
	Стои на прага с две пазарски торби и с неочаквано питомен вид. Оглеждам подозрително чантите. Той ги вдига и свива рамене.
	— Хубаво е поне един от нас да се държи гостоприемно. — Заобикаля ме и влиза право в кухнята, където слага торбите на плота. — Надявам се да обичаш спагети с кюфтенца, защото това ще вечеряш. — Започва да вади разни неща и да приготвя съдове от шкафовете.
	Затварям вратата и се приближавам до бара.
	— Ще ми готвиш вечеря?
	— Всъщност ще готвя за себе си, но нямам нищо против и ти да хапнеш. — Поглежда ме през рамо и се ухилва.
	— Винаги ли си толкова саркастичен? — питам.
	Той вдига рамене.
	— А ти?
	— Винаги ли отговаряш на въпросите с въпрос?
	— А ти?
	Взимам една кърпа за ръце от бара и я мятам по него. Той се навежда, за да не го уцели, и отива до хладилника.
	— Искаш ли нещо за пиене? — пита ме.
	Облягам лакти на бара и подпирам брадичка върху дланите си.
	— Предлагаш да ми забъркаш нещо за пиене в собствената ми къща?
	Той претърсва рафтовете в хладилника.
	— Какво предпочиташ — развалено мляко или безалкохолно?
	— Че ние имаме ли безалкохолно? — Почти съм сигурна, че изпих всичко, което купих вчера.
	Холдър вдига глава от хладилника и повдига вежда.
	— Задължително ли трябва да общуваме с въпроси?
	Разсмивам се.
	— Не знам, задължително ли е?
	— Според теб колко време ще издържим? — Той намира бутилка безалкохолно и вади две чаши. — Искаш ли лед?
	— Ти ще си слагаш ли лед? — Нямам намерение да спра с въпросите, докато сам не се откаже. Имам изключително изострен състезателен дух. Холдър пристъпва към мен и поставя чашите на плота.
	— Според теб да си сложа ли лед? — пита с предизвикателна усмивка.
	— Обичаш ли лед? — отвръщам на предизвикателството.
	Холдър кимва, впечатлен, че успявам да поддържам скоростта.
	— А леда ти бива ли го?
	— А ти какъв предпочиташ — натрошен или на кубчета?
	Присвива очи, вече наясно, че съм го хванала в капан. Сега няма как да отговори с въпрос. Отваря кутийката и налива безалкохолното в чашата ми.
	— За теб няма лед.
	— Ха! — виквам. — Спечелих!
	Той прихва и се връща при печката.
	— Оставих те да спечелиш от чисто съжаление. Човек, който хърка като теб, заслужава малко милост от време на време.
	Ухилвам му се.
	— Ако искаш да знаеш, обидите ти са забавни само когато са в писмен вид.
	Отпивам. Определено ми трябва малко лед. Изваждам няколко кубчета от фризера и ги пускам вътре.
	Когато се обръщам, Холдър стои точно зад мен и ме гледа втренчено. Погледът му е хем насмешлив, хем достатъчно сериозен, та сърцето ми да пропусне няколко удара. Прави крачка напред, така че гърбът ми опира в хладилника. И съвсем небрежно вдига ръка и се обляга на хладилника, дланта му е точно до главата ми.
	Не знам как успявам да се задържа права. Коленете ми се огъват.
	— Нали знаеш, че се шегувам? — прошепва. Очите му бавно обхождат лицето ми, а на устните му играе лека усмивка, колкото да се очертаят трапчинките му.
	Кимам, надявайки се да отстъпи назад, понеже съм на път да получа астматичен пристъп, нищо, че нямам астма.
	— Добре. — Той скъсява разстоянието помежду ни с още няколко сантиметра. — Защото не хъркаш. Всъщност изглеждаш очарователно, докато спиш.
	Категорично не бива да ми говори такива неща. Особено когато се е навел така над мен. Ръката му се сгъва в лакътя и внезапно се озовава съвсем близко. Навежда се към ухото ми и аз рязко си поемам въздух.
	— Скай — прошепва той прелъстително в ухото ми. — Ужасно желая… да се преместиш. Трябва ми хладилникът. — Той бавно се отдръпва, без да откъсва очи от мен, следи всяка моя реакция. Ъгълчетата на устните му потрепват в неволна усмивка и колкото и да се опитва да я овладее, накрая избухва в смях.
	Избутвам го и се шмугвам под ръката му.
	— Ама че си задник!
	Все така развеселен, той отваря хладилника.
	— Съжалявам, но, дявол го взел, така явно точиш лиги по мен, че не мога да не те избъзикам.
	Знам, че се шегува, но въпреки това умирам от неудобство. Сядам обратно на бара и отпускам глава в шепи. Започвам да ненавиждам момичето, в което се превръщам в негово присъствие. Хич нямаше да е толкова трудно, ако не се бях изпуснала, че го харесвам. И нямаше да ми е толкова трудно, ако не беше толкова забавен. И мил, когато си науми да се държи както трябва. И секси. Горчиво-сладък. Усещането е прекрасно, но усилието, което ми струва да го отричам, е смазващо.
	— Искаш ли да ти кажа нещо? — пита ме. Вдигам глава и виждам, че е свел поглед към тигана и бърка нещо.
	— Май не.
	Той ме поглежда, после отново надвесва глава над тигана.
	— Може да се почувстваш по-добре.
	— Съмнявам се.
	Той пак ме поглежда, но сега игривата усмивка е изчезнала. Пресяга се към шкафа и изважда една тенджера, напълва я с вода. Връща се при печката и продължава да бърка.
	— Мисля, че и аз те харесвам малко.
	Съвсем незабележимо си поемам въздух, после бавно и предпазливо издишвам, за да не покажа колко съм стъписана от думите му.
	— Само малко ли? — питам, тъй като не знам как другояче да преглътна неудобството, освен с доза сарказъм.
	Той се усмихва пак, но очите му не се отделят от тигана. Настъпва кратко мълчание. Съсредоточено наблюдава тигана, а аз съсредоточено наблюдавам него. Гледам с каква лекота се върти из кухнята и колко спокойно се чувства. Това уж е моята къща, а се усещам по-напрегната от него. Не мога да спра да се въртя и да копнея да каже нещо. Тишината явно ни най-малко не го тревожи, но аз я долавям като надвиснала тежест и искам да я прогоня.
	— Какво означава _LOL_?
	Изкикотва се.
	— Сериозно ли ме питаш?
	— Най-сериозно. Беше го написал в есемеса.
	— Означава да се смееш на глас. Използва се, когато нещо е смешно.
	Безкрайно съм доволна, че не става дума за любов и други подобни декларации.
	— Пфу — възкликвам. — Тъпо е.
	— Права си, тъпо е. Но е въпрос на навик, а и съкращенията доста ускоряват писането, когато научиш кое какво е. Например OMG, WTF, IDK и…
	— О, за бога, спри — прекъсвам го, преди да ме е залял с нова порция трибуквия. — Не ми харесва да говориш със съкращения.
	Той ми намига и се връща при печката.
	— Тогава никога повече няма да го правя.
	И после отново настъпва мълчание. Вчера мълчанието не ме притесняваше, но по някаква причина тази вечер ужасно тежи. Поне на мен. Започвам да си мисля, че чисто и просто се тревожа какво ще се случи по-нататък. Очевидно е, че при тази наелектризирана атмосфера помежду ни няма как да не се стигне до целувка. И по тази причина ми е изключително трудно да се съсредоточа върху настоящия миг и да участвам в някакъв разговор, при положение, че мисля само за тази евентуална целувка. Дали ще изчака след вечерята, когато дъхът ми ще мирише на чесън и лук? Или докато не стане време да си върви? Или ще ми се нахвърли, когато най-малко очаквам? Почти ми се приисква да приключим с тая работа още начаса. Да отметнем целувката, та да можем да продължим нататък.
	— Добре ли си? — пита ме Холдър. Примигвам няколко пъти и виждам, че стои точно отсреща. — Къде се отнесе? Май се отвея нанякъде.
	Поклащам глава и се съсредоточавам.
	— Нищо ми няма.
	Холдър се захваща да кълца на ситно един домат. Даже и това му се удава с лекота. Изобщо има ли нещо, в което да не го бива? Ножът му замира върху дъската. Вдигам глава. Гледа ме със сериозно изражение.
	— Какво си се замислила, Скай? — Не откъсва очи от мен, чака да отговоря. Но когато не отвръщам, отново ги свежда към дъската.
	— Обещаваш ли, че няма да се смееш?
	Холдър присвива очи, обмисля въпроса ми, после тръсва глава.
	— Казах ти, че винаги ще съм откровен с теб, така че не мога нищо да обещая. Не мога да обещая, че няма да се разсмея, понеже си доста забавна и вероятно ще те излъжа.
	— Винаги ли си такъв инат?
	Той ми се ухилва, но не казва нищо. Продължава да ме гледа, предизвиква ме да си кажа какво ме тревожи. За съжаление, нямам навика да отстъпвам пред предизвикателства.
	— Добре де. — Поизправям гръб и си поемам дълбоко въздух, а после изливам всичките си мисли в един безкраен поток. — Хич не ме бива в срещите с момчета и дори не знам дали това се брои за среща, но знам, че е нещо повече от приятна вечер между двама приятели, а като го знам, започвам да се чудя какво ще се случи по-късно, когато дойде време да си вървиш, и дали смяташ да ме целунеш, а никак не обичам изненадите, затова още отсега ми е неловко, понеже искам да ме целунеш, и може да ти прозвучи самонадеяно, но си мисля, че и ти искаш да ме целунеш, така че си мислех колко по-лесно би било, ако просто вземем и се целунем още сега, така че ти да можеш да си готвиш спокойно, а аз да престана да се опитвам да планирам остатъка от вечерта. — Поемам огромна глътка въздух, тъй като дробовете ми са абсолютно празни.
	Спрял е да кълца домата някъде по средата на словоизлиянието ми, но не знам кога точно. Гледа ме с леко отворена уста. Отново си поемам въздух и леко издишвам, стресната, че май току-що съм го тласнала към вратата. Тъжното е, че не бих го упрекнала, ако реши да побегне.
	Холдър бавно отпуска ножа върху дъската и обляга длани на плота, без да откъсва очи от моите. Сплитам ръце в скута си и чакам какво ще каже. Нищо друго не ми остава.
	— Това — отбелязва той — беше най-дългото и несвързано изречение, което съм чувал в живота си.
	Завъртам очи и отпускам рамене, после скръствам ръце на гърдите. Току-що буквално му се примолих да ме целуне, а той критикува познанията ми по граматика?
	— Я се успокой — ухилва ми се. Изсипва доматите в тигана и го слага върху котлона. Нагласява температурата и излива спагетите във врящата вода. И когато всичко е готово, избърсва ръце в кърпата и заобикаля бара.
	— Стани — нарежда ми.
	Стрелвам го подозрително, но изпълнявам. Бавно. Той слага ръце на раменете ми и се оглежда.
	— Хм. — Обхожда с поглед кухнята, после плъзва длани надолу по ръцете ми и ме хваща за китките. — Май хладилникът най` ми хареса като фон. — Дръпва ме нататък и ме настанява като марионетка с гръб към хладилника. После притиска длани върху вратата му, от двете страни на главата ми, и се привежда над мен.
	Това малко се разминава с романтичните ми представи как точно ще ме целуне, но и така съм съгласна. Искам по-скоро да приключваме. Особено сега, когато разиграва такъв театър. Приближава лице към моето, а аз си поемам дълбоко въздух и затварям очи.
	И започвам да чакам.
	И чакам.
	Нищо не се случва.
	Отварям очи и той се оказва толкова близо, че буквално подскачам, от което той прихва. Но не отстъпва и дъхът му гали устните ми като с пръсти. Ухае на ментови листа и безалкохолно… и съчетанието се оказва неописуемо.
	— Скай? — прошепва Холдър. — Нямам за цел да те измъчвам, но още преди да дойда, вече бях решил, че няма да те целуна тази вечер.
	Стомахът ми се преобръща от разочарование. Самочувствието ми напълно рухва и в момента дълбоко бих се зарадвала на един ободряващ егото есемес от Сикс.
	— Защо?
	Той бавно доближава едната си ръка до лицето ми, проследява извивката на скулите ми с пръсти. Опитвам се да не потръпна от допира, но се налага да впрегна цялата си воля, за да прикрия вълнението си. Ръката му бавно се плъзва надолу по челюстта ми, по шията и спира на рамото, а очите му я следват. После впива поглед в очите ми и съзирам неприкрито желание. Разочарованието ми леко отслабва.
	— Искам да те целуна. Повярвай ми, много искам. — Той свежда очи към устните ми и обхваща бузата ми с шепа. Този път облягам лице в дланта му. Мисля, че се отказах от всякакъв самоконтрол още щом прекрачи прага. Сега съм като глина в ръцете му.
	— Щом искаш защо не го направиш? — Изпадам в паника, че ще изтърси някое извинение, което съдържа думата гадже.
	Той прокарва палец по скулите ми и усещам как гърдите му бързо-бързо се надигат и отпускат до моите.
	— Защото — прошепва — се опасявам, че нищо няма да усетиш.
	Поемам си рязко въздух и го задържам. Снощният ни разговор в леглото отеква в главата ми и мигом осъзнавам, че не биваше да му казвам такива неща. Не биваше да споделям, че не изпитвам нищо, когато се целувам с някого, защото той е единственото изключение от правилото. Вдигам ръка към неговата и я обгръщам с длан.
	Напротив, Холдър, чувствам. Иска ми се да го кажа гласно, но не мога. Вместо това само кимам.
	Той притваря очи и вдишва дълбоко, после ме дръпва от вратата на хладилника към гърдите си. Увива едната си ръка през гърба ми, а с другата прихваща главата ми. Ръцете ми продължават неловко да висят, така че предпазливо ги вдигам и го прегръщам през кръста. Неволно ахвам, понеже при тази нежна прегръдка ме обзема невероятно чувство за покой. И двамата едновременно се притискаме един в друг и той ме целува по темето. Не такава целувка очаквах, но тази е не по-малко прекрасна.
	Звънецът на фурната ни заварва в същата поза. Не ме пуска веднага, което извиква усмивката ми. Когато все пак отпуска ръце, свеждам поглед към пода, защото не събирам сили да го погледна. Някак си, въпреки всичките ми усилия да разсея неловката атмосфера покрай евентуалната целувка, ситуацията, поне за мен, става още по-сложна.
	Явно доловил смущението ми, той хваща ръцете ми и сплита пръсти с моите.
	— Я ме погледни. — Вдигам очи към неговите, мъчейки се да прикрия разочарованието си от факта, че май го харесвам много повече, отколкото той мен. — Скай, действително няма да те целуна тази вечер, но искам да ми повярваш, когато ти казвам, че никога не съм копнял да целуна някого толкова. Така че престани да мислиш, че не те харесвам, понеже нямаш представа колко много те харесвам. Но колкото и да стискаш ръката ми и да прокарваш пръсти през косата ми, и дори да сядаш в мен, докато те храня със спагети, тази вечер няма да получиш целувка. Вероятно и утре няма. Това ми е важно. Важно ми е да знам със сигурност, че изпитваш точно онова, което изпитвам и аз, когато устните ми докоснат твоите. Защото искам първата ти целувка да е най-прекрасната в цялата история на първите целувки. — Той повдига ръката ми към устните си и я целува. — Така че престани да се цупиш и ми помогни с кюфтетата.
	Ухилвам се широко, тъй като това е възможно най-доброто извинение да не бъдеш целунат. Нямам нищо против да ми отказва всеки божи ден до края на живота ми, стига всеки път да ми дава същото извинение.
	Той отпуска сплетените ни ръце.
	— Така става ли? Ще можеш ли да издържиш още няколко срещи?
	Кимвам.
	— Аха. Но за едно нещо грешиш.
	— За какво?
	— Каза, че искаш първата ми целувка да е най-прекрасната, но това няма да ми е първата целувка. Нали си наясно?
	Холдър примижава насреща ми и издърпва ръце от моите, после отново обхваща лицето ми с длани. Притиска ме обратно към хладилника и приближава устни на опасна близост до моите. Усмивката е изчезнала, заменена от напълно сериозно изражение. Толкова напрегнато, че спирам да дишам.
	Навежда се мъчително бавно, така че устните му почти докосват моите, и копнежът се оказва достатъчен, за да ме парализира. Не затваря очи, така че и аз продължавам да го гледам. Известно време ме държи в тази поза, а дъхът ни бавно се смесва. Никога не съм се чувствала толкова безпомощна и неспособна да се владея и ако не направи нещо в следващите три секунди, най-вероятно ще му се нахвърля.
	Холдър свежда поглед към устните ми и аз неволно захапвам долната. В противен случай нищо чудно да впия зъби в него.
	— Нека те уведомя нещо — започва той тихо. — В мига, в който устните ми докоснат твоите, целувката определено ще ти бъде първата. Щом никога не си усещала нищо, значи, никой не те е целувал истински. Поне не по начина, по който аз възнамерявам да те целуна.
	После отпуска ръце и без да откъсва очи от мен, отстъпва назад към печката. И най-небрежно се обръща да си довърши спагетите, нищо, че току-що е разбил всичките ми шансове за щастие с друг мъж… до края на живота ми.
	Не си усещам краката, така че правя единственото, което е по силите ми. Плъзвам гръб надолу по вратата на хладилника, докато дупето ми не опира пода, и дишам дълбоко.


>	Събота, 01 септември 2012 г.
>	19:15 ч.

	— Спагетите ти са отвратителни. — Гребвам си още малко и затварям очи, за да се насладя на най-вкусната паста, която някога съм вкусвала.
	— Напротив, ужасно ти харесват и си го знаеш — възразява Холдър. Изправя се за миг, взима две салфетки и ми подава едната. — Я си избърши брадичката, цялата си се омазала с отвратителния сос.
	След инцидента при хладилника ситуацията малко или много се нормализира. Той ми подаде чаша вода и ми помогна да се изправя, после ме тупна по дупето и ме впрегна на работа. Явно точно от това съм имала нужда, за да престана да се чувствам неловко — от едно хубавичко тупване по задника.
	— Играл ли си някога на „Вечерен разпит“? — питам го.
	Той поклаща глава.
	— Искаш да играем ли?
	Кимвам.
	— Доста удобен начин да се опознаем. При положение, че от следващата ни среща нататък предимно ще се натискаме, не е зле да отметнем всички въпроси още сега.
	Холдър се изсмива.
	— Права си. Как се играе?
	— Задавам ти много личен, неудобен въпрос, а ти нямаш право да хапнеш нито хапка, нито пък да отпиеш и глътка, докато не отговориш честно. И обратно.
	— Не звучи особено трудно. А какво става, ако не отговоря?
	— Умираш от глад.
	Той почуква с пръсти по масата и оставя вилицата.
	— Навит съм.
	Вероятно нямаше да е зле да си подготвя няколко въпроса, но предвид това, че измислих играта преди не повече от трийсет секунди, реално нямах възможност. Отпивам от разреденото безалкохолно и се замислям. Малко ми е неловко да задълбая твърде надълбоко — при нас това като че ли неизбежно води до лош край.
	— Добре, измислих. — Оставям чашата на масата и се облягам назад. — Защо тръгна след мен онзи път на паркинга на магазина?
	— Нали ти казах, припознах се.
	— Помня, но в кого?
	Холдър се размърдва смутено на стола и се прокашля. Неволно посяга към чашата, но аз го спирам.
	— Не може да пиеш. Първо отговори на въпроса.
	Той въздъхва, но бързо се примирява.
	— В първия момент не бях много сигурен на кого точно ми напомняш, знаех само, че ми приличаш на някого. И едва по-късно се сетих, че ми напомняш на сестра ми.
	Сбръчквам нос.
	— Напомням ти на сестра ти? Та това е извратено, Холдър.
	Той се разсмива, после прави гримаса.
	— Не, не в такъв смисъл. Изобщо не в такъв смисъл, пък и тя изглеждаше съвсем другояче. Но все пак с нещо ми напомни на нея. А защо тръгнах след теб, нямам представа. Суперстранно се почувствах. Въобще цялата ситуация беше абсолютно нереална, да не говорим, че няколко часа по-късно те срещнах отново точно пред къщата ни… — Той млъква насред изречението и свежда поглед към пръстите на ръката си, които бавно чертаят кръгове по ръба на чинията. — Сякаш беше писано да се случи — довършва тихо.
	Поемам си дълбоко въздух в опит да осмисля този отговор, като внимателно асимилирам последното изречение. Холдър ме поглежда напрегнато и ми става ясно, че се е притеснил да не ме е стреснал. Усмихвам му се окуражително и посочвам чашата.
	— Можеш да пиеш. И е твой ред да питаш.
	— О, въпросът ми е съвсем лесен. Искам само да разбера кого съм настъпил по мазола. Днес получих загадъчно съобщение от неизвестен подател. Гласеше единствено следното: „Ако смяташ да излизаш с моето момиче, купи си предплатени минути и престани да пилееш моите, задник такъв“.
	Прихвам.
	— Това е Сикс. Авторът на ежедневните позитивни есемеси, адресирани към моя милост.
	Холдър кимва.
	— Много се надявах да е така. — Навежда се напред и присвива очи. — Не обичам да деля нищо с никого и ако авторът беше от мъжки пол, едва ли щях да отговоря толкова любезно.
	— Ама ти си й отговорил? Какво й писа?
	— Това следващият ти въпрос ли е? Защото, ако е така, смятам да хапна още малко.
	— Охо, не бързай толкова, а отговаряй.
	— Да, отговорих. Писах: „Как се купуват допълнителни минути?“.
	Сърцето ми се разтапя и едва успявам да сдържа усмивката си. Уф, колко съм жалка! Тръсвам глава.
	— Обаче се шегувах, не ми беше това въпросът. Още е мой ред.
	Той пуска отново вилицата и ме поглежда възмутено.
	— Ще ми изстине вечерята.
	Облягам лакти на масата и сплитам пръсти под брадичка.
	— Искам да ми разкажеш за сестра си. И защо говориш за нея в минало време.
	Той накланя глава назад и вдига очи към тавана, после прокарва длани по лицето си.
	— Ох. Сериозно дълбаеш, а?
	— Такава е играта. Не аз съм измислила правилата.
	Той пак въздъхва и ми се усмихва, но в усмивката му се долавя някаква болка, та мигом ми се приисква да си бях замълчала.
	— Помниш ли, дето ти казах, че миналата година беше много тежка за семейството ни? — Кимвам. Той прочиства гърло и пръстите му отново започват да чертаят кръгове около чинията. — Умря преди тринайсет месеца. Самоуби се, макар майка ми и баща ми да предпочитат термина „умишлено предозиране“.
	Не откъсва очи от моите, така че от уважение и аз му отвръщам със същото, макар да ми е ужасно трудно да го гледам. Нямам представа как да реагирам на нещо такова, но вината си е моя, че повдигнах въпроса.
	— Как се казваше?
	— Лесли. Аз й казвах Лес.
	При името й в гърдите ми се надига непонятна тъга и внезапно вече не ми се яде.
	— По-голяма ли беше от теб?
	Холдър се навежда напред и си взима вилицата, после я завърта в купичката. Вдига навитите спагети към устата си.
	— Бяхме близнаци — отвръща безизразно.
	О, боже. Посягам към чашата, но той ми я измъква от ръцете и поклаща глава.
	— Мой ред е — отбелязва с пълна уста. Сдъвква си хапката и отпива малко безалкохолно, после избърсва устни със салфетката. — Искам да ми разкажеш за баща си.
	Този път аз изпъшквам. Скръствам примирено ръце на масата.
	— Както казах, не съм го виждала от тригодишна. Нямам никакъв спомен за него. Поне си мисля, че нямам. Дори не знам как изглежда.
	— Майка ти не пази ли някакви снимки?
	Хм, та той явно не знае, че съм осиновена.
	— Нали помниш, че сам отбеляза колко млада изглежда майка ми? Защото действително е млада. Осиновила ме е.
	Това с осиновяването никога не е било проблем за мен. Никога не съм се смущавала или срамувала, или пък чувствала потребност да прикривам истината. Но Холдър така ме зяпва, сякаш току-що съм обявила, че съм се родила с пенис. Гледа ме напрегнато, та чак се размърдвам смутено.
	— Какво толкова? За първи път ли срещаш човек, който е осиновен?
	Трябват му още няколко секунди, за да се съвземе, но най-накрая успява да овладее озадаченото си изражение, да го скрие някъде и да го замени с усмивка.
	— Осиновили са те, когато си била на три? Карън те е осиновила, така ли?
	Тръсвам глава.
	— Била съм на пет. Истинската ми майка починала, когато съм била на три, и ме сложили в дом за деца. Баща ми не можел да ме гледа сам. Или не е искал да ме гледа сам. За мен няма значение. С Карън извадих огромен късмет и не чувствам никаква потребност да ровя в миналото. Ако е искал да знае къде съм, щял е да ме потърси.
	Ако съдя по изражението му, съвсем не е приключил с въпросите, но нямам търпение да си взема още спагети и да върна топката в моето игрище.
	Посочвам ръката му с вилица.
	— Какво означава татуировката ти?
	Той протяга ръка и прокарва пръсти върху изписаните думи.
	— Нещо, което да ми напомня. Направих си я, след като Лес си отиде.
	— Какво да ти напомня?
	Холдър надига чаша и отклонява поглед. Това е единственият въпрос, на който не успява да отговори, докато ме гледа в очите.
	— Напомня ми за всички хора, които някога съм предал. — Отпива, после връща чашата на масата, без да ме поглежда.
	— Тая игра май не е много забавна, а?
	Той се засмива тихичко.
	— Никак. Направо е отвратителна. — Най-после ме поглежда и се усмихва. — Но трябва да продължаваме, понеже имам още въпроси. Помниш ли нещо отпреди да те осиновят?
	Поклащам глава.
	— Не бих казала. Само откъслечни неща, но когато няма кой да потвърди спомените, започваш да ги губиш един по един. Единственото, което пазя отпреди Карън да ме осинови, са някои бижута, но нямам представа от кого са ми. Невъзможно ми е да разгранича някогашната реалност и сънищата, или нещо, гледано по телевизията.
	— А майка си помниш ли?
	Млъквам за миг и превъртам въпроса в главата си. Не помня майка си. Изобщо. Това е единственото нещо, свързано с миналото ми, за което съжалявам.
	— Карън ми е майка — отвръщам решително. — Мой ред е. Последен въпрос, после минаваме на десерта.
	— Мислиш ли, че имаме достатъчно неща за десерт? — подкача ме той.
	Хвърлям му гневен поглед и задавам последния въпрос.
	— Защо го преби?
	Изражението му рязко се сменя и ми става ясно, че е излишно да обяснявам за кого говоря. Поклаща глава и избутва купата със спагетите.
	— Не ти трябва да знаеш отговора, Скай. Ще си понеса наказанието.
	— Напротив, искам да знам.
	Той навежда глава и обляга челюст на длан, после раздвижва врата си. Все така с пръсти върху брадичката, обляга лакът на масата.
	— Както вече казах, защото е задник.
	Този път аз присвивам очи срещу него.
	— Много двусмислено. Нали не си падаше по двусмислиците.
	Изражението му не се променя и той не сваля очи от мен.
	— Беше през първата ми седмица на училище след смъртта на Лес — подхваща. — И тя ходеше в същото училище, така че всички знаеха какво се е случило. И случайно в коридора чух тоя тип да казва нещо по неин адрес. Не бях съгласен с мнението му и не му го спестих. Малко се поувлякох и в един момент се озовах отгоре му, но вече не ми пукаше. Не спирах да го удрям, но просто не ми пукаше. Най-страшното е, че това хлапе вероятно ще остане глухо с лявото ухо до края на живота си, но на мен продължава да не ми пука.
	Гледа ме, но май не ме вижда. В очите му се е настанило онова сериозно изражение, което съм виждала и по-рано. И тогава не ми хареса, а сега още по-малко, но поне вече донякъде го разбирам.
	— Какво е казал по неин адрес?
	Холдър отпуска рамене и очите му се свеждат към масата.
	— Чух го да се хили и да обяснява на приятелчето си, че Лес била избрала по-лесния път… като истинска егоистка. И че ако не била такава страхливка, щяла да се справи.
	— С кое да се справи?
	Той вдига рамене.
	— С живота — отвръща равнодушно.
	— Но според теб не е избрала лесния път — отбелязвам и това не е въпрос.
	Холдър отново се навежда напред, пресяга се през масата и обгръща ръката ми в своите две. Прокарва палци по дланта ми, поема си дълбоко въздух и бавно издишва.
	— Лес беше най-смелият човек, когото съм познавал. Нужна е много смелост, за да направиш онова, което извърши тя. Да приключиш с всичко, без да знаеш какво следва. Без да знаеш дали изобщо следва нещо. Далеч по-лесно е да продължиш да съществуваш, лишен от живинка, отколкото да кажеш „майната на всичко“ и просто да си тръгнеш. А тя е една от малкото, която посмя да каже „майната на всичко“. И ще й се възхищавам, додето съм жив, защото мен лично ме е страх да постъпя като нея.
	Притиска ръката ми между своите и едва тогава забелязвам, че треперя. Поглеждам го — втренчил се е в мен. Няма подходящи думи за такъв момент, така че дори не правя опит да кажа нещо. Той се изправя и се навежда през масата, плъзва ръка зад тила ми. Целува ме по косата, после отива към кухнята.
	— Брауни или курабии? — пита през рамо, сякаш не осъзнава, че съм онемяла.
	Поглежда ме, а аз все така го зяпам шокирано. Не знам какво да кажа. Не спомена ли току-що, че го спохождат мисли за самоубийство? Или това беше метафора? Или обикновена мелодрама? Нямам представа какво да правя с бомбата, която е пуснал в скута ми.
	Връща се с чиния, пълна с браунита и курабии, слага я на масата и коленичи пред мен.
	— Хей — подхваща утешително, като обгръща лицето ми с длани. Изражението му е съвсем спокойно. — Не исках така да те стресна. Нямам желание да се самоубивам, ако от това се шашна така. Съвсем наред съм си с главата. Не съм откачен. Не страдам от посттравматичен стрес. Чисто и просто, обичах сестра си повече от всичко на света и ми е много тежко, когато мисля за нея. Но когато си повтарям, че постъпката й е благородна, ми става по-леко, затова ще продължавам да си го казвам. Опитвам се някак да го преодолея. — Обгърнал е плътно лицето ми и ме гледа отчаяно, иска да ме накара да разбера. — Страхотно я обичах, Скай. И трябва да вярвам, че не е имала друг вариант, защото ако не го вярвам, никога няма да си простя, че не й помогнах да намери друг път. — Опира чело в моето. — Разбираш ли?
	Кимвам и се дръпвам от ръцете му. Не мога да му позволя да ме види в такова състояние.
	— Трябва да ида до банята.
	Сторва ми път и аз хуквам към банята, затръшвам вратата и правя нещо, което не ми се е случвало от петгодишна. Разплаквам се.
	Не че се разревавам с пълна сила. Не хлипам, даже не издавам никакъв звук. По бузата ми се търкулва една-единствена сълза, но и нея избърсвам сърдито. Дръпвам една салфетка от кутията и попивам очите си в опит да спра другите.
	Все още нямам представа какво да му кажа, но пък май така или иначе приключихме темата, ето защо решавам засега да не дълбая повече. Тръсвам ръце, поемам си голяма глътка въздух и отварям вратата. Чака ме в коридора, скръстил крака при глезените, небрежно пъхнал ръце в джобовете. Когато се появявам, се изправя и прави крачка към мен.
	— Наред ли е всичко?
	Усмихвам се, доколкото мога, кимвам и въздъхвам.
	— Нали ти казах, че си много сложен. Ето ти доказателство.
	Той се усмихва и ме побутва към спалнята. Увива ръце около тялото ми така, както е зад мен, обляга брадичка на темето ми и по този начин се придвижваме напред.
	— Вече може ли да забременяваш?
	Прихвам.
	— Не. Важи за целия уикенд. Освен това първо трябва да целунеш момичето, преди да го забремениш.
	— Май покрай домашното обучение си пропуснала курса по сексуално образование. Понеже с лекота мога да те забременя, без нито веднъж да те целуна. Искаш ли да ти покажа?
	Скачам на леглото и взимам книгата, отварям я там, докъдето сме стигнали предната вечер.
	— Няма нужда, вярвам ти. Освен това се надявам да получа солидна доза сексуално образование, преди да стигнем до последната страница.
	Холдър се отпуска на леглото, а аз лягам до него. Сплита ръце около тялото ми и ме притегля към себе си, така че облягам глава на гърдите му и започвам да чета.
	Знам, че не го прави нарочно, но непрекъснато се разсейвам. Усещам как ме гледа, как наблюдава устата ми, докато чета, върти кичурче от косата ми с пръсти. Всеки път, когато отгърна някоя страница, го поглеждам и неизменно виждам едно и също съсредоточено изражение. Втренчил се е в устата ми, та съм сигурна, че изобщо не слуша какво му чета. Затварям книгата и я подпирам на корема си. Май дори не забелязва.
	— Защо спря да говориш? — обажда се след малко, без да променя изражението си или да откъсва очи от устните ми.
	— Да говоря ли? Холдър, та аз чета. Има известна разлика. А като те гледам, май изобщо не си внимавал.
	Той ме поглежда в очите и се ухилва.
	— Напротив, много внимавах. Много внимавах как си движиш устата. Може да не съм чул какво казваш, но на устата ти определено обърнах голямо внимание.
	Той ме смъква от гърдите си, слага ме да легна по гръб, после се плъзва до мен и ме придърпва към себе си. Изражението му обаче си остава същото — зяпнал ме е така, сякаш иска да ме изяде. Мигом ми се приисква точно така да направи.
	Посяга към устните ми и бавно проследява контура им с пръсти. Усещането е толкова възхитително, че се опитвам да не дишам от страх да не спре. Мога да се закълна, че пръстите му имат пряка връзка с всяко чувствително местенце по цялото ми тяло.
	— Имаш прекрасна уста — отбелязва. — Не мога да спра да я гледам.
	— Трябва да я опиташ на вкус — предлагам му. — Доста е апетитна.
	Той стисва очи и простенва, после притиска глава в шията ми.
	— Престани, подло девойче.
	Разсмивам се и тръсвам глава.
	— В никакъв случай. Това тъпо правило си е твое, защо да го спазвам?
	— Защото знаеш, че съм прав. Не мога да те целуна тази вечер, понеже целувките водят до нещо друго, а то пък води до следващото, а с това темпо до следващия уикенд ще сме приключили с всички първи стъпки. Не искаш ли да удължим първите стъпки поне още малко? — Вдига глава, за да ме погледне.
	— Какви първи стъпки? — питам. — И колко са точно?
	— Не са много и точно затова трябва да подхождаме пестеливо. И без това отметнахме твърде много, откакто се запознахме.
	Извъртам глава към него.
	— Че кои първи стъпки сме преминали?
	— Най-лесните. Първа прегръдка, първа среща, първа караница, първото ни преспиване заедно, макар че аз така и не заспах. Вече почти нищо не ни остава — първа целувка, първо съвместно преспиване, в което и двамата сме будни. Първи брак. Първо дете. И с това приключваме. Животът ни ще стане обикновен и скучен и ще трябва да се разведем, за да мога да се оженя за някоя двайсетгодишна мадама, та отново да премина през всички първи стъпки, а на теб ще оставя да гледаш децата. — Той обхваща бузата ми с длан и ми се усмихва. — Виждаш ли, бейби? Правя го само заради теб. Колкото по-дълго изчаквам, преди да те целуна, толкова повече време ще мине, преди да бъда принуден да те зарежа.
	Смея се.
	— Ама че логика. Вече не те харесвам чак толкова.
	Той плъзва тяло върху моето, подпирайки се на ръцете си.
	— Вече не ме харесваш чак толкова, така ли? Значи, все пак малко ме харесваш.
	Поклащам глава.
	— Изобщо не те харесвам. Отвращаваш ме. Даже е най-добре изобщо да не ме целуваш, понеже май току-що тайно повърнах.
	Холдър се изсмива и отпуска тежестта си само на едната ръка, без да отмества тяло. Навежда устните си към главата ми и ги притиска до ухото ми.
	— Малка лъжкиня — прошепва. — Много ме харесваш и веднага ще ти го докажа.
	Затварям очи и ахвам на глас, когато устните му докосват шията ми. Целува ме лекичко, точно под ухото, и стаята внезапно се завърта. Бавно придвижва устни обратно до ухото ми и промърморва:
	— Усети ли?
	Поклащам глава отрицателно, колкото и да ми е трудно.
	— Искаш ли пак да го направя?
	Клатя глава от чист инат, но се надявам да може да ми чете мислите, понеже вътрешно крещя с пълно гърло, да, сто пъти да. Хареса ми. Дяволски ми хареса. И, дявол да го вземе, искам пак да го направи.
	Разсмива се на неубедителното клатене на главата ми и приближава устни до устата ми. Целува ме по бузата и продължава да реди нежни целувки надолу до ухото ми, където спира и отново прошепва:
	— А сега?
	О, господи, никога в живота си не съм се чувствала така лишена от скука, както сега. Още дори не ме е целунал, а това вече е най-хубавата целувка в живота ми. Отново поклащам глава, без да отварям очи, защото ми е приятно да не зная какво следва. Като например ръката, която тъкмо в този момент се притиска във външната страна на бедрото ми и бавно се плъзва до талията ми. Той лекичко подпъхва ръка под тениската ми, така че пръстите му едва-едва докосват ръба на панталоните ми, и там се спира, а палецът му бавно се движи напред-назад по корема ми. Така остро усещам всяко негово движение, че съм почти сигурна, че ако се наложи, бих могла да разпозная отпечатъка от пръста му сред цяла колекция отпечатъци.
	Прокарва нос по контура на челюстта ми и тежкото му дишане ме успокоява, че след тази вечер няма начин да издържи да не ме целуне. Или поне отчаяно се надявам да съм права. Когато отново спира устни край ухото ми, не казва нищо. Вместо това лекичко ме целува и всички нервни окончания в тялото ми реагират. От главата до петите, цялото ми тяло стене за устните му.
	Опирам длан в шията му и усещам как кожата му настръхва. Явно този простичък жест за миг сломява решителността му и за секунда езикът му среща шията ми. Изстенвам и при този звук той напълно обезумява.
	Ръката му изоставя талията ми и прихваща главата ми, придърпва шията ми към устните си, вече напълно невъздържан. Отварям очи, стресната от рязката промяна. Целува и прокарва език, милва всеки сантиметър от шията ми, като вдига глава за глътка въздух само когато стане крайно необходимо. За миг виждам звездите над главата си, но не стигам дори до първата, защото очите ми се затварят от само себе си и с мъка удържам звуците, които ми е прекалено неудобно да издам.
	Устните му се плъзват по-надолу към гърдите ми. Ако запасът ни от първи стъпки не бе така ограничен, щях сама да си разкъсам тениската, за да го накарам да продължи. Но той не ми дава такава възможност. Тръгва с целувки по обратния път към брадичката и прокарва нежна пътечка около цялата ми уста, като внимава да не докосне устните ми. Стискам очи, но усещам накъсания му дъх и знам, че едва се сдържа да не ме целуне. Отварям очи и виждам, че отново е зяпнал устните ми.
	— Толкова са съвършени — едва промълвява, останал без дъх. — Като две сърца. Бих могъл да ги гледам дни наред и пак няма да ми дотегне.
	— В никакъв случай. Ако само гледаш, на мен ужасно ще ми дотегне.
	Лицето му се изкривява в гримаса и е очевидно, че му е изключително трудно да се сдържа. Не знам защо така ми въздейства впитият му поглед върху устните ми, но това определено е най-еротичното в цялата ситуация. И затова правя нещо, което вероятно не бива. Облизвам устни. Съвсем бавно.
	Той отново изстенва и притиска чело в моето. Ръката му поддава и тялото му се отпуска върху моето. Обгръща ме силно. Плътно. С всеки сантиметър от тялото си. И двамата простенваме едновременно, когато телата ни откриват съвършения контакт, и внезапно нещата се завъртат на бързи обороти. Започвам да дърпам ризата му и той се изправя на колене, за да ми помогне да я смъкна. После увивам крака около кръста му и го притискам към себе си, понеже в момента няма нищо по-страшно от мисълта да се отдръпне от мен.
	Холдър отново плътно допира чело в моето и телата ни пак се съединяват, слепват се като двете последни късчета от огромен пъзел. Бавно се люлее върху мен и при всяко движение устните му се приближават все по-близо и по-близо, докато накрая лекичко докосват моите. Но така и не преодолява докрай разстоянието въпреки неумолимата ми потребност. Устните ни само се опират, без да се целуват. И всеки път, когато тялото му се плъзва върху моето, дъхът му се прокрадва в устата ми и аз лакомо го поемам, защото имам чувството, че всяка една глътка ми е жизненонеобходима, ако искам да преживея този миг.
	В продължение на няколко минути запазваме този ритъм, тъй като никой не иска пръв да инициира целувката. Очевидно е, че и двамата го желаем, но също толкова очевидно е, че май съм си намерила майстора, поне що се отнася до инат.
	Все така придържа главата ми, притискайки чело в моето, но сега лекичко отдръпва устни, колкото да ги оближе. И когато отново ги опира в моите, влажната им повърхност се плъзва нежно и аз потъвам някъде дълбоко, съмнявайки се, че ще успея да изплувам.
	Холдър намества тежестта си и не знам какво точно се случва, но главата ми някак се отмята от само себе си и от устата ми се изтръгва едно несъзнателно „О, боже“. Съвсем не искам да откъсна устни от неговите, понеже усещането е зашеметяващо, но и така се чувствам невероятно. Увивам ръце около гърба му и притискам глава във врата му за опора, защото имам усещането, че земята се е изместила от оста си и само Холдър я крепи да не полети в небитието.
	Осъзнавам какво е на път да се случи и започва да ме обзема паника. Като изключим ризата му, и двамата сме напълно облечени, дори не се целуваме… и въпреки това стаята започва да се върти, така силно ми въздействат ритмичните движения на тялото му. Ако не спре, ще се разпадна, ще се разтопя намясто и това вероятно ще бъде най-смущаващият момент в живота ми. Но ако го помоля да спре, нищо чудно действително да го направи, а това със сигурност ще бъде най-разочароващият миг в живота ми.
	Опитвам се да успокоя дишането си и да сведа до минимум звуците, които неволно се изтръгват от устните ми, но установявам, че съм изгубила всякакъв самоконтрол. Тялото ми очевидно твърде много се наслаждава на контакта, макар и лишен от целувки, и не мога да се накарам да спра. Решавам да пробвам друго. Да го помоля той да спре.
	— Холдър — прошепвам задъхано. Не искам да спре, но се надявам все пак да схване намека и да ме пусне. Трябва да спре. Трябваше да спре още преди две минути.
	Но той не спира. Продължава да целува шията ми и да извива тялото си върху моето, както са правили и други момчета преди него, но този път е различно. Този път е съвсем различно и е божествено, и това безумно ме плаши.
	— Холдър — опитвам се да повиша глас, но в тялото ми не са останали никакви сили.
	Той ме целува по слепоочието и забавя темпо, но така и не спира.
	— Скай, ако искаш да ме помолиш да спра, ще спра. Но много се надявам да не го поискаш, понеже никак не искам да спра, така че… моля те. — Той се отдръпва леко и ме поглежда в очите, а тялото му продължава лекичко да се движи върху моето. Очите му са изпълнени с болка и тревога и е останал без дъх. — Няма да отидем по-нататък, обещавам ти. Но моля те, не ме карай да спра точно сега. Имам нужда да те гледам и да те слушам, защото фактът, че действително усещаш, ме побърква. Невероятна си и цялото чувство е невероятно… и моля те. Просто… моля те.
	И той се навежда, като ме целува съвсем, съвсем лекичко по устата. Колкото да се досетя какво ще представлява истинската целувка, а аз се разтрепервам само от мисълта за нея. Тялото му спира да се движи и той се надига на ръце, докато чака да реша.
	В мига, в който се отделя от мен, гърдите ми се изпълват с горчиво разочарование и буквално ми се доплаква. Не защото е спрял, или защото се разкъсвам какво ще последва… а защото не съм и предполагала, че двама души биха могли да постигнат такъв контакт, на такова интимно ниво, както и че усещането може да бъде толкова прекрасно. Сякаш целият смисъл на цялата човешка раса се върти именно около този миг, около нас двамата. И всичко, което някога се е случило или някога ще се случи в света, е просто фон на онова, което се случва помежду ни, затова не искам да свършва. Не искам. Поклащам глава, поглеждам в умолителните му очи и успявам единствено да прошепна:
	— Недей. Каквото и да правиш, недей да спираш.
	Той пъха ръка зад тила ми и навежда глава, притиска чело в моето.
	— Благодаря ти — едва промълвява и лекичко се отпуска върху мен, възобновявайки контакта. Целува ъгълчетата на устата ми няколко пъти, после устните му поемат надолу към брадичката и шията ми. И колкото по-ускорено диша, толкова по-накъсано дишам и аз. Колкото по-накъсано дишам, толкова по-пламенно целува шията ми. И колкото по-пламенно ме целува, толкова по-нетърпеливо се движат телата ни, следват мъчителен ритъм, който, ако съдя по собствения си пулс, не би могъл да продължи дълго.
	Забивам пети в матрака и нокти в гърба му. Той спира да ме целува и ме поглежда с премрежени очи. Впива поглед в устата ми и колкото и да ми се иска да продължавам да го гледам, очите ми отказват да стоят отворени. Неволно се затварят, когато първите студени вълни заливат тялото ми като предупреждение какво ще последва.
	— Отвори очи — нарежда ми.
	С удоволствие бих ги отворила, но съм напълно безпомощна.
	— Моля те.
	Тези две думички обаче свършват работа и очите ми се отварят. Вторачил се е в мен с такава непреодолима жажда, че усещането е далеч по-еротично, отколкото ако действително се целувахме. И колкото и да ми е трудно точно в този момент, без да откъсвам очи от неговите, отпускам ръце, стисвам чаршафа в юмруци и благодаря на съдбата, че доведе това лишено от надежда момче в живота ми. Защото до този момент — докато не ме заливат първите вълни на чисто и абсолютно блаженство — не съм имала и представа какво изпускам.
	Тялото ми започва да трепери под неговото, но той не откъсва очи от моите. Вече не мога да задържа клепачите си отворени, колкото и да се мъча, така че се предавам. Усещам как устните му внимателно се плъзват върху моите, но въпреки всичко не ме целува. Упорито притискаме устни, ритъмът му не отслабва и усещам как последните ми стонове и напрегнатото ми дишане, а може би дори и частица от сърцето ми се изплъзват и се вливат в него. Бавно, блажено се връщам на земята и той най-после спира и ме оставя да се съвзема от това безумие, което въпреки всичко, благодарение на него, ми се струва съвсем естествено.
	И макар да съм напълно изтощена и физически, и емоционално, и цялото ми тяло да се тресе, той продължава да ме целува по шията и рамене и навсякъде другаде, но не и там, където копнея да бъда целуната — по устата.
	Но очевидно предпочита да спази заканата си, да продължи да се инати, защото отдръпва устни от рамото ми, приближава ги към лицето ми и въпреки това отказва да осъществи контакт. Прокарва пръсти по челото ми, около мястото, където започва косата ми, и нежно приглажда някакъв кичур.
	— Невероятна си — прошепва и този път ме гледа право в очите, а не в устата. Думите му до голяма степен изкупват ината му, така че неволно му се усмихвам. Холдър рухва на леглото до мен, все още запъхтян, все така съсредоточен да овладее желанието, което, сигурна съм, продължава да пулсира във вените му.
	Затварям очи и се заслушвам в тишината, която се настанява помежду ни, когато накъсаното ни дишане постепенно утихва до спокоен, равномерен ритъм. Тихо е, а това вероятно е най-истинският покой, който някога е обземал съзнанието ми.
	Холдър протяга пръсти и увива кутре около моето, сякаш няма сили да хване цялата ми ръка. Приятно е, понеже и преди сме се държали за ръцете, но така, с кутрета, никога. Направили сме поредната първа стъпка. Но това ни най-малко не ме разочарова, защото вече знам, че първите стъпки нямат значение. Може да ме целуне за първи или двайсети, или милионен път и въобще няма да ми пука дали това ми е първата целувка, или не, тъй като съм почти сигурна, че току-що счупихме рекорда за най-добра първа целувка в историята на първите целувки — без дори да се целунем.
	След дълга пауза съвършена тишина Холдър въздъхва и сяда в леглото.
	— Трябва да си ходя. Не мога да издържа и секунда повече в едно легло с теб.
	Обръщам глава и обезсърчено наблюдавам как става и си навлича обратно тениската. Като вижда нацупената ми физиономия, той се ухилва и се навежда над мен, така че лицето му се приближава опасно близо до моето.
	— Когато казах, че тази вечер няма да те целуна, бях твърдо решен. Но, дявол да го вземе, Скай, нямах представа колко ще ме затрудниш.
	Пъха ръка зад тила ми и аз тихичко изохквам, имам чувството, че сърцето ми ще изскочи. Целува ме по бузата и колебанието му, когато неохотно се отдръпва, е съвсем осезаемо.
	Тръгва заднишком към прозореца, без да отделя очи от мен. Преди да се измъкне навън, изважда телефона си и пръстите му пробягват по клавиатурата, после го пъха обратно в джоба. Усмихва ми се, прекрачва перваза и затваря прозореца.
	Някак успявам да намеря сили да скоча от леглото и да изтичам в кухнята. Грабвам телефона и ето: имам пропуснато съобщение от него. Една-едничка дума.
C>
	„Невероятно.“
C$
	Усмихвам се, защото беше точно така. Наистина беше невероятно.


>	Тринайсет години по-рано

	_— Хей._
	_Заровила съм глава в скръстените си ръце и не я вдигам. Не искам да види, че пак плача. Знам, че няма да ми се присмее — никой от двамата не би ми се присмял… никога. Но всъщност не знам защо плача и искам да спра, но не мога, и ненавиждам усещането, ненавиждам го, ненавиждам го._
	_Той присяда на тротоара до мен, а тя застава от другата ми страна. Не вдигам глава и още ми е тъжно, но не искам да си тръгват, понеже с тях ми е добре._
	_— Виж, това може да те разведри — обажда се тя. — Направих по една за двете ни в училище. — Не ме кара да погледна, така че не вдигам очи, но усещам, че слага нещо върху коляното ми._
	_Не помръдвам. Не обичам подаръци и не искам да види кога ще го погледна._
	_Стоя със сведена глава и продължавам да плача. Не мога да разбера какво ми има. Нещо ми има, иначе няма да се чувствам така всеки път, когато се случи. Защото е нормално да се случва. Така поне ми казва татко. Нормално е да се случва и трябва да спра да плача, понеже той безкрайно се натъжава, когато плача._
	_Остават с мен още дълго, дълго време, но не знам колко точно, тъй като не знам дали часовете траят по-дълго от минутите. По някое време той се навежда към мен и прошепва в ухото ми: „Не забравяй какво ти казах. Нали помниш какво трябва да правиш, когато се почувстваш тъжна?“. Кимвам, без да вдигам глава, без да го поглеждам. Винаги правя онова, което ми е казал да правя, когато ми е тъжно, но понякога тъгата въпреки това не си отива._
	_Остават още няколко часа или минути, но накрая тя се изправя. Ще ми се да останат още една минута или още два часа. Никога не ме питат какво има и затова толкова ги харесвам и ми се иска да останат._
	_Вдигам лакът и надниквам изпод него, виждам как краката й се отдалечават. Направила ми е гривничка. Еластична е, лилава и отгоре е прикрепено половин сърце. Нахлузвам си я на китката и се усмихвам, макар да продължавам да плача. Изправям глава и виждам, че той не е тръгнал, седи и ме гледа. Изглежда тъжен и ми става гузно, че го натъжавам._
	_Той се изправя с лице към моята къща. Дълго време я наблюдава и мълчи. Винаги много мисли и винаги се чудя какво толкова мисли. После поглежда към мен. „Не се тревожи“, казва и се опитва да се усмихне заради мен. „Той няма да живее вечно.“ Обръща се и тръгва към тяхната къща, така че затварям очи и отново отпускам глава в шепи._
	_Не знам защо му хрумна да каже такова нещо. Не искам татко да умре… искам само да спре да ме нарича „Принцесо“._


>	Вторник, 03 септември 2012 г.
>	07:20 ч.

	Не я вадя често, но по някаква причина днес ми се приисква да я погледам. Явно съботният ми разговор с Холдър за миналото е пробудил известна носталгия. Вярно, казах му, че никога не бих потърсила баща си, но понякога все пак ме гризе известно любопитство. Не мога да не се зачудя как някой може години наред да гледа детето си, а после просто да се откаже от него. Това никога няма да го разбера, а може би и няма нужда да го разбирам. Затова и не упорствам. Не задавам въпроси на Карън. Не се опитвам да отделя спомените от сънищата и не обичам да говоря на тази тема просто защото не чувствам потребност.
	Вадя гривничката от кутията и я нахлузвам. Не знам кой ми я е подарил, а и всъщност няма значение. Сигурна съм, че за двете години в дома за приемни грижи съм получила много подаръци от приятели. Различното при този подарък е, че с него е свързан единственият ми спомен от онова време. Сякаш потвърждава, че споменът е истински, че преди да стана това, което съм сега, съм била друг човек. Момиче, което не помня. Което често плаче. Което ни най-малко не прилича на тази, която съм днес.
	Някой ден ще я хвърля тази гривна, понеже така е редно. Но днес ми се иска да я понося.


	Вчера с Холдър решихме да си дадем глътка въздух. Казвам глътка въздух, защото след събота вечерта прекарахме доста дълго време в леглото ми, без изобщо да дишаме. Освен това Карън се прибира довечера и никак не ми се иска пак да й представям новия си… какъвто там ми се пада. Така и не стигнахме до там да дадем име на онова, което избуява помежду ни. Имам чувството, че не го познавам достатъчно дълго, та да кажа, че ми е гадже, особено като се има предвид, че още дори не сме се целували. Но пък дяволски ме вбесява мисълта устните му да целунат някой друг. Така че, независимо дали ходим, или не, обявявам, че място за трети лица в отношенията ни няма. Дали такава стъпка е възможна, преди да сме се целували? И въобще затворената връзка и ходенето не се ли изключват взаимно?
	Изсмивам се на глас. _LOL._
	Когато се събудих вчера сутринта, намерих два есемеса. Много съм се увлякла по тая работа с есемесите. Направо ми се завива свят от удоволствие, когато получа съобщение, и не мога да си представя колко ли вманиачаващо е да имаш имейл и Фейсбук, както и всичко останало от света на технологиите. Едното съобщение бе от Сикс, многословно възхваляваща безукорните ми кулинарни способности. Следваха строги инструкции да й се обадя в събота вечерта от домашния й телефон, за да й разкажа абсолютно всичко. Така и направих. Говорихме цял час и тя е точно толкова изненадана, колкото и аз, че Холдър далеч не е такъв, какъвто очаквахме. Попитах я за Лоренцо, а тя дори не се сети за кого става въпрос, така че се разсмях и изоставих темата. Липсва ми и ми е ужасно неприятно, че е толкова далеч, но пък знам, че страхотно се забавлява, та, от друга страна, се радвам.
	Второто съобщение бе от Холдър. Гласеше единствено: „Изпитвам ужас при мисълта, че ще те видя в училище в понеделник. Направо ми призлява“.
	Едно време връхната точка в ежедневието ми бе тичането, а сега е поредният невъзпитан есемес от Холдър. Вече не тичаме. Или поне не заедно. След като вчера цял ден разменяхме съобщения, решихме, че вероятно ще е по-добре да не тичаме заедно всеки божи ден — току-виж ни дойде в повече, може би ни е твърде рано. Казах му, че не искам отношенията ни да се развалят. Освен това твърде много се притеснявам, че съм потна, с потекъл нос, че дишам тежко и навярно понамирисвам, та затова предпочитам да си тичам сама.
	В момента се взирам невиждащо в шкафчето си и умишлено се бавя, защото всъщност не искам да влизам в час. Предстои ми първият час, единственият, в който се засичам с Холдър, и силно се тревожа как ще премине. Вадя книгата на Брекин от раницата заедно с други две, които му нося, и натиквам останалите неща в шкафчето. Влизам в класната стая и си сядам на мястото. Брекин още не е дошъл, Холдър също го няма. Седя и се взирам в пода и се опитвам да разбера защо чак толкова се тревожа. Просто тук е различно, не е като да се виждам с него на моя собствена територия. В училище е някак твърде… публично.
	Вратата се отваря и влиза Холдър, следван от Брекин. И двамата тръгват към дъното на стаята. Холдър минава по едната пътека, усмихва ми се. Брекин тръгва по другата и също ми се усмихва, стиснал две чаши с кафе. Холдър стига един чин до моя и понечва да си сложи раницата отгоре, и то в същия миг, в който и Брекин пристига и се опитва да сложи чашите с кафето. Споглеждат се, после и двамата вперват очи в мен. Ужас.
	Правя единственото, което ми хрумва в подобни неловки ситуации: изливам голяма доза сарказъм.
	— Май се намираме в затруднено положение, момчета. — Усмихвам се и на двамата, сетне поглеждам чашите с кафе. — Виждам, че мормонът е донесъл на кралицата дар под формата на кафе. Силно впечатляващо. — Хвърлям поглед на Холдър и повдигам вежда. — Желаете ли да разкриете своя дар, вий, безнадеждний, за да мога да взема решение кой да ме придружи до училищния ми трон днес?
	Брекин ме зяпва така, сякаш съм си изгубила ума. Холдър се разсмива и вдига раницата си от чина.
	— Май някой отчаяно се нуждае от подронващ егото есемес — заявява той и си премества раницата на празния чин пред Брекин.
	Брекин продължава да стърчи прав, стиснал двете чаши с изумено изражение. Протягам ръка и измъквам едната.
	— Поздравления, оръженосецо! Днес ти си избраникът на кралицата. Седни. Имам да ти разказвам за уикенда.
	Брекин бавно присяда и оставя чашата си на чина, после смъква раницата от рамо, като през цялото време ме гледа подозрително. Холдър, седнал странично на стола си, също ме зяпа. Посочвам го.
	— Брекин, това е Холдър. Холдър не ми е гадже, но ако го хвана да се опитва да счупи рекорда за най-добра първа целувка с друго момиче, съвсем скоро ще се превърне в трупа на моето не-гадже.
	Холдър извива вежда и в ъгълчето на устните му заиграва усмивчица.
	— И за мен важи същото. — Трапчинките му сякаш ми се присмиват и се насилвам да го гледам право в очите, иначе нищо чудно да направя нещо, заради което временно ще ме отстранят от учебни занятия.
	Махам с ръка към Брекин.
	— Холдър, това е Брекин. Брекин е новият ми най-най-добър приятел на целия свят.
	Брекин поглежда Холдър, който от своя страна му се усмихва, а после протяга ръка за здрависване. Брекин предпазливо стисва ръката на Холдър, после я дръпва и присвива очи насреща ми.
	— Твоето не-гадже наясно ли е, че съм мормон?
	Кимвам.
	— Оказва се, че Холдър съвсем няма проблеми с мормоните. Има проблеми единствено със задниците.
	Брекин се изсмива и се обръща пак към Холдър.
	— Е, в такъв случай добре дошъл в коалицията ни.
	Холдър му се усмихва, но виждам, че зяпа чашата с кафето на чина му.
	— Мислех, че на мормоните им е забранено да приемат кофеин.
	Брекин вдига рамене.
	— Реших да зачеркна това правило в онази сутрин, в която осъзнах, че съм гей.
	Холдър се разсмива, Брекин се усмихва и на света настъпва мир и покой. Или поне за този първи час. Облягам се назад и се ухилвам. Тая работа май не е чак толкова трудна. Всъщност май току-що заобичах училището.


	След часа Холдър тръгва след мен към шкафчетата. Мълчим. Сменям учебници, докато той къса листчетата с обидни послания от вратичката. Този път има само две бележки, което донякъде ме натъжава. Твърде лесно се отказват — още не е свършила втората седмица.
	Холдър смачква листчетата на топче и го изстрелва на пода. Затварям вратичката и извръщам лице към него. Облегнали сме се на шкафчета, обърнати един към друг.
	— Подстригал си се — възкликвам, защото едва сега забелязвам.
	Той прокарва пръсти през кичурите си и се ухилва.
	— Аха. Една моя позната не спря да мрънка, че косата ми била дълга. Направо ме побърка.
	— Харесва ми.
	— Чудесно — усмихва се той.
	Стисвам устни и смутено се залюлявам на пети. Холдър не спира да се усмихва. Умопомрачително чаровен е. Ако не бяхме насред претъпкания коридор, щях да го сграбча за тениската и да го дръпна по-близо, та да му покажа точно колко чаровен изглежда. Вместо това се налага да изтикам тази представа от главата си и да му се усмихвам любезно.
	— Май е време да вървим.
	Кимва бавно.
	— Аха. — Не помръдва.
	Стоим така още трийсетина секунди, докато накрая не се разсмивам, отблъсквам се с крак от шкафчетата и понечвам да тръгна. Но той така пъргаво ме сграбчва за ръката и ме дръпва назад, че неволно изохквам. И преди да се осъзная, гърбът ми е притиснат към редицата шкафчета, а Холдър стои пред мен, препречил пътя ми с ръце. Стрелва ме с дяволита усмивка, после дръпва брадичката ми нагоре. С дясната си длан обхваща лицето ми. Нежно погалва устните ми с палец, та се налага да си напомня, че сме сред хора и трябва да се владея. Облягам се на шкафчетата в опит да си осигуря някаква опора, понеже коленете ми поддават.
	— Безкрайно съжалявам, че не те целунах в събота. — Холдър свежда поглед към устните ми, а палецът му продължава да ме гали. — Не мога да спра да мисля какъв ли вкус имат. — Той притиска силно палец в средата на устните ми и за безкрайно кратък миг допира устата си до моята, без да маха палеца. После устните му изчезват, изчезва и палецът и в първия момент не осъзнавам, че и той самият е изчезнал, но накрая коридорът спира да се върти и успявам да се изправя.
	Не знам колко още ще мога да издържа. Сещам се за безумната реч, която издекламирах в събота, когато заявих, че е най-добре да действа направо и да ме целуне още начаса тук, в кухнята. Тогава нямах и най-малка представа в какво ще се забъркам.


	— От къде на къде?
	Въпросът му съдържа само тези думи, но още преди да съм оставила таблата си на масата, ми става ясно какво точно пита. Ухилвам се и решавам, че е най-добре да разясня подробностите, преди Холдър да се е появил. Ако изобщо се появи. Не само че не сме обсъдили какво точно представлява връзката ни, но и не сме коментирали кой къде ще седи на обяд.
	— Изтърси се у нас в петък и след голямо количество недоразумения най-после се разбрахме, че всъщност сме останали с погрешно впечатление един за друг. После пекохме курабии, четох му някакви лиготии и си се прибра у дома. В събота вечерта отново се домъкна и ми сготви вечеря. А после отидохме в моята стая и…
	Млъквам, защото Холдър пристига и се настанява на стола до мен.
	— Продължавай де — насърчава ме. — Много ми е интересно да чуя какво сте правили след това.
	Завъртам очи към Брекин.
	— А после разбихме рекорда за най-добра първа целувка в историята на първите целувки, и то без дори да се целунем.
	Брекин поклаща глава предпазливо, но продължава да ме гледа скептично. Или може би любопитно.
	— Впечатляващо.
	— Въобще уикендът се оказа болезнено скучен — осведомява го Холдър.
	Засмивам се, но Брекин отново ме поглежда така, сякаш съм полудяла.
	— Холдър обича да му е скучно — успокоявам го. — Казва го в най-положителния смисъл.
	Брекин хвърля погледи ту към единия, ту към другия, после поклаща глава и вдига вилица.
	— Мен рядко може да ме изненада нещо. Но вие двамата — той ни посочва с вилицата — сте изключение.
	Кимвам в съгласие.
	Захващаме се с обяда и дори провеждаме съвсем приличен и нормален разговор. Двамата разискват книгата, която Брекин ми беше дал назаем, и фактът, че Холдър обсъжда любовен роман, сам по себе си е твърде забавен, но когато започва да спори за сюжета с Брекин, тогава вече съвсем се впечатлявам. От време на време слага ръка върху бедрото ми или ме погалва по гърба, или ме целува по слепоочието. Прави го някак съвсем естествено, сякаш без да се усети, но аз мислено отбелязвам всеки един жест.
	Опитвам се да смеля промяната от миналата седмица насам, но не мога да се освободя от чувството, че нещата вървят прекалено добре. Отношенията ни, както и да ги наречем, ми се струват прекалено ясни и прекалено нормални… и прекалено съвършени, и неволно се сещам за всички книги, в които нещата уж тръгват съвсем ясно, нормално и съвършено, а изведнъж се стига до някакъв грозен обрат, който вгорчава всичко хубаво и внезапно.
	— Скай — подвиква Холдър и щраква с пръсти под носа ми. Поглеждам го и виждам, че ме гледа подозрително. — Къде се отнесе?
	Тръсвам глава и се усмихвам. Нямам представа откъде дойде тази паника. Холдър плъзва ръка по шията ми и прокарва пръст по ключицата ми.
	— Трябва да престанеш да изключваш така. Изкарваш ми акъла.
	— Съжалявам. — Свивам рамене. — Лесно се разсейвам. — Дръпвам ръката му от шията си и стисвам пръстите му успокоително. — Нищо ми няма, честно.
	Погледът му пада върху ръката ми. Хваща ме за китката и я обръща, дръпва ръкава ми нагоре, завърта ръката ми напред и назад.
	— Откъде я имаш? — пита, впил поглед в китката ми.
	Поглеждам за какво става дума и забелязвам, че сутринта така и не съм свалила гривничката. Хич не съм в настроение да обяснявам. Твърде е сложно, а той ще задава въпроси, пък обедната почивка почти свършва.
	— Откъде я имаш? — повтаря Холдър, но този път по-настойчиво. Стисва китката ми, а изражението му е студено и очаква обяснение. Дръпвам ръка, понеже тонът му никак не ми харесва.
	— Мислиш, че ми я е подарило някое момче ли? — питам, озадачена от реакцията му. Не ми беше хрумнало, че може да е ревнив, но пък и това не ми прилича на ревност. Прилича ми на лудост.
	Холдър не отговаря. Продължава да ме гледа гневно, сякаш трябва да призная някаква тайна, която упорито крия. Не знам какво точно очаква, но поведението му в момента никак не ме предразполага към признания, а по-скоро ме предизвиква да го зашлевя.
	Брекин се размърдва неловко и прочиства гърло.
	— Холдър, я се успокой, човече.
	Но изражението на Холдър не се променя. Напротив, става още по-студено и затворено. Той се привежда още няколко сантиметра към мен и снишава глас:
	— Кой ти даде проклетата гривна, Скай?
	Думите му лягат като непоносима тежест в гърдите ми и всички предупредителни сигнали, които просветнаха в главата ми при първата ни среща, отново започват да примигват, само че този път са гигантски, неонови. Усещам, че ченето ми е виснало, че съм опулила очи, и се радвам единствено, че надеждата не е нещо материално, та всички наоколо да видят как рухва.
	Холдър затваря очи, обръща се напред с лакти върху масата. Притиска длани в челото си и си поема дълбоко въздух. Не съм сигурна дали го прави, за да се успокои, или за да не се разкрещи. Прокарва ръка през косата си и се хваща отзад за врата.
	— По дяволите! — изсъсква. Гласът му е толкова груб, че трепвам. Най-неочаквано става и си тръгва, оставил подноса си на масата. Проследявам с поглед как изминава цялата дължина на столовата, без нито веднъж да се обърне назад. После блъсва вратата и изчезва. Не мигам и не дишам, докато вратите най-сетне не спират да се люлеят и не застиват неподвижно.
	Обръщам се към Брекин. Представям си колко ужасено е изражението ми. Примигвам и тръсвам глава, опитвам се да превъртя последните две минути от сцената. Брекин се пресяга през масата и ме хваща за ръката, но не казва нищо. Защото просто няма какво да се каже. Загубили сме ума и дума в мига, в който Холдър изчезна зад вратата.
	Звънецът бие и в столовата настава суматоха, но аз не мога да помръдна. Всички се щурат нагоре-надолу, изпразват подноси и разчистват маси, но на нашата маса нищо не се раздвижва. Накрая Брекин все пак пуска ръката ми и грабва нашите два подноса, след малко се връща за този на Холдър и разчиства масата. Взима раницата ми, хваща ме за ръката и ме дръпва да стана. Мята раницата ми на рамо и ме повежда навън. Но не ме води нито към шкафчетата, нито към класната стая. Държи ме здраво за ръка и ме тегли след себе си навън, през входната врата и през целия паркинг, където отваря някаква врата и ме натиква в непозната кола. Сяда на шофьорското място, пали и едва тогава се обръща към мен.
	— Няма да гадая какво се случи току-що. Знам само, че беше ужасно, и не мога да разбера как се сдържаш да не плачеш, но съм наясно, че сърцето ти е разбито, вероятно и чувството ти за достойнство. Така че — майната му на училището. Отиваме за сладолед. — Той дава на заден и изкарва колата от паркинга. Не знам как го направи, понеже тъкмо се канех да избухна в сълзи и да оплескам цялата седалка със сълзи и сополи, но при тези думи дори успявам да се усмихна.
	— Много ми се яде сладолед.


	Сладоледът определено ми помогна малко, но явно не достатъчно, защото Брекин току-що ме остави при моята кола и в момента седя на шофьорското място, ала не съм в състояние да помръдна. Потисната съм, уплашена и бясна и чувствам всичко, което е нормално да чувствам след случилото се, но не плача.
	И няма да заплача.
	Когато се прибирам у дома, правя единственото, което знам, че ще ми помогне. Отивам да тичам. Само дето, когато се прибирам и влизам под душа, осъзнавам, че и тичането, както и сладоледът, не ми е помогнало особено.
	Върша всичко, което обикновено върша, в която и да е друга вечер от седмицата. Помагам на Карън с вечерята, сядам да се храня с нея и Джак, пиша си домашните, чета книга. Опитвам се да се преструвам, че всъщност изобщо не съм наранена, понеже истински ми се иска да е така, но още щом лягам в леглото и изгасвам лампата, умът ми започва да блуждае. Само че този път не стига далече, тъй като зациклям на един и същи въпрос. Защо, по дяволите, не дойде да ми се извини?
	Когато се върнах с Брекин от краткото ни бягство, бях почти сигурна, че ще го заваря да ме чака при колата. А после, когато пристигнах пред нашата къща, очаквах да го намеря отпред, готов да ми се подмилква и да моли за прошка и поне нещичко да каже в свое оправдание, но него го нямаше. Крия телефона в джоба (понеже Карън още не знае за него) и го проверявам при всяка възможност, но единственият есемес е от Сикс, а него още не съм го прочела.
	И ето ме сега в леглото, прегръщам възглавницата и се чувствам невероятно гузна, задето нямам ни най-малко желание да ида да замерям къщата му с яйца, да му нарежа гумите на колата или да го сритам в топките. Защото е нормално да ми се иска нещо такова. Ще ми се да съм бясна, сърдита, непреклонна, защото щеше да ми е далеч по-леко, отколкото сега с горчивото разочарование при мисълта, че онзи Холдър, когото прегръщах цял уикенд, изобщо не е бил истинският.


>	Сряда, 04 септември 2012 г.
>	06:15 ч.

	Отварям очи и не ставам от леглото, докато не преброявам и седемдесет и шестата звезда на тавана. После отмятам завивките и навличам дрехите за бягане. Когато прескачам перваза, спирам за миг.
	Холдър стои на тротоара с гръб към мен. Сплел е пръсти на темето си и виждам как мускулите на гърба му се свиват, понеже все още едва си поема дъх. Явно е тичал до тук и не съм сигурна дали чака мен, или по една случайност е спрял да си почине, затова застивам под прозореца и чакам, надявам се да отмине. Но той не помръдва.
	След две-три минути все пак събирам смелост да отида отпред. Холдър чува стъпките ми и се обръща. Спирам, когато очите ни се срещат, и се втренчвам в него. Не го гледам ядосано, нито му се мръщя, но определено не се усмихвам. Просто го гледам.
	Изражението му е непознато и единствената дума, с която мога да го опиша, е искрено разкаяние. Но не изрича и буква, тоест не се извинява, което пък означава, че отказвам да гадая и да се опитвам да го анализирам. Искам да тичам.
	Подминавам го, стъпвам на тротоара и хуквам. След няколко стъпки чувам, че тича зад мен, но не поглеждам назад. Така и не се изравнява с мен, а аз се старая да не забавям крачка, защото искам да си остане отзад. В някакъв момент започвам да тичам по-бързо, в пълен спринт, но той успява да поддържа темпото, движейки се неизменно на няколко крачки зад гърба ми. Когато стигаме точката, при която винаги обръщам обратно, съзнателно не го поглеждам. Завивам назад, подминавам го и се насочвам към къщи и втората половина от тичането протича досущ като първата. В мълчание.
	Вече сме на по-малко от две пресечки от дома ми, а аз съм все така бясна, че се е домъкнал да ме чака, и още по-бясна, задето така и не ми се извинява. Ускорявам крачка все по-бързо и по-бързо, навярно никога досега не съм тичала толкова бързо, но той продължава да ме следва. Това още повече ме вбесява, така че, когато завиваме по нашата улица, вече почти летя към къщи, и въпреки това не съм достатъчно бърза, понеже Холдър все така тича по петите ми. Коленете ми се огъват, впрегнала съм и последните си сили и дъх не ми стига, но ми остават още само двайсет крачки до прозореца.
	Успявам да измина само десет.
	В момента, в който маратонките ми стъпват на тревата, рухвам на ръце и колене и започвам да се давя. Никога, дори когато се е случвало да тичам по повече от шест километра, не съм се усещала така смазана. Претъркулвам се по гръб на тревата, която, още влажна от росата, приятно хладнее под кожата ми. Стискам очи и дишам толкова шумно, че почти не чувам пуфтенето на Холдър. Но накрая го долавям да приближава и усещам, че сяда на тревата до мен. И двамата лежим и дишаме тежко и се сещам за онази нощ, преди няколко дни, когато лежахме в същата поза на леглото и дишахме тежко по съвсем друга причина. Вероятно и той си мисли за същото, защото усещам как се пресяга и увива кутре около моето. Само че този път не се усмихвам. Напротив, трепвам от болка.
	Дръпвам ръката си, превъртам се и се изправям. Извървявам десетте метра до къщата, покатервам се през прозореца и го затварям.


>	Петък, 28 септември 2012 г.
>	12:05 ч.

	Минаха вече почти четири седмици. От онзи момент насетне не е идвал да тича с мен и така и не ми се извини. Не сяда до мен в часовете, нито в столовата. Не ми изпраща заядливи съобщения и не ми идва на гости през уикенда в съвсем различно настроение. Единственото, което прави, поне мисля, че той го прави, е да маха бележките от шкафчето ми. Вечно ги намирам смачкани на топка на пода.
	Продължавам да съществувам, той също продължава да съществува, само дето вече не съществуваме заедно. Но дните продължават да отминават, независимо с кого ги прекарвам. И колкото повече дни се нареждат между настоящето и онзи уикенд, толкова повече се увеличават въпросите, които съм твърде вироглава да задам.
	Искам да разбера защо така избухна. И защо така и не успя да го преглътне, а вместо това си тръгна толкова ядосан. А също и защо не ми се извини, защото съм почти сигурна, че щях да му дам поне още един шанс. Вярно е, че държанието му бе налудничаво и странно и прекалено собственическо, но ако ми бе дал възможност да го претегля спрямо всички други прекрасни неща у него, знам, че нямаше да натежи чак толкова.
	Брекин вече не се опитва да анализира ситуацията, така че и аз се преструвам, че съм се отказала. Но не е така и това, от което най-много ме боли, е, че всичко, разиграло се помежду ни, започва да ми се струва нереално, сякаш е било сън. Улавям се да се чудя дали онзи уикенд изобщо се е случил, или е просто неподкрепен с доказателства спомен, който няма нищо общо с истината.
	През целия този месец непрекъснато ме гложди (и съм наясно колко съм жалка), че така и не се целунахме. Толкова копнеех да го целуна и сега мисълта, че никога няма да изживея този миг, оставя огромна, зейнала празнина в гърдите ми. Лекотата, с която общувахме, начинът, по който ме докосваше — сякаш е създаден именно за това, целувките в косата ми — това бяха все частици от нещо по-голямо. Нещо достатъчно голямо, та да заслужава поне някак да го зачете, нищо че не стигнахме до целувката. Заслужава поне някакво уважение. А той се държи така, сякаш всичко, което бе на път да се зароди помежду ни, е било съвсем неуместно, и от това ужасно ме боли. Защото знам, че е почувствал. Сигурна съм. А ако е почувствал същото, което и аз, то тогава съм сигурна, че още го чувства.
	Не мога да кажа, че сърцето ми е разбито, все още не съм проронила и една сълза. Няма как сърцето ми да е разбито, понеже, за мой късмет, тази част от себе си все още не му бях дала. Но не съм чак толкова горда, че да не мога да призная, че тъгувам и че ще ми е нужно време, защото истински, ама истински го харесвах. Така че съм добре. Малко тъжна и много объркана, но съм добре.


	— Какво е това? — питам Брекин. Току-що е сложил на масата пред мен една кутия. Красиво опакована кутия.
	— Нещо дребно за подсещане.
	Поглеждам го въпросително.
	— Какво трябва се подсетя?
	Той се разсмива и побутва кутийка по-близо.
	— Че утре имаш рожден ден. Отвори я.
	Въздъхвам, правя лека гримаса и избутвам кутийката настрани.
	— Надявах се да забравиш.
	Той придърпва подаръка и отново го тиква под носа ми.
	— Отвори си проклетия подарък, Скай. Знам, че мразиш подаръци, но аз пък обичам да подарявам, така че престани да се правиш на пълна депресарка и го отвори, подскочи от радост, прегърни ме и ми благодари.
	Отпускам унило рамене и избутвам празния поднос, после дръпвам кутийката.
	— Много си сръчен — отбелязвам. Развързвам панделката и разкъсвам едното ъгълче на кутията, после разтварям хартията. Поглеждам изображението на опаковката отдолу и вдигам изненадано вежда. — Купил си ми телевизор?
	Брекин прихва и поклаща глава, после взима кутията от ръцете ми.
	— Не е телевизор, глупачке. Електронен четец за книги.
	— О! — възкликвам. Нямам никаква представа какво е електронен четец за книги, но съм почти сигурна, че не ми е разрешено да го притежавам. Вярно, бих могла да го приема така, както приех и телефона от Сикс, но е твърде обемист, за да си го крия в джоба.
	— Преструваш се, нали? — Брекин се навежда към мен. — Наистина ли не знаеш какво е електронен четец?
	Свивам рамене.
	— На мен ми прилича на миниатюрен телевизор.
	Брекин се разсмива още по-високо, отваря кутията и вади четеца. Включва го и ми го подава.
	— Това е електронно устройство, което съдържа повече книги, отколкото би могла да прочетеш. — Натиска някакво копче и екранът светва, после прокарва пръст по предната част, натиска тук и там, така че целият екран се изпълва с миниатюрни изображения на книги. Докосвам една от тях и екранът се променя, показва корицата на книгата. Брекин плъзва пръст по него, страницата се обръща и пред смаяното ми лице се отваря първа глава.
	Втурвам се да плъзгам пръст по екрана, гледам как страниците гладко се обръщат една след друга. Това категорично е най-невероятното нещо, което съм виждала. Натискам и други бутони, кликвам върху други книги и прехвърлям нови и нови глави и… честна дума, никога не съм виждала по-великолепно и практично изобретение.
	— Еха! — прошепвам. Не мога да откъсна очи от четеца и мога само да са надявам, че не ми играе някаква безсърдечна шега, защото, ако се опита да измъкне тази скъпоценност от ръцете ми, мигом ще побягна.
	— Харесва ли ти? — пита ме видимо доволен. — Заредил съм ти около двеста безплатни книги, така че за известно време си уредена.
	Поглеждам го и виждам, че се е ухилил до уши. Оставям четеца на масата, навеждам се през нея и стисвам врата му. Това е най-прекрасният подарък, който някога съм получавала, и напълно забравям, че всъщност не обичам подаръци. Брекин на свой ред ме прегръща и ме целува по бузата. Когато го пускам и отварям очи, неволно поглеждам към онази маса, към която се старая да не поглеждам вече близо четири седмици.
	Холдър се е обърнал към нас и ни гледа. Усмихва се. Но не с налудничава или съблазнителна, или пък зловеща усмивка. Напротив, усмивката му е съвсем приветлива и при вида й стомахът ми се свива от болка, така че бързам да отклоня поглед.
	Сядам си обратно на мястото и вдигам отново четеца.
	— Знаеш ли, Брекин? Наистина си невероятен.
	Той се ухилва и ми намига.
	— Това е от мормонската жилка. Изключителни хора сме.


>	Петък, 28 септември 2012 г.
>	23:50 ч.

	Днес е последният ми ден като седемнайсетгодишна. Карън отново ще пътува за уикенда, тъй като има работа на битпазара. Опита се да анулира пътуването, за да не ме оставя сама навръх рождения ми ден, но аз не й позволих. Вместо това отпразнувахме празника вчера. Получих чудесни подаръци, но нищо не може да се сравнява с електронната книга. Никога не съм се радвала повече, че ще съм сама през уикенда.
	Този път не се втурнах да пека сладкиши. Не защото нямам апетит, а защото страстта ми към книгите току-що достигна нови върхове. Почти полунощ е и очите ми се затварят, но вече съм към края на втората книга за вечерта и непременно трябва да стигна до финала. Ту се унасям, ту се стряскам и събуждам и се мъча да прочета поне още един абзац. Брекин има отличен вкус, та направо ме е яд, че е чакал цял месец, преди да ми каже за тази. Не държа на щастливия край, но ако тези двамата не се съберат на финала, ще се наложи да вляза в четеца и да ги заключа и двамата в тоя проклет гараж.
	Клепачите ми бавно се притварят и колкото и да се мъча да ги задържа отворени, думите започват да плуват върху екрана и да губят смисъл. Най-накрая се предавам и изключвам четеца, щраквам лампата и се замислям, че беше редно последният ден от седемнайсетата ми година да е много по-хубав.


	Очите ми рязко се отварят, но не помръдвам. Още е тъмно и все още съм в същата поза, в която бях и по-рано, така че явно току-що съм заспала. Затаявам дъх и се заслушвам за звука, който ме събуди — звука от отварящ се прозорец.
	Чувам, че завесите се раздвижват с шумолене и някой се изкатерва през прозореца. Знам, че би трябвало да се разпищя или да се хвърля към вратата, или поне да се огледам за нещо, което бих могла да използвам за оръжие. Но вместо това лежа като вкаменена, понеже пристигналият ни най-малко не се старае да прикрие факта, че нахълтва в стаята ми, от което мога да съдя, че е Холдър. Въпреки това сърцето ми препуска и всеки мускул в тялото ми се вцепенява, когато леглото ми се разклаща и дошлият бавно се отпуска отгоре. Колкото повече се скъсява разстоянието помежду ни, толкова по-убедена съм, че е той, защото никой друг не може да предизвика такава реакция в тялото ми. И когато завивките се надигат откъм гърба ми, стисвам очи и скривам лице в длани. Умирам от ужас. Умирам от ужас, понеже не знам кой Холдър се е промъкнал в леглото ми.
	Едната му ръка се плъзва под възглавницата ми, а другата се увива плътно около тялото ми. Открива ръцете ми, притегля ме към гърдите си и сплита пръсти с моите, после заравя глава в шията ми. Давам си сметка, че съм само по потниче и бикини, но пък съм сигурна, че съвсем не е дошъл за това. Все още нямам представа защо е дошъл, тъй като не продумва и дума, а знае, че съм будна. Знае го, защото в мига, в който ръцете му ме обгърнаха, неволно ахнах. Притиска ме с всички сили и от време на време ме целува по косата.
	Възмутена съм, че е дошъл, но още по-възмутена съм от себе си, задето се радвам. И колкото и да ми се иска да му се разкрещя и да го прогоня, усещам, че копнея да ме прегърне още по-плътно. Имам желание да заключи ръце около тялото ми и да хвърли ключа, понеже точно тук му е мястото, а ме е страх, че отново ще ме изостави.
	Колко жалко, че личността му има толкова много страни, които никак не разбирам и не съм сигурна дали изобщо искам да разбера. Има черти, които обичам, но и такива, които мразя, аспекти, които ме плашат, и други, които ме омагьосват. Но има и една страна, която всеки път ме разочарова… и нея ми е най-трудно да приема.
	Лежим в пълно мълчание може би половин час, макар да няма как да съм сигурна. Знам само, че така и не разхлабва прегръдката си, нито пък прави някакъв опит да оправдае поведението си. Но нима съм изненадана? Явно, ако сама не задавам въпросите, няма как да изтръгна каквото и да било. А в момента не ми е до въпроси.
	Пуска пръстите ми и вдига ръка към главата ми. Притиска устни в косата ми и сгъва другата си ръка, онази, дето е под възглавницата ми, така че ме е гушнал плътно, заровил лице в косата ми. Ръцете му започват да треперят и той ме притиска толкова страстно и отчаяно, че сърцето ми е на път да се скъса. Гърдите ми се надигат развълнувано, страните ми пламват и само здраво стиснатите ми клепачи възпират сълзите.
	Повече не мога да издържам мълчанието и ако не си кажа, каквото искам да кажа, нищо чудно да се разпищя. Знам, че няма да успея да прикрия болката и тъгата, а и едва съм в състояние да говоря, понеже с мъка преглъщам сълзите, но все пак си поемам дълбоко въздух и започвам направо.
	— Бясна съм ти.
	Той ме притиска още по-силно. Приближава устни до ухото ми и го целува.
	— Знам, Скай — прошепва. Ръцете му се плъзват под потника ми и той притиска разперена длан о корема ми, придърпва ме още плътно до себе си. — Знам.
	Невероятно какъв ефект може да има върху сърцето гласът, който си копнял да чуеш. Промълвил е само три думи, но за това време сърцето ми се разби на хиляди късчета, а после се съживи в гърдите ми с надеждата, че някак ще съумее отново да тупти.
	Пъхам пръсти между пръстите на ръката, която така плътно ме притиска, и ги стисвам лекичко, без да влагам някакъв особен смисъл, просто всяка частица от мен жадува да го докосне, да го задържи, да се увери, че действително е тук, при мен. Искам да съм сигурна, че е истински, че не е поредният ярък сън.
	Устата му се опира в рамото ми, устните му се разтварят леко, целува ме. Допирът на езика му мигом запраща гореща вълна през цялото ми тяло и усещам как топлината се надига от стомаха ми чак до лицето.
	— Знам, Скай — прошепва отново, докато бавно изследва ключицата и шията ми с устни. Продължавам упорито да стискам очи, понеже ми се вие свят от болката в гласа му и нежните му ласки. Пресягам се назад и прокарвам пръсти през косата му, придърпвам го още по-силно към шията си. Топлият дъх, който облъхва кожата ми, се учестява заедно с целувките. Дишането и на двама ни се ускорява, докато покрива с милувки всеки сантиметър от шията ми, от горе до долу и обратно.
	Холдър се вдига на ръце и ме принуждава да се изпъна по гръб, после посяга към лицето ми и отмахва косите от очите ми. Тази близост събужда всички чувства, които някога съм изпитвала към това момче… и добрите, и лошите. Не мога да разбера защо ми причини всичко това, при положение, че очите му са помътнели от болка. И не знам дали защото никак не го разбирам, или защото го разбирам твърде добре, но докато се взирам в лицето му сега, съм сигурна, че изпитва същото, което и аз, от което се усещам още по-объркана.
	— Знам, че си ми бясна — казва. И очите, и думите му са пълни с разкаяние, но въпреки всичко извинение не следва. — И е важно да си ми бясна, Скай. Но още по-важно е да искаш да съм тук, с теб, въпреки всичко.
	Гърдите ми натежават при тези думи и са ми нужни огромни усилия, за да продължавам да поемам въздух. Кимвам леко, защото съм напълно съгласна с думите му. Бясна съм му, но далеч повече от това копнея да е при мен. Той опира чело в моето, обрамчва лицето ми с длани, аз неговото също, взираме се отчаяно в очите си. Не съм сигурна дали се кани да ме целуне. Дори не съм сигурна дали няма да стане и да си тръгне. Единственото, в което съм сигурна в момента, е, че след този миг няма да съм същата. И се досещам заради силата, с която привлича сърцето ми, че ако ме нарани отново, никога няма да се съвзема. Ще бъда съсипана.
	Гърдите ни се надигат и отпускат в еднакъв ритъм, а тишината и напрежението в стаята се сгъстяват. Усещам с цялото си тяло жарките пръсти, обгърнали лицето ми, сякаш докосват оголени нерви. Усещането е толкова наситено, че в очите ми запарват сълзи и силата на обзелите ми чувства направо ме плаши.
	— Истински съм ти бясна, Холдър — обаждам се с пресекващ, но уверен глас. — Но колкото и да ти се сърдех, никога, дори за миг, не спрях да копнея да съм с теб.
	Холдър някак се усмихва и смръщва едновременно.
	— Господи, Скай. — Лицето му се разкривява от облекчение. — Толкова ми липсваше. — И мигом впива устни в моите, езикът му трескаво се сплита с моя. Устата ми се изпълва със сладостния вкус на ментови листа и тоник и тази целувка се оказва всичко, за което съм мечтала, че дори и много, много повече. Устните ни най-после се сливат… за първи път, или за двайсети, или за милионен. Няма никакво значение, защото целувката е съвършена. Невероятна и безупречна и почти си струва всичко, което преживяхме, докато стигнем дотук.
	Устните ни страстно се притискат, телата ни се борят за още по-плътно съприкосновение, стремят се да открият онази съвършена спойка, която току-що сме установили с устни. Устата му нежно и същевременно пламенно се слепва с моята, а аз отвръщам на всяко движение. От гърлото ми се изтръгват стенания и въздишки и той поглъща всяко едно от тях.
	Целуваме се във всички възможни пози, като всячески се опитваме да проявяваме сдържаност. Целуваме се дотогава, докато вече не си усещам устните, и съм толкова изтощена и омаломощена, че не съм сигурна дори дали продължаваме да се целуваме. Холдър отново притиска чело в моето.
	И точно в тази поза заспиваме — чело до чело, мълчаливо прегърнати. Защото никакви други думи не се откъсват от устните ни. Нито дори така желаното извинение.


>	Събота, 29 септември 2012 г.
>	08:40 ч.

	Обръщам се да инспектирам леглото, почти решила, че случилото се снощи е сън. Холдър го няма, но на мястото му лежи малка, красиво опакована кутия. Облягам глава на таблата и я взимам. Дълго я гледам, преди най-после да вдигна капачето и да надникна вътре. В кутията лежи нещо като кредитна карта. Вадя я и прочитам указанията.
	Купил ми е карта с есемеси. С много есемеси.
	Усмихвам се, понеже прекрасно осъзнавам значението на тази карта. Та нали помня съобщението на Сикс. Холдър възнамерява да й открадне момичето, а също така и да използва огромно количество минути за съобщения. Ухилена се пресягам към нощното шкафче и грабвам телефона. Имам едно пропуснато съобщение. От Холдър.
C>
	„Гладна ли си?“
C$
	Кратко и ясно, но по своя си начин ме уведомява, че още е тук. Или поне тук някъде. Действително ли ми прави закуска? Преди да тръгна към кухнята, отивам в банята да си измия зъбите. Събличам потничето и надявам семпла лятна рокля, после си прибирам косата в опашка. Поглеждам се в огледалото и виждам момиче, което отчаяно копнее да прости на едно момче, но само след солидна доза извинения.
	Когато отварям вратата на стаята, от кухнята ме посреща ароматът на бекон и звукът от цвърчаща мазнина. Тръгвам по коридора, завивам към кухнята и спирам за миг. Известно време го наблюдавам. С гръб е към мен и действа край печката, тананика си. Бос е, по дънки и обикновена бяла тениска без ръкави. Отново се чувства като у дома си, а аз не съм сигурна какво мисля по въпроса.
	— Тръгнах си рано-рано — обажда се той, без да се обръща, — понеже ме беше страх да не влезе майка ти и да реши, че се опитвам да те забременя. Но после, докато тичах, минах пак от тук и видях, че колата й я няма, и се сетих, че през първия уикенд на месеца ходи на някакво изложение. Така че реших да понапазарувам, тъй като исках да ти приготвя закуска. За малко да купя продукти и за обяд и вечеря, но може би е по-разумно да караме едно по едно. — Най-после се обръща и бавно ме оглежда от горе до долу. — Честит рожден ден! Прекрасна рокля. Купих истинско мляко, искаш ли?
	Пристъпвам към бара, без да откъсвам очи от него, мъчейки се да асимилирам потока от думи, излял се от устата му. Придърпвам си стол и сядам. Холдър ми налива чаша мляко, макар да не отговарям на поканата му, и я побутва към мен с широка усмивка. Но преди да успея да отпия, пъргаво преодолява разстоянието помежду ни и с пръст върху брадичката ми повдига главата ми нагоре.
	— Трябва да те целуна. Устните ти бяха толкова съвършени нощес, че се уплаших да не съм сънувал. — Привежда се към мен и в мига, в който езикът му погалва моя, ми става ясно, че си имам нов проблем.
	Устните му и езикът му, и пръстите му са толкова съвършени, че никога няма да мога да му се сърдя, ако реши да ги използва срещу мен. Сграбчвам тениската му и го дръпвам към себе си. Той простенва, ръцете му се свиват на юмруци в косата ми, после неочаквано ме пуска и отстъпва назад.
	— Не. — Ухилва се. — Не съм сънувал.
	Връща се при печката, изключва котлона и прехвърля бекона в чиния, в която вече се мъдрят няколко яйца и препечени филийки. После идва при бара и започва да пълни чинията ми. Сяда и се захваща със закуската си. През цялото време не спира да се усмихва и внезапно осъзнавам каква е работата.
	Вече знам. Знам какво му има. Знам защо ту е щастлив, ту сърдит, защо настроенията му постоянно се менят и е така невъздържан, просто ненадейно всичко ми се изяснява.
	— Може ли да играем на „Вечерен разпит“ на закуска? — обажда се Холдър.
	Отпивам от млякото и кимвам.
	— Стига аз първа да започна.
	Той оставя вилицата до чинията си и се ухилва.
	— И без това смятах да те оставя да задаваш всичките въпроси.
	— Интересува ме какъв е отговорът само на един.
	Той въздъхва и се обляга назад, свежда поглед към ръцете си. Определено избягва очите ми, значи, наясно е, че съм се досетила. Цялата му поза излъчва гузност. Навеждам се напред и го поглеждам гневно.
	— Откога взимаш наркотици, Холдър?
	Очите му се стрелват към моите, но изражението му не издава нищо. Известно време се взира в мен, но аз не отстъпвам, искам да е знае, че няма да се откажа, докато не си признае. Той стисва устни, после отново свежда поглед. За миг ми хрумва, че може би се кани да побегне, само и само да предотврати разговора, но после виждам на лицето му нещо, което изобщо не очаквам. Трапчинка.
	Чертите му се изкривяват, мъчи се да запази самообладание, но ъгълчетата на устата му го издават и накрая не издържа и избухва в смях.
	Действително се смее, при това все по-шумно, което истински ме вбесява.
	— Наркотици? — повтаря, като не спира да се смее. — Решила си, че взимам наркотици? — Продължава да се кикоти, докато не забелязва, че очевидно не намирам нищо смешно в ситуацията. Спира и си поема дълбоко въздух, после се пресяга през масата и ми хваща ръката. — Не взимам наркотици, Скай. Кълна ти се. Не знам откъде ти хрумна, но наистина се заклевам.
	— Тогава какво, по дяволите, ти има?
	Изражението му рязко се сменя и той пуска ръката ми.
	— Може ли да бъдеш по-конкретна? — Обляга се назад и кръстосва ръце на гърдите си.
	Вдигам рамене.
	— Добре. Какво точно се случи между нас и защо се държиш така, сякаш нищо не е станало?
	Облегнал е лакът на масата и разглежда горната част на ръката си. Дълбоко замислен, бавно проследява контурите на татуировката си с пръсти. Знам, че тишината няма собствен звук, но в момента безмълвието помежду ни е най-пронизителният звук на света. Холдър вдига ръка от масата и ме поглежда.
	— Не исках да те предавам, Скай. В живота си съм предал всички, които са ме обичали, а след онзи път, в столовата, разбрах, че съм предал и теб. Затова… реших да си тръгна, преди да ме заобичаш. Иначе всякакъв опит да не те разочаровам щеше да е безсмислен.
	Думите му са изпълнени с разкаяние и мъка, и горест, но въпреки това отказва да изрече извинението. Признавам, реагира пресилено и се остави ревността да го победи, но ако бе казал една-едничка дума, щяхме да си спестим цял месец агония. Клатя глава, понеже просто не схващам. Не разбирам защо не може да каже извинявай.
	— Защо просто не го каза, Холдър? Защо просто не се извини?
	Той се навежда над масата и взима ръката ми, гледа ме право в очите.
	— Не се извинявам, понеже… не искам да ми простиш.
	Болката в очите му вероятно отразява тъгата в моите, а аз не искам да я вижда. Не искам да вижда, че съм тъжна, затова затварям очи. Холдър пуска ръката ми, после чувам, че заобикаля масата, а накрая усещам, че ръцете му ме обгръщат и вдигат във въздуха. Пуска ме върху бара, така че очите ни да са на едно ниво, отмята косата от лицето ми и ме принуждава да отворя клепачи. Веждите му са сключени и болката, изписана на лицето му, е съвсем истинска, покъртителна.
	— Скай, сериозно оплесках нещата. При това неведнъж, знам. Но повярвай ми, онова, което се случи в столовата, не беше ревност или гняв, или нещо друго, от което да се страхуваш. Ще ми се да можех да ти кажа какво точно се случи, но не мога. Някой ден ще ти кажа, но не и сега, и искам да ми вярваш. А не ти се извинявам, защото не искам да забравиш какво се случи и не искам никога да ми простиш. Никога. Не искам да ме оправдаваш пред себе си, Скай.
	Навежда се и лекичко ме целува, после се дръпва и продължава:
	— Заповядах си да стоя настрани от теб, да те оставя да ми се сърдиш, защото действително има безброй неща, които все още не съм готов да споделя с теб. И се опитах, наистина се опитвах да стоя настрани, но просто не мога. Не съм достатъчно силен, за да лиша и двама ни от всичко, което бихме могли да имаме. И вчера, в столовата, когато прегърна Брекин и се разсмя… Стана ми толкова приятно, че си щастлива, Скай. И отчаяно пожелах аз да съм този, заради когото се смееш. Разкъсвах се от мъка, задето си убедена, че не ми пука за нас, задето не вярваш, че онзи уикенд бе най-съвършеният в живота ми. Напротив, пука ми и онези мигове бяха най-прекрасните. Онзи уикенд бе най-божественият в историята на всички уикенди.
	Сърцето ми бясно препуска, почти със същата скорост, с която думите се изливат от устата му. Той пуска лицето ми и погалва косата ми, после обгръща тила ми с длани. Поема си няколко глътки въздух, за да се успокои, и добавя:
	— Съсипвам се, Скай. — Гласът му звучи по-спокойно. — Съсипвам се, тъй като не искам да мине и ден, без да знаеш какво усещам към теб. Не се чувствам готов да заявя, че съм влюбен в теб, защото не съм. Още не. Но това, което чувствам, е много повече от обикновено харесване. Толкова повече. През последните няколко седмици се опитвам да разбера какво точно чувствам. Опитвам се да разбера защо не съществува подходяща дума. Искам да ти обясня какво точно чувствам, но в целия проклет речник няма нито една дума, която да описва чувството между харесване и любов, а точно тя ми трябва. Трябва ми, защото искам да я чуеш от устата ми.
	Приближава ме към себе си и ме целува. Кратки, леки целувки, но не спира да ме целува, отново и отново, като всеки път се отдръпва за кратко, за да ми даде възможност да реагирам.
	— Кажи нещо — примолва ми се накрая.
	Вглеждам се в уплашените му очи и за първи път, откакто се запознахме, ми се струва, че най-после го разбирам. Изцяло. Поведението му не се дължи на факта, че страда от раздвоение на личността. Напротив, у Дийн Холдър има само една-единствена страна.
	Страст.
	Проявява страст към живота, към любовта, към собствените си думи, към Лес. И проклета да съм, ако току-що не ме добави към този списък. Напрежението, което излъчва, не е стряскащо… а красиво. Открай време се мъча да открия начин да притъпя чувствата си, но сега, при вида на пламенния ентусиазъм в очите му, искам друго, искам да отворя всичките си сетива за живота. За хубавото и лошото, за красивото и грозното, за удоволствията и болката. Искам. Искам да вкусвам от живота като него. И първият, пред когото имам желание да се разтворя, е това загубило надежда момче, което излива душата си, търси най-подходящата дума, отчаяно иска да ми помогне да си възвърна чувствата.
	Да мога пак да _осезавам_.
	Думата ми хрумва мигновено, сякаш винаги е съществувала, скътана в речника между „обичам“ и „харесвам“, точно там, където й е мястото.
	— Осезавам — казвам.
	Отчаянието в очите му се отдръпва и той се засмива неразбиращо.
	— Какво? — Клати глава, но така и не проумява отговора ми.
	— Осезавам. Ако разбъркаш част от буквите на обичам и харесвам, се получава осезавам. Можеш това да използваш.
	Той отново се разсмива, но видимо му олеква. Притегля ме в обятията си, целува ме и този път в целувката му се долавя единствено облекчение.
	— Осезавам те, Скай — прошепва с устни, допрени до моите. — Толкова много.


>	Събота, 29 септември 2012 г.
>	09:20 ч.

	Нямам представа как го постигна, но напълно съм му простила, напълно съм обсебена от него и не мога да спра да го целувам… и всичкото това — само след някакви си петнайсет минути. Определено умее да борави с думите. Вече май не се дразня чак толкова, задето му отнема безкрайно много време да реши какво да каже. Отлепя устни от моите, усмихва се и обгръща с ръце талията ми.
	— Е, как искаш да прекараме рождения ти ден? — пита и ме сваля от бара. Целува ме набързо по устата и отива в хола при ниската масичка, където си е оставил портфейла и ключовете.
	— Не е нужно да правим нещо специално. Не очаквам да ме забавляваш само защото имам рожден ден.
	Холдър пъха ключовете в джоба на дънките си и ме поглежда. Устата му трепва в закачлива усмивка, а очите му не се отделят от моите.
	— Какво? Имаш доста гузен вид.
	Разсмива се и свива рамене.
	— Просто се замислих за всички начини, по които бих могъл да те забавлявам, ако си останем вкъщи. И точно поради тази причина е по-добре да излезем.
	Хм, а на мен точно по тази причина ми се иска да останем.
	— Можем да идем да видим мама — предлагам.
	— Майка ти ли? — повтаря той подозрително.
	— Ами да. Държи сергия с билки на битпазара. Именно там ходи всеки първи уикенд от месеца. Не отивам с нея, понеже стои по четиринайсет часа, а аз се отегчавам. Но битпазарът е един от най-големите в света и винаги съм искала да се поразходя. Само на час и половина с колата е. И продават мекици — добавям, за да го изкуся.
	Холдър ме прегръща.
	— Щом искаш да идем на битпазар, значи, отиваме на битпазар. Ще мина през къщи, за да се преоблека и да свърша нещичко. Става ли да те взема след час?
	Кимвам. Нищо че е най-обикновен битпазар, пак се вълнувам. Не знам как ще реагира Карън, като се поява ненадейно, при това с Холдър. Всъщност досега не съм й разказвала за него, та малко ми е гузно, задето ще я сварим неподготвена. Обаче тя си е виновна. Ако не беше забранила модерните технологии, можех да й се обадя и да я предупредя.
	Холдър ме целува леко и тръгва към вратата.
	— Хей — възкликвам точно когато понечва да излезе. Обръща се. — Имам рожден ден, а последните две целувки бяха направо жалки. Ако очакваш да прекарам деня с теб, предлагам да започнеш да ме целуваш, както всяко уважаващо себе си гадже целува своето…
	Думичката се изплъзва от устата ми и аз млъквам насред изречението. Все още не сме коментирали какви точно са отношенията ни, а фактът, че се сдобрихме преди по-малко от половин час, прави съвсем абсурдна думичката „гадже“ — такова нещо би изтърсил единствено Мати.
	— Тоест… — Заеквам, но се отказвам и затварям уста. Няма как да поправя нещата.
	Холдър стои с лице към мен до входната врата. Не се усмихва. Гледа ме с онзи свой поглед, не ме изпуска от очи и мълчи. После накланя глава и вдига учудено и двете си вежди.
	— Правилно ли чух, че току-що ме нарече свое гадже?
	На лицето му не трепва и най-бегла усмивка и аз се стряскам. Господи, държа се като пълна пикла.
	— Не — отричам и скръствам ръце на гърдите си. — Само четиринайсетгодишните глупачки говорят така.
	Той прави няколко крачки към мен с все същото безизразно лице. Спира на две педи от мен и небрежно кръстосва ръце като мен.
	— Жалко. Понеже, когато ми се счу, че ме нарече „гадже“, ми се прииска да те задуша от целувки. — Присвива очи и палавото му изражение мигом отпуска възела в стомаха ми. После се обръща и тръгва обратно към вратата. — Ще се видим след час. — Отваря вратата, но преди да излезе, се обръща с лице към мен, после бавно понечва да се измъкне на заден ход, като ми се усмихва игриво с изкусителните си трапчинки.
	Въздъхвам.
	— Холдър, спри.
	Холдър спира и доволно се обляга на рамката на вратата.
	— Върни се да целунеш гаджето си за довиждане — нареждам, макар да се чувствам точно толкова глупаво, колкото и звуча.
	Холдър ме поглежда победоносно и се връща в хола. Обгръща талията ми и ме притегля към себе си. Това ни е първата целувка в изправено положение и ми е ужасно приятно как покровителствено ме прегръща. Прокарва пръсти по бузата ми, вплита ги в косата ми и накланя главата ми към себе си. Този път не гледа в устните ми. Гледа ме право в очите и в изражението му се долавя някакво ново чувство. Този път не желание, а по-скоро възхита.
	Продължава да ме наблюдава, без да помръдва. Но не за да ме дразни или да ме накара първа да го целуна. Гледа ме с възхищение и обич и сърцето ми се размеква като масло на слънце. Вдигам ръце от раменете му и бавно ги плъзвам по шията му, заравям пръсти в косата му, наслаждавайки се на този мълчалив, така красноречив миг. Гърдите му се надигат и отпускат с ритъма на моите, а очите му се плъзват по лицето ми, проследявайки всяка една негова черта. Така ме гледа, че тялото ми омеква. Добре че ръката му все така ме придържа през кръста.
	Навежда чело към моето и въздъхва продължително, а погледът му се сменя, сега изразява нещо, което силно напомня на болка. Свалям ръце, обгръщам с длани страните му и бавно го погалвам, иска ми се да изтрия тъгата в очите му.
	— Скай — прошепва той, взрян напрегнато в мен. Като че ли се кани да добави нещо много важно, но в крайна сметка изговаря единствено името ми. Бавно доближава устата си към моята и устните ни се срещат. Поема си дълбока глътка въздух, както е притиснал устни в моите, сякаш иска да ме вдиша. После се отдръпва и в продължение на още няколко секунди се взира в очите ми, докато нежно гали бузата ми. Никой никога не ме е гледал с такъв възторг и усещането е неописуемо.
	Накланя отново глава и опира устни в моите, така че горната ми устна да е между неговите две. Целува ме възможно най-нежно, сякаш съм от стъкло. Разтварям устни, за да му дам възможност да задълбочи целувката, и той мигом се възползва, но пак е безкрайно нежен. Целува ме с гальовна, възторжена целувка, като през цялото време придържа главата ми с едната си ръка, а с другата — ханша, докато бавно вкусва и дразни всяко ъгълче на устата ми. Целувката е като самия него — внимателна, предпазлива, безкрайно търпелива.
	И точно когато цялото ми съзнание напълно се предава на усещането, устните му застиват и той бавно се отдръпва. Очите ми трепват и се отварят и несъзнателно въздъхвам… и като че ли промълвявам нещо от сорта на „о, боже“.
	Устата му разцъфва в доволна усмивка при реакцията ми.
	— Това ни беше първата официална целувка като двойка.
	Очаквам да ме залее паника, но нищо подобно не се случва.
	— Двойка — повтарям тихо.
	— Именно. — Продължава да ме държи за кръста, а аз се притискам в него, вдигнала глава. — И не се тревожи — добавя той. — Лично ще уведомя Грейсън. И ако някога се опита да те докосне, както има навика, ще си припомни юмрука ми.
	Пуска талията ми и ме погалва по бузата.
	— Сега вече си тръгвам. Осезавам те. — Целува ме леко по устните, после тръгва към вратата.
	— Холдър? — възкликвам веднага щом успявам да поема достатъчно въздух. — Как така ще си припомни? Да не сте се били?
	Холдър свива устни и кимва леко.
	— Нали ти казах, Скай. Грейсън не е читав човек.
	Вратата се затваря зад гърба му и аз оставам сама с всичките си въпроси. Както всеки път.
	Решавам да си спестя душа и вместо това да се обадя на Сикс. Имам доста да й разказвам. Хуквам към стаята и изпълзявам през прозореца, после отварям нейния и се провирам през перваза. Грабвам телефона до леглото й и вадя мобилния, за да намеря съобщението, с което ми изпрати новия си номер. Докато я набирам, получавам есемес от Холдър.
C>
	„Изпитвам ужас от мисълта, че ще прекарам целия ден с теб. Ужасно скучно ми се струва. Освен това рокличката ти стои ужасно и е твърде лятна, но в никакъв случай не я сменяй.“
C$
	Ухилвам се. Дявол да го вземе, прекрасен е този безнадежден екземпляр.
	Набирам номера на Сикс и се излягам на кревата й. Вдига със сънен глас на третото позвъняване.
	— Хей. Спиш ли?
	Чувам я да се прозява.
	— Очевидно вече не. Но хич не е зле да започнеш да отчиташ часовата разлика.
	Разсмивам се.
	— Сикс? Та тук е следобед. Дори като отчета часовата разлика, при теб е достатъчно късно.
	— Имах тежка сутрин — отвръща тя малко дръпнато. — Липсваш ми. Какво става?
	— Нищо особено.
	— Лъжеш. Звучиш дразнещо щастлива. Явно с Холдър най-после сте разнищили какво точно се случи онзи път, а?
	— Аха. И искам първо теб да уведомя, че аз, Линдън Скай Дейвис, вече не съм свободна жена.
	Сикс изпъшква.
	— Не мога да разбера защо някой би се подложил на такова мъчение. Но се радвам за теб.
	Тъкмо отварям уста да й благодаря и тя ме прекъсва с вик:
	— О, господи, Скай!
	— Какво?
	— Забравих. Та днес е рожденият ти ден, а аз изключих! Честит рожден ден, Скай, и, мамка му, аз съм най-ужасната приятелката на света.
	— Няма нищо. — Разсмивам се. — Донякъде се радвам, че забрави. Знаеш, че мразя подаръци и изненади и всичко останало покрай рождените дни.
	— А, чакай. Току-що си спомних колко съм готина всъщност. Погледни зад тоалетката по някое време.
	Правя гримаса.
	— Трябваше да се сетя.
	— И да кажеш на новото си гадже да си купи минути.
	— Ще му кажа. Трябва да затварям, майка ти ще припадне, като види сметката.
	— Е, голяма работа. Не е зле да поработи за по-стабилна хармония с вселената, като твоята майка например.
	Засмивам се.
	— Обичам те, Сикс. Да се пазиш, чу ли?
	— И аз те обичам. Хей, Скай?
	— Да?
	— Звучиш ми щастлива. Радвам се, че си щастлива.
	Усмихвам се и затварям. Връщам се в стаята и макар действително да мразя подаръците, все пак нищо човешко не ми е чуждо, а и съм доста любопитна. Отивам при тоалетката и надничам отзад. На пода лежи обвита в подаръчна хартия кутия, така че се навеждам и я измъквам. Сядам на леглото и отварям капака. Пълна е със сникърс.
	По дяволите, много я обичам.


>	Събота, 29 септември 2012 г.
>	10:25 ч.

	Стоя край прозореца и нетърпеливо чакам Холдър. Най-после пристига и паркира на алеята. Излизам и заключвам вратата, но когато се обръщам към колата, замръзвам на място. Не е сам. Вратата на колата се отваря и навън се показва някакво момче. Когато се обръща и го виждам, изражението ми, убедена съм, заема някакво средно положение между OMG и WTF. Ето на, бързо усвоявам новостите!
	Брекин задържа вратата с огромна усмивка на лице.
	— Надявам се, че нямаш нищо против да ви светя днес. Покани ме вторият ми най-най-добър приятел на света.
	Посягам към вратата дълбоко озадачена. Брекин изчаква да се кача, после отваря задната врата и се вмъква вътре. Навеждам се напред и врътвам въпросително глава към Холдър, който се кикоти така, сякаш току-що е разказал финала на изключително забавен виц. Виц, на който не съм чула началото.
	— Някой от двамата ще бъде ли така добър да ми обясни какво, по дяволите, става? — питам.
	Холдър ме хваща за ръката и я притегля към устните си, целува ме по кокалчетата.
	— Ще оставя Брекин да ти обясни. И без това говори по-бързо.
	Докато Холдър маневрира из алеята, аз се извъртам назад. Извивам въпросително вежди към Брекин.
	Той стрелва гузен поглед.
	— От около две седмици въртя нещо като двойна игра — смотолевя виновно.
	Поклащам глава. Изобщо не мога да проумея какво ми казва. Поглеждам първо единия, после другия.
	— Две седмици? Вие двамата съзаклятничите от две седмици? Зад гърба ми? Но защо не ми казахте?
	— Заклел се бях да пазя тайна — оправдава се Брекин.
	— Ама…
	— Я се обърни напред и си сложи колана — нарежда ми Холдър.
	Поглеждам го гневно.
	— Момент. Опитвам се да разбера защо си се сдобрил с Брекин преди цели две седмици, а с мен едва днес.
	Той ми хвърля бърз поглед, после се съсредоточава върху пътя.
	— Брекин заслужаваше извинение. Онзи ден се държах като пълен задник.
	— А нима аз не заслужавах?
	Този път ме поглежда право в очите.
	— Не — отвръща твърдо и пак се завърта напред. — Ти заслужаваш не просто думи, Скай. А действия.
	Гледам го втренчено и се чудя колко ли време е будувал снощи, за да формулира това съвършено изречение. Той пак ми хвърля поглед, пуска ръката ми и леко ме пощипва по бедрото.
	— Стига си разсъждавала толкова. Гаджето ти и най-добрият ти приятел на целия свят ще те водят на битпазар.
	Разсмивам се и го плясвам през ръката.
	— Как искаш да се радвам, след като в тайния ни съюз се е намърдал предател? Вие двамката ще трябва много сериозно да ми се подмилквате днес.
	Брекин обляга брадичка върху облегалката зад главата ми и ме поглежда.
	— Струва ми се, че аз си изпатих най-много от цялото премеждие. Гаджето ти ми съсипа последните два петъка с бездънното си отчаяние и с хленченето колко много те желае и обясненията как не иска да те предаде и тям подобни глупости. И ми беше изключително трудно всеки божи ден да се сдържам да не ти се оплача от него.
	Холдър стрелва Брекин с поглед.
	— Можете да недоволствате по мой адрес колкото си искате. Важното е, че всичко си дойде на мястото. — Той пъха пръсти между моите и стисва ръката ми. Кожата ми пламва, но не знам дали от допира, или от думите му.
	— Продължавам да смятам, че днес заслужавам голяма доза подмазване — повтарям. — Така че ще ми купите всичко, което си харесам на пазара. И не ме интересува колко струва, нито пък колко е обемисто или тежко.
	— Именно — отвръща Брекин.
	Изпъшквам.
	— О, боже, виждам, че вече даже си започнал да говориш като Холдър.
	Брекин се разсмива, пресяга се през облегалката и ме хваща за ръцете, после ме дръпва към себе си.
	— Явно да, понеже копнея да те нагушкам на задната седалка — казва през смях.
	— Май не съм ти повлиял чак толкова, щом си мислиш, че само ще я гушкам на задната седалка — намесва се Холдър. И ме плясва по дупето, преди да се настаня отзад при Брекин.


	— Шегуваш се, нали? — Холдър поема солничката, която му подавам. Обикаляме пазара вече повече от час и аз строго се придържам към плана си. Купуват ми всичко, което поискам. Налага ми се да преглътна грозно предателство, а за да се почувствам по-добре, ще са ми нужни голям брой неразумни покупки.
	Поглеждам фигурката в ръцете му и кимвам.
	— Прав си. По-добре да взема целия комплект. — Грабвам и шишенцето за пипер и му го подавам. Не че ги искам. Не мога да си представя, че някой би ги поискал. Изобщо на кого му е хрумнало да направи солници под формата на тънкото и дебелото черво?
	— Обзалагам се, че са били на някой лекар — отбелязва Брекин с възхитен поглед. Бръквам в джоба на Холдър и изваждам портфейла му, после се обръщам към мъжа зад масата.
	— Колко?
	Онзи свива рамене.
	— Знам ли? — измърморва без всякакъв ентусиазъм. — По долар парчето?
	— Какво ще кажете за долар и за двете? — питам. Той поема долара и ни кимва за довиждане.
	— Добре се пазариш — обажда се Холдър, клатейки глава. — Ама искам следващия път, като дойда у вас, да ги видя на кухненската маса.
	— О, отврат, в никакъв случай — възкликвам. — Че кой би искал да гледа черва, докато се храни?
	Обикаляме още няколко павилиона и стигаме този на Карън и Джак. Когато пристигаме, Карън буквално подскача от изненада и подозрително оглежда Брекин и Холдър.
	— Здрасти — виквам и разпервам ръце. — Изненада!
	Джак скача на крака и излиза иззад щанда, за да ме прегърне. Карън го следва по петите, като ме гледа недоверчиво през цялото време.
	— Спокойно — успокоявам я, като забелязвам как тревожно гледа ту Холдър, ту Брекин. — Никой не ме е забременявал този уикенд.
	Тя се разсмива и ме прегръща.
	— Честит рожден ден. — Пуска ме и майчиният й инстинкт най-после се задейства… с около петнайсетина секунди закъснение. — Я чакай. Защо сте дошли? Всичко наред ли е? Ти добре ли си? А къщата?
	— Добре е. И аз съм добре. Просто ми доскуча и помолих Холдър да ме заведе на пазар.
	Холдър е зад гърба ми, запознава се с Джак. Брекин се промушва покрай мен и възторжено прегръща Карън.
	— Аз съм Брекин — обяснява й. — Действам в таен съюз с дъщеря ви за превземане на системата на държавното образование и всичките й лакеи.
	— Действаше — уточнявам и го стрелвам гневно. — Действаше в таен съюз с мен.
	— Май вече те харесвам — обявява усмихната Карън. После се обръща към Холдър и му стисва ръката. — Как си, Холдър? — Поздравява го учтиво.
	— Добре — отвръща той сдържано. Поглеждам го и отбелязвам, че има крайно смутен вид. Не знам дали заради солничките в ръцете му, или защото сега, когато излиза с дъщеря й, срещата с Карън има съвсем друго значение. Опитвам се да разсея атмосферата, като питам Карън дали има някаква торба, в която да натикаме покупките. Тя изважда един плик изпод масата и го подава на Холдър. Той пуска порцелановия комплект вътре, а тя надниква любопитно вътре и ме поглежда въпросително.
	— Не питай — казвам. Взимам торбичката и я отварям, та Брекин да пусне и другата ни покупка. Малка картина с дървена рамка, която представлява думите „разтапям се“, изписани с черно мастило върху бяла хартия. Струваше двайсет и пет цента и е абсолютно безсмислена, така че бе задължително да я притежавам.
	Двама души спират пред сергията, така че Джак и Карън се връщат обратно отзад, за да ги обслужат. Използвам момента да се обърна и забелязвам, че Холдър ги гледа студено. Това изражение не съм го виждала от онзи път в столовата. Разтревожена се приближавам до него и го прегръщам през гърба. Отчаяно ми се иска да го разведря.
	— Хей — опитвам се да отвлека вниманието му. — Добре ли си?
	Той кимва и ме целува по челото.
	— Супер съм. — После ме прегръща през кръста и ми се усмихва успокоително. — Обеща ми мекици. — Напомня ми и лекичко ме погалва по бузата.
	Поклащам глава, успокоена, че всичко е наред. Хич не ми се иска Холдър да изпадне в някое от своите настроения точно пред Карън. Не съм убедена, че ще успее да оцени специфичната му нагласа към живота по начина, по който аз самата започвам да я ценя.
	— Мекици ли? — обажда се Брекин. — Мекици ли каза?
	Обръщам се към Карън — клиентът си е тръгнал. Стои замръзнала зад масата, втренчила поглед в ръката, увита около талията ми. Буквално е пребледняла.
	Какво им става на всички днес? Какви са тия многозначителни погледи?
	— Добре ли си? — питам я. Не е като да не ме е виждала с гадже досега. Та Мат направо се беше пренесъл у дома през онзи месец, в който ходех с него.
	Тя ме поглежда, сетне очите й за кратко се спират на Холдър.
	— Просто не бях разбрала, че двамата излизате.
	— А, да — възкликвам. — Редно беше да ти кажа, но всъщност всичко се случи преди около четири часа.
	— Аха — отвръща тя. — Ами… добре изглеждате заедно. Мога ли да говоря с теб?
	Тя поглежда някъде назад, явно иска да говорим насаме. Измъквам се от ръката на Холдър и тръгвам след нея. Спира и се обръща към мен, клатейки глава.
	— Не ми е хич спокойно с тая работа — отбелязва шепнешком.
	— Коя работа? Вече съм на осемнайсет и имам гадже. Какво толкова?
	Карън въздъхва.
	— Знам, но… ами довечера? При положение, че няма да ме има? От къде да знам дали няма да остане през цялата нощ?
	Вдигам рамене.
	— Няма как да знаеш. Ще трябва да ми се довериш — казвам и веднага ми става гузно, че я лъжа. Ако знаеше, че вече бе прекарал предната нощ с мен, в момента той вероятно щеше да лежи бездиханно на земята.
	— Малко се тревожа, Скай. Не сме обсъждали правилата за момчета, когато не съм у дома. — Действително изглежда силно притеснена, така че правя каквото мога, за да я успокоя.
	— Мамо, вярвай ми. Наистина ходим само от няколко часа. Няма начин да се случи онова, което си мислиш. До полунощ ще си е тръгнал, обещавам ти.
	Тя кима, без да е особено убедена.
	— Просто… Знам ли? Като ви видях преди малко… прегърнати… Начинът ви на общуване… Младите двойки не се гледат така, Скай. И се изненадах, понеже ми стана ясно, че се виждате от известно време, а си скрила от мен. Искам да можеш да ми споделяш всичко.
	Хващам ръката й и я стискам лекичко.
	— Знам, мамо. И повярвай ми, ако не бяхме дошли тук, щях да ти разкажа всичко още утре. Вероятно щях да ти надуя главата. Не крия нищо от теб, да знаеш.
	Тя се усмихва и на свой ред ми стисва ръката.
	— Държа въпреки всичко утре да ми надуеш главата.


>	Събота, 29 септември 2012 г.
>	22:15 ч.

	— Скай, събуди се.
	Вдигам глава от рамото на Брекин и избърсвам слюнката, стекла се по бузата ми. Той забелязва мократа си риза и се намръщва.
	— Съжалявам — разсмивам се. — Ама си много удобен.
	Пристигнали сме пред къщата му след цели осем часа обикаляне и разглеждане на боклуци. Холдър и Брекин най-после се предадоха и се втурнахме да се състезаваме кой ще намери най-малоумния предмет. Май все пак съм начело с онзи комплект, но Брекин ме следва плътно с рисунка върху кадифе на малко кученце, покачено на гърба на еднорог.
	— Да не си забравиш картината — подсещам го, когато слиза от колата. Той се пресяга и вдига картината от пода на колата, после ме целува по бузата.
	— Ще се видим в понеделник — казва ми. След това поглежда към Холдър. — Не си мисли, че ще ми отнемеш мястото в час само защото ти е гадже.
	Холдър се разсмива.
	— Предвид това, че не аз й нося кафето всяка сутрин, се съмнявам да ми позволи да те изместя.
	Брекин хлопва вратата и Холдър го изчаква да влезе в къщата, преди да потегли.
	— Какво си мислиш, че правиш там отзад? — Усмихва ми се в огледалото. — Я идвай тук.
	Поклащам глава и не помръдвам.
	— Харесва ми да си имам шофьор.
	Холдър спира колата, разкопчава си колана и се завърта.
	— Хайде. — Протяга ръце за моите. Хваща ме за китките и ме дръпва напред, докато лицето ми не спира на няколко сантиметра от неговото. После притиска силно бузите ми с длани, сякаш съм малко дете, и ме целува по сплесканите устни. — Забавно беше днес. Малко си странна.
	Вдигам вежда, понеже не съм сигурна дали това е комплимент.
	— Благодаря?
	— Харесвам странностите. А сега си премести задника отпред, преди да съм се покатерил отзад, където дори няма да те нагушкам. — Той ме дръпва за ръката и аз пропълзявам отпред и си слагам колана.
	— Къде отиваме сега? У вас? — питам.
	Той клати глава.
	— Не. Имаме още една спирка.
	— У нас?
	Той пак клати глава.
	— Ще видиш.


	Караме, докато не стигаме покрайнините на града. Когато Холдър отбива встрани от пътя, разпознавам местното летище. Той излиза, без да каже и дума, и заобикаля колата, за да ми отвори.
	— Пристигнахме. — Прави жест към пистата, изпънала се в полето отсреща.
	— Холдър, та това е най-малкото летище в радиус от триста и шейсет километра. Ако държиш да видим самолет, вероятно ще се наложи да чакаме поне два дни.
	Той ме дръпва за ръката и ме повежда нагоре по един малък хълм.
	— Не сме дошли да гледаме самолети. — Продължава да крачи, докато не стигаме оградата, която опасва територията на летището. Побутва я, за да провери колко е здрава, после пак ме хваща за ръката. — Свали си обувките, ще ти е по-лесно.
	Поглеждам оградата, после него.
	— Да не би да очакваш да я изкатеря?
	— Е — отбелязва той, като оглежда оградата. — Мога да те вдигна и да те метна отгоре, но вероятно ще те заболи.
	— Ама аз съм с рокля! Да ме беше предупредил, че ще се катерим по стени! Освен това е незаконно.
	Той поклаща глава и ме побутва към оградата.
	— Не е незаконно, когато доведеният ми баща е управител на летището. И да, не ти казах, че ще се наложи да катерим стени, понеже се опасявах, че ще си смениш рокличката.
	Хващам се за оградата и тъкмо опитвам колко е здрава, когато с едно пъргаво движение ръцете му ме хващат за кръста, неочаквано политам нагоре и вече съм я прехвърлила.
	— За бога, Холдър! — изквичавам и скачам от другата страна.
	— Знам. Май поизбързах. Дори не се сетих да те опипам. — Той се издърпва нагоре и премята крак през оградата. — Хайде! — Хваща ме за ръката и ме задърпва напред.
	Вървим, докато не стигаме пистата. Спирам и се втренчвам — ужасно е дълга. Никога не съм се качвала на самолет и самата мисъл ме ужасява. Особено като виждам, че в дъното на пистата блещука езеро.
	— Случвало ли се е някой самолет да се приземи в езерото?
	— Само веднъж. — Продължава да ме тегли след себе си. — Ама беше една малка „Чесна“ и пилотът беше фиркан. На него нищо не му стана, но самолетът все още е на дъното. — Той сяда на пистата и ме побутва да последвам примера му.
	— Какво правим? — питам, докато си оправям роклята и си събувам обувките.
	— Шшт — прошепва той. — Легни и погледни нагоре.
	Отпускам глава назад, поглеждам нагоре и рязко си поемам въздух. Над мен, във всички посоки, се е изпънало одеяло от звезди, по-ярки, отколкото съм виждала някога.
	— Еха! — промълвявам. — От задния двор съвсем не се виждат така.
	— Нали? Затова те доведох. — Той отпуска ръка между телата ни и увива кутре около моето.
	Дълго време стоим така, без да промълвим, но тишината е безкрайно уютна. От време на време вдига кутре и погалва ръба на дланта ми, но само толкова. Лежим един до друг, облечена съм в рокля, която позволява доста лесен достъп, но той дори не понечва да ме целуне. Явно не ме е довел тук, в нищото, за да се натискаме. Довел ме е, за да сподели това преживяване. Още нещо, което събужда страстта му.
	У Холдър има толкова много неща, които продължават да ме учудват, особено през последните двайсет и четири часа. Все още не знам какво толкова го разстрои в столовата, но пък той май е наясно какво е станало, а също и че няма да се повтори повече. И в момента мога само да му вярвам. Единственото, което мога да направя, е да му се доверя, да се оставя в ръцете му. И се надявам да знае, че му отдавам пълното си доверие. Сигурна съм, че ако ме нарани отново както по-рано, ще е за последно.
	Извръщам се към него и се вглеждам в профила му, докато се взира в небето. Веждите му са смръщени и очевидно се е замислил за нещо. Въобще май постоянно разсъждава за нещо и се питам дали някога ще успея да проникна в мислите му. Има толкова много неща, които искам да науча за миналото и за семейството му. Но ако повдигна темата точно когато така се е замислил, ще го изтръгна от унеса му. А не ми се иска да му преча. Понеже прекрасно знам къде се е зареял умът му и какво прави, когато се взира така в празното пространство. Знам, защото точно това правя и аз, когато се взирам в звездите на тавана ми.
	Наблюдавам го дълго време, после вдигам очи към небето и вече съм на път да избягам от собствените си мисли, когато Холдър нарушава мълчанието със съвсем неочакван въпрос.
	— Можеш ли да кажеш, че животът ти е щастлив? — пита тихо.
	Замислям се, но не толкова върху въпроса, колкото върху причината да ме попита. За моя живот ли пита всъщност, или за своя?
	— Да — отвръщам най-искрено. — Мисля, че да.
	Той въздъхва тежко, после ме хваща за ръката.
	— Това е добре.
	В продължение на половин час не си казваме нищо друго, докато не заявява, че е готов да си тръгваме.


	Спираме пред къщи няколко минути преди полунощ. И двамата излизаме от колата, той взима торбите с накупени боклуци и се качва до входната врата. Там спира и ги оставя на земята.
	— Няма да влизам — казва.
	— Защо? Да не би да си вампир? И ти трябва специална покана?
	Усмихва се.
	— Не мисля, че е редно да оставам.
	Пристъпвам към него и го прегръщам, после го целувам по брадичката.
	— Защо? Уморен ли си? Можем да си легнем, знам, че снощи почти не си спал. — Никак не искам да си тръгва. В прегръдките му спя по-сладко, откогато и да било.
	Той на свой ред увива ръце около раменете ми и ме придърпва към гърдите си.
	— Не мога — отвръща. — По ред причини. От една страна, защото майка ми ще ме засипе с въпроси къде се губя от снощи. От друга — защото чух, че обеща на твоята майка да си тръгна до полунощ. И най-вече защото през целия ден те гледах как обикаляш из пазара и не можех да спра да мисля какво се крие под тая рокличка.
	Обхваща лицето ми с шепи и се втренчва в устата ми. Клепачите му сякаш натежават и гласът му преминава в шепот.
	— Да не говорим за тези устни. Нямаш представа колко трудно ми беше да се опитвам да те слушам, след като през цялото време мислех единствено колко са меки устните ти. Какъв невероятен вкус имат. Колко съвършено пасват на моите. — Навежда се и ме целува нежно, но се отдръпва точно когато съм на път да се разтопя в обятията му. — А и тази рокличка… — Прокарва ръка по гърба ми, поглажда плата върху хълбока ми, после по горната част на бедрото ми. Потръпвам под пръстите му. — Тази рокля е основната причина да не искам да вляза в къщата.
	Предвид реакцията на тялото му, бързо-бързо се съгласявам, че наистина е по-добре да си върви. Колкото и да ми е приятно да съм с него, да го целувам, усещам, че в момента самообладанието ми е равно на нула, а не съм сигурна, че съм готова да прекрача тази първа стъпка.
	Въздъхвам, макар всъщност да ми идва да изохкам от разочарование. Въпреки че е прав, тялото ми никак не е доволно, че не настоявам да остане. Странно е как самият факт, че прекарах деня с него, някак е задълбочил потребността ми непрекъснато да съм с него.
	— Това нормално ли е? — питам, взирайки се в очите, които пламтят с такава жажда, каквато досега не съм долавяла. Знам защо иска да си тръгне — очевидно е, че и той копнее за тази първа стъпка.
	— Кое дали е нормално?
	Притискам глава в гърдите му, за да не се налага да го гледам, докато говоря. Понякога изричам неудобни неща, но въпреки това изпитвам потребност да ги кажа.
	— Нормално ли е да изпитваме такива чувства един към друг? Та нали се познаваме от съвсем отскоро. А и през повечето се отбягвахме. Но с теб някак е толкова различно. Мислех, че когато двама души започнат да излизат, през първите няколко месеца се опитват да изградят някаква връзка. — Отлепям глава от гърдите му и го поглеждам. — А аз имам чувството, че още щом се запознахме, между нас вече имаше връзка. И всичко ми се струва така естествено. Сякаш някога вече сме стигали до тук и сега се опитваме да се върнем на същото място. Сякаш се опитваме повторно да се опознаем и затова умишлено забавяме крачка. Странно ли ти звучи?
	Той маха кичур коса от лицето ми и сега изражението му е съвсем различно. Желанието и жаждата са изместени от силна болка и сърцето ми натежава, когато виждам очите му.
	— Каквото и да е, не искам да го анализирам. Не искам и ти да анализираш излишно, става ли? Нека просто бъдем благодарни, че най-после те открих.
	Разсмивам се на последното му изречение.
	— Казваш го така, сякаш съзнателно си ме търсил.
	Холдър смръщва вежди и, обгърнал главата ми с длани, накланя лицето ми към своето.
	— През целия си проклет живот те търся. — Изражението му е твърдо и решително и той прилепва устни до моите точно в момента, в който изрича последната дума. Целува ме страстно, жарко, както не ме е целувал днес. Тъкмо решавам да го дръпна през прага, но още щом пръстите ми се свиват на юмрук в косата му, той ме пуска и отстъпва назад.
	— Осезавам те — казва и неохотно слиза по стълбите. — Ще се видим в понеделник.
	— И аз.
	Не го питам защо няма да се видим утре, понеже и аз смятам, че няма да е зле да си дадем малко време, поне да осмислим последните двайсет и четири часа. Карън също ще е доволна, защото определено трябва да я посветя в любовния си живот. Или по-скоро да й обясня какво осезавам.


>	Понеделник, 22 октомври 2012 г.
>	12:05 ч.

	Мина почти месец, откакто двамата с Холдър се обявихме за двойка. Досега не се е появило нещо, което да ме дразни. Напротив, дребните му навици ме карат още повече да го обожавам. Като например начина, по който ме зяпва, сякаш ме изучава с най-големи подробности, или пък как разтяга челюст, когато е подразнен, и как облизва устни всеки път, когато се разсмее. Даже ми действа възбуждащо. А да не говорим за трапчинките.
	За щастие, от онази нощ, в която пропълзя през прозореца и се пъхна в леглото ми, общувам с един и същи Холдър. От тогава насам не съм мяркала сянката на раздразнителния и темпераментен Холдър. Всъщност, колкото повече време прекарваме заедно, толкова по-хармонично общуваме, и вече ми се струва, че го разгадавам почти със същата лекота, с която той мен.
	Но понеже Карън си е у дома всеки уикенд, трудно намираме време да бъдем насаме. Виждаме се предимно в училище или излизаме на срещи през почивните дни. По някаква причина не му е комфортно да се промъква в стаята ми, когато Карън си е у дома, а когато предложа да идем у тях, вечно намира някакво извинение. Така че често ходим на кино. Освен това на няколко пъти излизахме с Брекин и новото му гадже, Макс.
	Уж прекарваме много време заедно, но реално не успяваме да сме истински заедно. И двамата започваме да се дразним от факта, че ни липсва уютно местенце, където да се натискаме. Колата му е възтясна, но се справяме. Май и двамата броим часовете до следващия уикенд, в който Карън ще пътува извън града.


	Седя на масата с Брекин и Макс и чакам Холдър да донесе подносите. Макс и Брекин се запознали преди около две седмици в местната художествена галерия, без да знаят, че ходят в едно и също училище. Радвам се за Брекин, понеже започваше да ми се струва, че се чувства излишен, макар съвсем да не е така. Компанията му ми е много приятна, но далеч повече се радвам, че вече си има някого.
	— Заети ли сте в събота? — пита ме Макс, когато сядам.
	— Май не. Защо?
	— Една художествена галерия в центъра смята да изложи моя творба. Ще ми се да дойдете.
	— Супер звучи — обажда се Холдър и се настанява до мен. — Какво ще изложите?
	Макс свива рамене.
	— Не знам още. Опитвам се да реша между две.
	Брекин видимо е възмутен.
	— Чудесно знаеш коя трябва да представиш и не е нито една от двете.
	Макс го стрелва с поглед.
	— Живеем в Източен Тексас, драги. Съмнявам се, че хомосексуалната тематика ще се приеме добре.
	Холдър поглежда единия, после другия.
	— Че на кого му пука за мнението на другите?
	Усмивката на Макс угасва и той вдига вилица.
	— На нашите — измърморва.
	— Знаят ли, че си обратен? — питам.
	Той кимва.
	— Аха. И като цяло го приемат доста добре, но им се ще приятелите им от църквата да не разбират. Не искат да ги съжаляват, задето детето им е обречено да гори в Ада.
	Поклащам глава.
	— Ако Бог е склонен да изпрати в Ада някого, задето обича друг, тогава изобщо не бих искала да прекарам Вечността при Него.
	Брекин се разсмива.
	— Обзалагам се, че в Ада има мекици.
	— В колко часа ще приключи изложбата? — пита Холдър. — Непременно ще дойдем, но имаме планове за по-късно.
	— В девет — отвръща Брекин.
	Поглеждам Холдър.
	— Не знаех, че имаме планове. Какво ще правим?
	Той ми се ухилва, прегръща ме през раменете и прошепва в ухото ми:
	— Майка ми няма да я има. Искам да ти покажа стаята си.
	Ръцете ми настръхват от раменете до китките и внезапно главата ми се изпълва с видения, които са крайно неподходящи за училищен стол.
	— Охо, май предпочитам да не знам какво ти подшушна, та да се изчервиш така — разсмива се Брекин.
	Холдър сваля ръка от раменете ми и пръстите му пробягват по бедрото ми. Хапвам малко, после се обръщам към Макс.
	— Ще трябва ли да сме облечени официално? Мислех да си сложа една лятна рокля, но пък не е особено подходяща за официални случаи.
	Холдър стисва бедрото ми и аз се ухилвам, понеже чудесно зная какви мисли му навява споменът за тази рокличка.
	Макс понечва да ми отговори, но в този момент някакво момче от съседната маса изтърсва нещо на Холдър, което така и не чувам. Холдър мигом настръхва и се обръща назад.
	— Я повтори! — изръмжава.
	Въобще не си правя труда да се обърна. Изобщо не искам да виждам кой е виновен, задето избухливият Холдър се завърна с гръм и трясък.
	— Може би трябва да се изразя по-ясно — обажда се онзи, повишил глас. — Казах, че ако не можеш да ги пребиеш до смърт, то по-добре да се присъединиш към редиците им.
	Холдър не скача веднага, което е добре. Така имам време да опра длани в страните му и да го накарам да ме погледне.
	— Холдър — казвам твърдо. — Не му обръщай внимание. Моля те.
	— Точно така, не му обръщай внимание — обажда се и Брекин. — Опитва се да те вбеси. С Макс постоянно търпим подобни простотии, та вече сме свикнали.
	Челюстта на Холдър гневно се движи напред-назад, диша бавно и шумно през носа си. Изражението му постепенно омеква и той ме хваща за ръката, после също така бавно обръща гръб на онзи, без да го поглежда.
	— Добре съм — казва, но май по-скоро, за да убеди себе си, отколкото нас. — Добре съм.
	Още щом Холдър се обръща, онези на масата отзад избухват в смях, който отеква в цялото помещение. Раменете на Холдър веднага се стягат, така че бързам да сложа ръка на бедрото му и да го стисна лекичко, току-виж го успокоя.
	— Точно така — обажда се онзи зад гърба ни. — Послушай кучката и не се хаби да защитаваш новите си приятелчета. Очевидно не ги цениш колкото Лесли, иначе вероятно щях да съм в същото състояние както Джейк миналата година, след като приключи с него.
	Този път едва се сдържам лично да не скоча и да сритам този идиот, така че знам, че и Холдър няма да се удържи. Понечва да се обърне назад, а лицето му е напълно безизразно. Никога не съм го виждала с такова сурово изражение — гледката е ужасяваща. Знам, че е на път да се случи нещо ужасно, и нямам представа как да го предотвратя. Но преди Холдър да успее да прескочи масата и да помете онзи тъпанар, правя нещо, което смайва и мен самата. Зашлевявам го с всичка сила през лицето. Той се хваща за бузата и ме поглежда изумено. Важното обаче е, че ме гледа.
	— Бързо, в коридора — нареждам, като виждам, че съм успяла да привлека вниманието ми. Избутвам го от пейката, без да свалям ръце от гърба му, а после го побутвам към вратата. Когато излизаме навън, той фрасва ядно най-близкото шкафче и аз стреснато изохквам. Юмрукът му оставя дълбока вдлъбнатина и мога само да се радвам, че онзи идиот не изпита тази ярост на гърба си.
	Холдър буквално кипи. Лицето му е пламнало, а така разстроен не съм го виждала никога. Крачи напред-назад из коридора, като от време на време спира пред вратата на столовата. Хич не съм сигурна, че няма да се върне обратно, така че решавам да го отведа по-далеч.
	— Дай да идем в колата ти. — Побутвам го към изхода и, за щастие, не се възпротивява. Вървим към колата, а той мълчаливо кипи до мен. Качва се на шофьорското място, аз се настанявам до него, затваряме вратите. Вероятно още е на косъм да хукне обратно и онзи идиот все пак да си изяде пердаха, дето така си го просеше, но ще направя всичко възможно да го задържа тук, докато му премине.
	Ала в следващия момент се случва нещо напълно неочаквано. Холдър протяга ръце към мен, притегля ме към себе си и започва неконтролируемо да трепери. Раменете му се тресат и той ме притиска с все сила, заровил глава в шията ми.
	Плаче.
	Прегръщам го силно, той се вкопчва в мен и го оставям да излее всичко, което е сдържал. Дръпва ме в скута си и ме смачква в обятията си. Намествам крака от двете му страни и го целувам нежно по слепоочието, отново и отново. Почти не издава звук, пък и е притиснал уста в рамото ми. Нямам представа какво така го разстрои, но имам чувството, че сърцето ми ще се пръсне от мъка. Продължавам да го целувам по слепоочието и да галя гърба му. След няколко минути той най-после утихва, но така и не ме пуска.
	— Искаш ли да поговорим? — прошепвам, галейки косата му. Дръпвам се, а той обляга глава назад и ме поглежда. Очите му са зачервени и изпълнени с такава болка, че ми се приисква да ги целуна. Целувам първо единия, после другия клепач, а накрая се отдръпвам и зачаквам да заговори.
	— Излъгах те — казва. Думите му ме пробождат в сърцето и изпадам в паника какво ли ще каже. — Казах ти, че бих го направил отново. Че ако ми падне сгоден случай, пак бих пребил Джейк. — Той хваща лицето ми и ме поглежда отчаяно. — Но не бих го направил. Не го заслужаваше, Скай. А това хлапе преди малко — това е малкият му брат. Мрази ме заради стореното и има пълно право да ме мрази. Има пълно право да говори каквото си иска по мой адрес, понеже го заслужавам, така е. Това е единствената причина, поради която не исках да се връщам на училище, знаех, че съм си заслужил всякакви грозни подмятания. Но не можех да му позволя да говори така за теб и за Брекин. Може да дрънка каквото си иска по мой адрес или по адрес на Лес, понеже си го заслужаваме, но не и вие. — Очите му заблестяват със стъклен блясък и е явно, че жестоко се измъчва.
	— Всичко е наред, Холдър. Не е нужно да защитаваш всички наред. Освен това изобщо не заслужаваш подобно отношение. Джейк не е трябвало да говори така за сестра ти, а брат му не биваше да бълва такива глупости.
	Холдър клати глава в несъгласие.
	— Джейк беше прав. Вярно е, че не биваше да го казва, и знам, че не биваше и с пръст да го докосвам, но беше прав. Защото онова, което направи Лес, не беше нито смело, нито благородно, нито безстрашно. Беше си чист егоизъм. Изобщо не се опита да се пребори. Не помисли нито за мен, нито за нашите. Мислела е само за себе си, не й е пукало за никой друг. Мразя я. Мразя я, задето постъпи така, а съм безкрайно уморен от тази омраза, Скай. Ужасно се уморих да я мразя, понеже тая омраза ме съсипва, превръща ме в такъв, какъвто не искам да бъда. А тя не заслужава да я мразя. Аз съм виновен, че постъпи така. Трябваше да й помогна, но не го направих. Не знаех. Обичах я повече от всеки друг на тоя свят и въпреки това нямах представа колко й е тежко.
	Избърсвам сълзите му с палец и правя единственото, което ми хрумва, защото нямам представа какво да му кажа. Целувам го. Целувам го отчаяно, опитвам се да залича болката му по едничкия начин, който е по силите ми. Не съм имала досег със смъртта, поне не по този начин, и знам, че няма смисъл да се опитвам да разбера мъката му. Той свива пръсти в косата ми и ме целува с такава страст, че целувките са по-скоро мъчителни. Целуваме се в продължение на няколко минути, докато накрая мъката му постепенно започва да се уталожва.
	Отдръпвам се леко и го поглеждам.
	— Холдър, имаш пълното право да я мразиш, задето е постъпила така. Но също и пълното право да я обичаш въпреки всичко. Единственото, което нямаш право, е да се обвиняваш. Никога няма да разбереш защо го е направила, затова трябва да престанеш да се измъчваш, задето не си разполагал с нужните отговори. Взела е решението, което е смятала за най-добро, нищо че всъщност не е било така. Но точно това трябва да помниш… че тя е взела това решение. Не ти. И не можеш да се виниш, задето не си знаел онова, което така и не е споделила с теб. — Целувам го по челото и отново го поглеждам в очите. — Трябва да се освободиш от това чувство. Запази омразата и любовта и дори горчивината, но от чувството за вина трябва да се освободиш. Та то те съсипва.
	Той затваря очи и притегля главата ми към рамото си, вдишва дълбоко, разтреперано. Усещам, че кима, че постепенно се успокоява. Целува ме по слепоочието и оставаме така прегърнати и мълчим. И макар до този миг да смятахме, че сме постигнали учудващо дълбока връзка… нищо не може да се сравнява със сегашната. Каквото и да се случи помежду ни, този миг успя да слее душите ни. И винаги ще го имаме, а това е безкрайно утешително.
	По някое време Холдър ме поглежда и вдига вежда.
	— Защо, по дяволите, ме зашлеви така?
	Разсмивам се и целувам пострадалата буза. Отпечатъкът от пръстите ми вече е избледнял, но още се вижда.
	— Извинявай, ама трябваше някак да те изтръгна от онова състояние, а не се сетих за друг начин.
	Усмихва се.
	— Определено свърши работа. Не мисля, че каквото и да кажеше някой там, каквото и да направеше, щеше да успее да ме спре. И ти благодаря, че знаеш точно как да ме укротиш, понеже понякога сам не зная как да се контролирам.
	Целувам го нежно.
	— Повярвай ми, нямам никаква представа как да те контролирам, Холдър. Просто карам ден за ден.


>	Петък, 26 октомври 2012 г.
>	15:40 ч.

	— В колко мислиш, че ще се прибереш? — питам. Холдър ме е прегърнал и сме се облегнали на колата ми. От онзи път в колата му в понеделник така и не сме успели да прекараме кой знае колко време заедно. За щастие, онзи тип, дето се опита да го провокира, засега кротува. Така че седмицата протече доста мирно, предвид драматичното начало.
	— Вероятно доста късно. Служебните им партита по случай Вси Светии обикновено траят поне няколко часа. Но ще се видим утре. Мога да те взема за обяд, ако искаш, и ще останем заедно целия ден, докато не дойде време за изложбата.
	Поклащам глава.
	— Не мога. Джак има рожден ден и ще го водим на обяд, понеже вечерта е на работа. Ела да ме вземеш към шест.
	— Слушам, госпожо. — Той ме целува и ми отваря вратата, за да вляза в колата. Махам му за довиждане, после вадя телефона от раницата. За моя радост, имам съобщение от Сикс. От известно време насам не получавам обещаните ежедневни послания. Не очаквах, че ще ми липсват, но сега ми е леко неприятно, че получавам само по едно на три дни.
C>
	„Предай на гаджето си, че му благодаря, задето най-после е купил допълнителни минути. Правихте ли вече секс? Липсваш ми.“
C$
	Разсмивам се на откровеността й и бързам да й отговоря.
C>
	„Не, още не сме правили секс. Но пък сме правили почти всичко друго, така че съм сигурна, че търпението му скоро ще се изчерпи. Питай ме пак след утре вечер. Възможно е отговорът да е друг. И ти ми липсваш.“
C$
	Натискам бутона за изпращане и се втренчвам в телефона. Не съм се замисляла дали съм готова за тази крачка, но май току-що признах пред себе си, че всъщност съм готова. Интересно дали ме е поканил у тях, за да разбере същото?
	Включвам на задна, но телефонът ми иззвънява. Вдигам го — имам съобщение от Холдър.
C>
	„Не тръгвай. Връщам се за малко…“
C$
	Решавам да почакам и смъквам прозореца, виждам, че приближава.
	— Хей. — Навежда се през прозореца.
	Очите му така и не срещат моите, а вместо това напрегнато се озъртат. Мразя това неловко изражение — винаги се оказва, че се кани да ми каже нещо, което всъщност не искам да чуя.
	— Ъъъ… — все пак ме поглежда. Слънцето осветява лицето му, подчертавайки всяка една прекрасна черта от него. Очите му блестят и се взират в моите, сякаш не биха искали никога да откъснат от мен. — Ти, ъъъ… току-що ми изпрати есемес, но съм почти сигурен, че всъщност е бил за Сикс.
	О, господи, не. Грабвам телефона да проверя дали е истина. За съжаление, точно така е. Хвърлям апарата на съседната седалка, кръстосвам ръце върху волана и заравям лице под лакът.
	— О, боже! — простенвам.
	— Погледни ме, Скай — нарежда ми.
	Не му обръщам внимание, понеже чакам да се появи някой вълшебен процеп в пространството и времето, който да ме всмуче и отведе надалеч от всички мъчителни ситуации, в които вечно се забърквам.
	Усещам ръката му върху бузата си, обръща лицето ми към себе си. Погледът му е невероятно искрен.
	— Независимо дали ще се случи утре вечер, или догодина, можеш да си сигурна, че ще е най-божествената нощ в живота ми. Но искам решението ти да се диктува единствено от теб и никой друг, става ли? Винаги ще те желая, но не искам да те имам, докато не бъдеш сто процента сигурна, че ме желаеш точно толкова. И недей да казваш нищо. Ето, тръгвам си, качвам се на колата и ще се преструваме, че този разговор никога не се е състоял. Иначе нищо чудно да си останеш червена като домат до края на живота. — Навежда се през прозореца и ме целува леко. — Ужасно си сладка, знаеш ли? Но трябва да се научиш да си ползваш телефона. — Намига ми и си тръгва.
	А аз облягам глава назад и мълчаливо се проклинам. Мразя модерните технологии.


	През останалата част от вечерта се старая да изтикам мисълта за тъпия есемес от главата си. Помагам на Карън да опакова разни неща за следващия битпазар, накрая се завличам в леглото с електронната книга. Но още щом я включвам, мобилният на нощното ми шкафче присветва.
C>
	„Точно минавам покрай вас. Знам, че е късно и че майка ти си е вкъщи, но не мога да чакам до утре вечер, за да те целуна. Не заключвай прозореца.“
C$
	Скачам като опарена да заключа вратата на стаята. За щастие, Карън си легна преди близо два часа. Втурвам се в банята и си измивам зъбите, сресвам си косата, после гася лампата и се вмъквам обратно в кревата. Минава полунощ и никога досега не се е промъквал в стаята ми, докато Карън си е вкъщи. Смутена съм, но по един безкрайно приятен начин. А фактът, че ни най-малко не ми е гузно, задето се е запътил насам, доказва, че ще горя в Ада. Отвратителна дъщеря съм.
	След няколко минути прозорецът ми се плъзва нагоре и чувам как Холдър се изкатерва в стаята. Толкова се радвам да го видя, че изтичвам да го посрещна и увивам ръце около врата му, после подскачам, за да ме хване и да мога да го целуна. Ръцете му здраво обхващат дупето ми и той ме отнася до леглото, където внимателно ме пуска.
	— Здравей и на теб. — Ухилва се широко. Като че ли залита леко, после пада върху мен и отново прилепя устни в моите. Пробва се да изрита обувките си, но нещо се затруднява и прихва да се смее.
	— Пиян ли си? — питам.
	Той притиска устните ми с пръсти и се опитва да спре да се смее, но не успява.
	— Не. Да.
	— Колко си пиян?
	Холдър навежда глава към шията ми и прокарва устни по ключицата ми, от което внезапно ми става много горещо.
	— Достатъчно пиян, за да ми се иска да направя цял куп неприлични неща с теб, но не толкова пиян, че да ги направя в пияно състояние — отвръща. — И не толкова пиян, че да не ги помня утре сутринта, ако все пак ги направя.
	Разсмивам се, напълно объркана от отговора му и същевременно възбудена.
	— Затова ли дойде? Защото си пил?
	Той клати глава.
	— Дойдох, защото искам целувка за лека нощ и, за щастие, не можах да си намеря ключовете. Направо жадувах за целувка. Ужасно ми липсваше тази вечер. — Той отново ме целува и устата му има вкус на лимонада.
	— Защо имаш вкус на лимонада?
	Изсмива се.
	— Защото имаше само разни шантави дамски плодови питиета. Жалък съм, знам.
	— Но пък си много вкусен — възразявам и придърпвам устата му към моята. Той простенва и се притиска в мен, езикът му прониква още по-дълбоко в устата ми. Но в момента, в който телата ни се допират, Холдър рязко се отдръпва и се изправя, а аз оставам задъхана сама на матрака.
	— Трябва да си вървя — казва. — Нещата отиват в посока, за която съм твърде пиян. Ще се видим утре вечер.
	Скачам и хуквам да му препреча пътя към прозореца, преди да успее да се измъкне. Той спира и кръстосва ръце на гърдите си.
	— Остани — примолвам му се. — Моля те. Просто полежи на леглото при мен. Ако искаш, ще сложим възглавници помежду ни и обещавам да не те прелъстявам, щом си пиян. Остани още само един час, не искам сега да си тръгваш.
	Той мигом се връща на леглото.
	— Добре — казва простичко. Хвърля се отгоре и издърпва завивките изпод себе си.
	Виж ти, колко лесно стана.
	Лягам до него. Нито той, нито аз си правим труд да се обградим с възглавници. Вместо това го прегръщам през гърдите и преплитам крака между неговите.
	— Лека нощ — казва, докато приглажда косата ми назад. Целува ме по челото и затваря очи. Сгушвам глава в гърдите му и се заслушвам в сърцето му. След няколко минути дишането и пулсът му се забавят, заспива. Не си усещам ръката, затова внимателно я вдигам и тихомълком се претъркулвам. Но щом се настанявам на възглавницата си, той ме прегръща с ръка през кръста, премятайки крак върху моя.
	— Обичам те, Хоуп — прошепва.
	_Господи…_
	_Дишай, Скай._
	_Просто дишай._
	_Не е толкова трудно._
	_Поеми си въздух._
	Стисвам очи и се опитвам да си внуша, че не съм чула онова, което ми се стори, че чувам. Но пък той го каза съвсем ясно. И не знам от кое страдам повече — от факта, че ме нарече с чуждо име, или от факта, че този път каза „обичам те“.
	Опитвам се да се разубедя да не го цапардосам в проклетата физиономия. Пил е, а и беше полузаспал, когато изтърси непознатото име. Не мога да съм сигурна, че действително означава нещо, след като е възможно просто да е сънувал. Но… коя, по дяволите, е Хоуп? И защо я обича?


>	Тринайсет години по-рано

	_Цялата съм потна, понеже под завивките е горещо, но не искам да ги смъквам от главата си. Знам, че ако вратата се отвори, няма да има значение дали съм скрита под завивките, или не, но въпреки всичко под тях се чувствам по-сигурна. Вдигам пръсти и отмествам завивката от очите си. Поглеждам дръжката на вратата така, както правя всяка вечер._
	_Не се завъртай, не се завъртай. Моля те, не се завъртай._
	_В стаята ми винаги е много тихо, отвратително тихо. Понякога чувам звуци и решавам, че дръжката се завърта, и сърцето ми започва да думка с всички сили._
	_В момента сърцето ми бие учестено дори само защото се взирам в нея, но не мога да откъсна очи. Не искам да се завърта. Не искам вратата да се отваря, не искам._
	_Толкова е тихо._
	_Съвсем тихо._
	_Дръжката не се завърта._
	_Сърцето ми се успокоява, понеже дръжката така и не се завърта._
	_Клепачите ми натежават и най-после ги затварям._
	_Толкова съм благодарна, че тази нощ дръжката не се завърта._
	_Толкова е тихо._
	_Съвсем тихо._
	_Но изведнъж вече не е тихо, защото дръжката се завърта._


>	Събота, 27 октомври 2012 г.
>	По някое време през нощта

	— Скай.
	Тежко ми е. Нещо ми тежи. Чувството е ужасно. Върху гърдите ми няма нищо, но усещам натиск, какъвто не съм усещала до сега. А също и тъга. Смазваща тъга, която ме поглъща, а нямам представа защо. Раменете ми се тресат и отнякъде в стаята се дочува хлипане. Кой плаче?
	Аз ли плача?
	— Скай, събуди се.
	Усещам ръката му около тялото си. Бузата му е притисната в моята, зад мен е и ме придърпва плътно към гърдите си. Сграбчвам го за китката и избутвам ръката му. Изправям се в леглото и се оглеждам. Вън е тъмно. Не разбирам. Плача.
	Холдър сяда до мен и ме обръща към себе си, бърше очите ми с палци.
	— Плашиш ме, Скай. — Гледа ме разтревожено. Стисвам очи и се опитвам да се овладея, понеже нямам представа какво точно се случва, а и не мога да дишам. Някак отдалече се чувам да плача, едва си поемам дъх.
	Поглеждам часовника на нощното шкафче. Три часът. Май започвам да се съвземам, но… защо плача?
	— Защо плачеш, Скай? — Притегля ме към себе си и този път му позволявам. При него съм в безопасност. Чувствам се у дома си, когато съм в обятията му. Той ме прегръща и гали гърба ми и от време на време ме целува по слепоочията.
	И не спира да повтаря:
	— Няма нищо… — Отново и отново и ме притиска в прегръдките си, може би цяла вечност.
	Тежестта постепенно се вдига от гърдите ми, тъгата се разсейва и накрая вече не плача.
	Но пък съм уплашена, защото досега не ми се е случвало подобно нещо. Никога в живота си не съм чувствала такава непоносима мъка, така че как е възможно да я изпитам насън, при това толкова реално?
	— Добре ли си? — прошепва. Кимам, сгушена в гърдите му. — Какво се случи?
	Поклащам глава.
	— Не знам.
	— Искаш ли да поговорим?
	Приглажда косата ми.
	— Не. Не искам да си припомням.
	Дълго време ме прегръща, но накрая ме целува по челото.
	— Не искам да те оставям, но трябва да си вървя. Не ми се ще да загазиш.
	Кимам, но не го пускам. Ще ми се да го помоля да не ме оставя сама, но пък не искам да звуча отчаяна и уплашена. Та хората непрекъснато сънуват кошмари — не мога да разбера защо реагирам така.
	— Заспивай, Скай. Всичко е наред. Сънувала си нещо.
	Лягам обратно в леглото и затварям очи. Усещам как устните му докосват леко челото ми, после си тръгва.


>	Събота, 27 октомври 2012 г.
>	20:20 ч.

	Прегръщам Брекин и Макс за довиждане на паркинга пред галерията. Изложбата приключи, двамата с Холдър тръгваме към неговата къща. Знам, че е редно да се чувствам напрегната заради онова, което най-вероятно ще се случи, но всъщност ни най-малко не се тревожа. Чувствам, че всичко е наред. Така де, всичко освен онези три думички, които не спират да отекват в главата ми.
	_Обичам те, Хоуп._
	Искам да го разпитам, но все не намирам подходящо време. А и откриването на галерията определено не беше удачен момент. Сега може би е по-подходящо, но всеки път, когато отворя уста, незнайно защо пак я затварям. Май повече се страхувам да науча коя е тази Хоуп и какво означава за него, отколкото да попитам. И колкото повече отлагам, с толкова повече време разполагам, преди да бъда принудена да науча истината.
	— Искаш ли да си вземем нещо за хапване? — пита ме, докато изкарва колата от паркинга.
	— Искам — бързам да отвърна, доволна, че е прекъснал разсъжденията ми. — Един чийзбургер ще ми дойде добре. И пържени картофки със сирене. А искам и шоколадов шейк.
	Той се разсмива и ме хваща за ръката.
	— Не си ли малко нахална, Принцесо?
	Мигом пускам ръката му и се обръщам към него.
	— Не ме наричай така — тросвам се.
	Поглежда ме и вероятно долавя колко съм сърдита, въпреки тъмнината.
	— Хей — възкликва той успокояващо и отново ме хваща за ръката. — Не те мисля за нахална, Скай. Пошегувах се.
	Поклащам глава.
	— Нямам нищо против да ме наричаш нахална. Само не ме наричай „Принцесо“. Мразя тази дума.
	Той ме поглежда косо, после връща очите си на шосето.
	— Както кажеш.
	Зазяпвам се през прозореца, мъчейки се да изтикам думата от съзнанието си. Нямам представа защо така мразя прякорите, но е факт. И знам, че реагирах малко бурно, но отказвам да ме нарича така. Нито пък с името на бившето си гадже. Най-добре да се придържа към истинското ми име… далеч по-безопасно е.
	Пътуваме в пълно мълчание и ми става все по-гузно, задето реагирах така. Пък и би трябвало да съм далеч по-разстроена от факта, че ме нарече с чуждо име, отколкото с този тъп прякор. Дали не пренасочвам гнева си към това нелепо обръщение, защото се страхувам да попитам за онова, което всъщност ме тревожи? Честно казано, искам единствено да прекарам спокойна вечер с него. А за Хоуп ще го попитам някой друг път.
	— Холдър, извинявай.
	Той ми стиска ръката и я придърпва към коляното си, но не казва нищо.
	Спираме пред къщата и аз слизам от колата. Така и не минахме да купим храна, но решавам да не споменавам нищо. Чака ме пред вратата на колата и ме обгръща с ръце. Побутва ме назад, докато гърбът ми не опира в колата, а аз притискам глава в рамото му, вдишвайки аромата му. Неловкото чувство от преди малко продължава да витае, затова се старая да се отпусна в прегръдките му, та да му стане ясно, че вече не мисля за това. Холдър бавно плъзва пръсти нагоре-надолу по ръцете ми и по тялото ми пробягват тръпки.
	— Мога ли да те питам нещо? — казва по едно време.
	— Естествено.
	Той въздъхва, после се дръпва назад, за да ме погледне в очите.
	— Изкарах ли ти акъла в понеделник? В моята кола? Ако е така, съжалявам. Не знам какво ми стана. Не съм някой ревльо, кълна се. Не съм плакал, откакто Лес си отиде, и определено не съм имал намерение да се разрева точно пред теб.
	Притискам глава в гърдите му и го прегръщам по-плътно.
	— Помниш ли кошмара ми снощи?
	— Да?
	— Плача за втори път, откакто съм навършила пет години. Предния път се разплаках, когато ми разказа за сестра ти. В банята. Една-единствена сълза, но пак се брои. Май когато сме заедно, емоциите ни се оказват твърде силни, та и двамата се превръщаме в ревльовци.
	Холдър се разсмива и ме целува по косата.
	— Имам чувството, че няма да те осезавам още дълго. — Целува ме пак, после ме хваща за ръката. — Готова ли си за обиколка на къщата?
	Тръгвам след него, но през цялото време превъртам последните му думи — че е на път да спре да ме осезава. А спре ли, значи, вече ме обича. Току-що призна, че започва да се влюбва в мен, макар и не с тези думи. Най-шокиращото в цялата работа е, че искрено се радвам.
	Влизаме в къщата, която се оказва съвсем различна от очакванията ми. Отвън не изглежда кой знае колко голяма, но пък си има фоайе. Обикновено къщите нямат фоайе. Вдясно през една арка се влиза в хола. Стените са покрити с книги и за миг ми се струва, че съм се озовала в рая.
	— Уха — възкликвам, като оглеждам безкрайните лавици.
	— Мда — съгласява се Холдър. — Майка ми още не може да преглътне изобретяването на електронната книга.
	Разсмивам се.
	— Май вече я харесвам. Кога ще ме запознаеш с нея?
	Холдър клати глава.
	— Никога не запознавам момичетата с майка ми. — Гласът му прозвучава точно толкова грубо, колкото и самите думи, но още щом ги изрича, изражението му се сменя, понеже усеща колко ме е засегнал. Бърза да се приближи, за да обхване лицето ми с длани. — Не, не, нямах това предвид. Съвсем не искам да кажа, че си като другите момичета, с които съм излизал. Съвсем не исках да прозвучи така.
	Прекрасно чувам какво ми говори, но, от друга страна, не ходим от вчера. Нима още не се е убедил, че нещата са достатъчно сериозни, та да ме запознае с майка си? Интересно дали някога ще ме смята за толкова важна, че да ме представи пред нея.
	— А Хоуп познаваше ли я? — Знам, че не биваше да го казвам, но просто не можах да се сдържа. Особено след като стана въпрос за „другите момичета“. Естествено, не съм тъпа, знам, че е излизал и с други преди мен. Само че не ми е приятно да говори за тях. А още по-малко да ме нарича с техните имена.
	— Какво? — възкликва той и ръцете му неволно се отпускат. Отстъпва назад. — Откъде ти хрумна? — Лицето му пребледнява и на мига се разкайвам, че така се изпуснах.
	— Няма значение. Не е толкова важно. Не е задължително да се запознавам с майка ти. — Искам някак да прескочим този момент. Знаех си, че точно тази вечер не е подходяща. Искам да продължим с обиколката на къщата и да забравим целия разговор.
	Холдър обаче ме хваща за ръцете.
	— Откъде ти хрумна да кажеш такова нещо, Скай? Откъде знаеш това име?
	Клатя глава.
	— Няма значение. Беше пиян.
	Присвива очи и ми става ясно, че няма да се измъкна. Въздъхвам и неохотно се примирявам. Прочиствам гърло.
	— Снощи, докато се унасяше, ми каза, че ме обичаш. Обаче ме нарече Хоуп, ала явно не говореше на мен. Беше пил и полузаспал, така че всъщност не търся обяснение. Май дори не искам да знам за кого става дума.
	Холдър неволно вдига ръце към косата си и простенва.
	— Скай. — Пристъпва напред и ме прегръща. — Ужасно съжалявам. Кой знае какво съм сънувал. Не познавам никого с това име и категорично не съм имал бивше гадже на име Хоуп, ако това си помислила. Безкрайно съжалявам, че се е получило така. Не биваше да идвам пиян. — Поглежда ме и макар вътрешно да съм убедена, че лъже, очите му са напълно открити. — Трябва да ми повярваш. Ще умра, ако решиш дори и за миг, че имам някакви чувства към друг човек. Никога не съм изпитвал такива чувства към когото и да било.
	Всяка негова дума е наситена с искреност. А като се има предвид, че аз самата не помня защо се събудих разплакана, възможно е наистина да е сънувал някоя глупост. Да не говорим, че току-що ми призна колко сериозни са нещата помежду ни. Поглеждам го, опитвам се да формулирам някакъв отговор. Дори отварям уста, но думи не излизат. Внезапно аз съм тази, която се нуждае от повече време, за да си подреди мислите.
	Продължава да държи лицето ми, чака ме да наруша тишината. Но близостта на устните ми явно сломява търпението му.
	— Трябва да те целуна — уведомява ме с извинителен тон и повдига лицето ми към своето. Още сме във фоайето, но той с лекота ме вдига и ме пуска на стълбите, които водят към горния етаж. Облягам се назад и той впива устни в моите, вкопчил пръсти в дървените стъпала от двете страни на главата ми.
	Предвид позата ни, той се вижда принуден да подпъхне коляно между бедрата ми. Което, заради роклята ми, се оказва не толкова невинно. Би могъл съвсем лесно да ме има още тук, на стълбите, но все пак се надявам да успеем да стигнем до спалнята му, преди да опита. Чудя се дали има някакви очаквания, особено след онзи есемес, който му изпратих по грешка. Та той е мъж, естествено е да има очаквания. А дали е наясно, че съм девствена? Изобщо нужно ли е да му казвам, че съм девствена? Май да. Вероятно и без това ще разбере.
	— Девствена съм — изтърсвам така, както сме долепили устни. И мигом се укорявам, че изобщо продумвам точно в този момент. Някой трябва да ми забрани да говоря до края на живота ми. Трябва да ме лишат от глас, понеже очевидно нямам никакви бариери в подобни еротични ситуации, когато гардът ми е паднал.
	Холдър спира да ме целува. Бавно се отдръпва и ме поглежда в очите.
	— Скай, целувам те просто защото понякога не мога да се сдържа. Знаеш как ми въздействат устните ти. Но не очаквам нищо повече, ясно ли е? Стига да имам възможност да те целувам, всичко останало може да почака. — Нежно пъха кичурче коса зад ухото ми и изглежда напълно искрен.
	— Реших, че е редно да знаеш. Вероятно можех да подбера и по-подходящ момент да ти го сервирам, но понякога се случва да се изпусна необмислено. Това ми е огромен дефект и много си се дразня, защото се случва в най-неподходящи моменти и се получава много неловко. Както сега например.
	Холдър се смее и клати глава.
	— В никакъв случай не се укорявай. Много ти се радвам, когато изтърсиш нещо, без да мислиш. А също и когато изнесеш някоя безумно дълга, истерична, абсурдна тирада. Много е секси.
	Изчервявам се. Да ми казва, че съм секси, ми въздейства силно възбуждащо.
	— Знаеш ли какво друго е секси? — пита и отново се притиска в мен.
	Игривото му изражение успява да разсее чувството за неловкост.
	— Какво?
	Холдър се ухилва.
	— Отчаяните опити да си държим ръцете далече един от друг, докато гледаме филм. — Изправя се и ме издърпва на крака, повежда ме по стълбите към стаята си.
	Отваря врата и влиза пръв, после се обръща и ми нарежда да затворя очи. Правя гримаса.
	— Не обичам изненади — казвам.
	— Нито подаръци, нито определени обръщения. Знам си урока. Но в случая искам просто да ти покажа нещо готино — не съм ти купил нищо. Така че изпълнявай и затваряй очи.
	Подчинявам се и той ме дръпва в стаята. Веднага решавам, че е прекрасна, понеже мирише на него. Подтиква ме да продължа няколко крачки напред, после слага ръце на раменете ми.
	— Седни — побутва ме надолу. Сядам върху нещо, което май е леглото, после внезапно се оказвам по гръб, а той повдига стъпалата ми. — Не отваряй очи.
	Усещам как вдига краката ми на леглото и ме подпира с възглавница. Пръстите му придърпват надолу ръба на роклята ми и го приглаждат. — Трябва да си в приличен вид. Недопустимо е така да разголваш бедра, при положение, че лежиш по гръб на леглото ми.
	Разсмивам се, но не отварям очи. Внезапно усещам как се надвесва над мен, като внимава да не ме ритне. Настанява се до мен на възглавницата.
	— Добре. Отвори очи и се приготви да останеш без дъх.
	Сега вече се стряскам. Бавно отварям очи. В първия момент не съм сигурна какво виждам, защото решавам, че е телевизор. Само дето телевизорите не заемат близо два метра от стената. А това тук е огромно. Холдър насочва дистанционното и екранът светва.
	— Боже — възкликвам искрено впечатлена. — Огромен е.
	— И други жени така са ми казвали.
	Сръчквам го с лакът в ребрата и той прихва. После пак насочва дистанционното към екрана.
	— Кой ти е най-любимият филм на света? Имам „Нетфликс“.
	Накланям въпросително глава.
	— Нет какво?
	Пак се разсмива и поклаща глава.
	— Все забравям, че си изостанала в технологично отношение. Нещо подобно на електронна книга, само че вместо книги е пълно с филми и предавания. Можеш да гледаш каквото си поискаш с едно натискане на бутона.
	— А има ли реклами?
	— Не — отвръща той гордо. — Е, кой да бъде?
	— Имаш ли „Мухльото“? Много ми е любим.
	Ръката му рязко се отпуска и той изключва телевизора. В продължение на няколко дълги секунди мълчи, после тежко въздиша. Обръща се, слага дистанционното на нощното си шкафче, после се претъркулва към мен.
	— Вече не ми се гледа телевизия.
	Ама той обиди ли се? Че какво толкова казах?
	— Добре де. Не е задължително да гледаме „Мухльото“. Избери си нещо друго, бебе такова. — Изсмивам се.
	Той не реагира, само продължава да ме гледа безизразно. Вдига ръка и я прокарва през корема ми, увива я около талията ми, после внезапно ме дръпва към себе си.
	— Знаеш ли. — Присвива очи и най-щателно ги плъзва по тялото ми. Проследява шарката на роклята ми с пръст, като нежно гали корема ми. — Мога да понеса въздействието на тази рокличка. — Отмества очи от корема ми и се втренчва в устата ми. — Мога дори да понеса, че непрекъснато ми се налага да гледам устата ти, дори когато нямам възможност да те целувам. Мога да понеса как се смееш и как ме обзема непреодолимо желание да покрия устата ти с моята и да изпия смеха ти.
	Устните му се приближават, а гласът му се снишава, звучи почти лирично, божествено и сърцето ми блъска в гръдния ми кош. Докосва бузата ми и леко я целува, усещам топлия му дъх, докато говори.
	— Мога да понеса милионите пъти, в които съм превъртал наум първата ни целувка през последния месец. Вкуса ти. Стоновете ти. Погледа ти точно преди да те целуна. — Ляга върху мен и дръпва ръцете ми над главата, хваща ги здраво. Наострила съм уши, понеже не искам да пропусна дори една дума, искам да усетя всичко, което прави. Възсяда ме, като поема тежестта на тялото си с колене. — Но знаеш ли какво не мога да понеса, Скай? Какво ме побърква и какво ме кара да копнея да прокарам ръце и уста през всеки сантиметър от кожата ти? Фактът, че току-що обяви, че „Мухльото“ ти е най-любимият филм. Сега какво ще правим? — Той се накланя, така че устните ни се допират. — Това е толкова секси, че сега непременно трябва да се понатискаме.
	Прихвам да се смея, после прошепвам прелъстително:
	— „Той мрази кутиите.“
	Холдър изстенва и ме целува, след това отново се изправя на ръце.
	— Направи го пак. Моля те. Да ми цитираш филмови реплики, ми действа много по-еротично, отколкото да те целувам.
	Смея се и продължавам:
	— „Стой далече от кутиите!“
	Той пак простенва в ухото ми.
	— Точно така. Още веднъж. Направи го още веднъж.
	— „Само това ми трябва — продължавам да го дразня. — Пепелникът, ракетата и дистанционното, лампата и нищо повече. Нищо друго не ми трябва! Нищо. Само това.“
	Вече се смее с глас. Като се има предвид колко пъти сме гледали този филм със Сикс, мисля, че мога да го засипя с цитати.
	— Само това ли ти трябва? — отбелязва саркастично. — Сигурна ли си, Скай? — Гласът му е толкова гладък и изкусителен, че ако не бях легнала на леглото, бикините ми вероятно щяха сами да се смъкнат на пода.
	Поклащам глава и изведнъж ставам сериозна.
	— И ти — прошепвам. — Трябва ми лампата и пепелникът, и ракетата, и дистанционното… и ти. Само това ми трябва.
	Разсмива се, но смехът му рязко секва, когато очите му отново се впиват в устата ми. Разглежда я, сякаш съставя план какво да прави с устните ми през следващия час.
	— Сега вече трябва да те целуна. — Устата му прилепва към моята и в този момент наистина имам нужда единствено от него.
	Опрял се е на ръце и колене, целува ме страстно, но аз копнея да усетя тежестта на тялото му върху себе си. За съжаление, ръцете ми са хванати в капан над главата ми, а устата ми не може да изрече нищо, докато ме целува така. Мога единствено да вдигна крак и да го ритна по коляното, затова така и правя.
	В мига, в който тялото му пада върху моето, ахвам. На глас. Не бях предвидила, че когато вдигна крак, ще се вдигне и ръбът на роклята ми. Много нагоре. И когато този вдигнат ръб се съчетае с твърдия плат на дънките му, се получава комбинация, която определено предизвиква възклицания.
	— По дяволите, Скай — прошепва Холдър, спрял за миг да изтезава устните ми, колкото за глътка въздух. Останал е без дъх, макар да не е минала повече от минута. — Господи, усещането е убийствено. Благодаря ти, че си с тази рокля. — Целува ме и шепне в устата ми. — Страшно… — Целува ме по устата, после прокарва устни по брадичката и до средата на шията ми. — … страшно ми харесва. Роклята ти. — Диша толкова накъсано, че едва разбирам какво мърмори. Премества се малко по-надолу, така че устните му вече целуват основата на шията ми. Накланям глава назад, за да улесня достъпа му, понеже в момента устните му са добре дошли навсякъде по тялото ми. Пуска ръцете ми, за да може да плъзне устни по-надолу към гърдите ми. Едната му ръка се смъква надолу към бедрото ми и той бавно я придвижва нагоре, избутва роклята от краката ми. Когато стига горната част на бедрото ми, ръката му замира нерешително, после пръстите му несъзнателно се забиват в плътта ми, сякаш мълчаливо ги увещава да не пълзят по-нагоре.
	Извивам тяло под неговото с надеждата да схване намека, да разбере, че ръката му може да пълзи, накъдето желае. Не искам да спира, нито да мисли, че се колебая дали да продължим нататък. Искам да прави всичко, за което жадува, понеже точно от това имам нужда. Искам тази нощ да преодолеем колкото се може повече първи стъпки, тъй като жаждата ми внезапно се е пробудила и имам желание да усетя всичко.
	Явно долавя намека на тялото ми, защото ръката му се прокрадва по-близо до вътрешната част на бедрото ми. Самото очакване на допира е достатъчно, за да накара всеки мускул от кръста ми надолу да се свие. Устните му най-после са си проправили път отвъд основата на шията ми към заоблеността на гърдите ми. Очевидно следващата стъпка е да свали роклята ми, за да стигне до кътчетата под нея, но пък за това ще му трябва и другата ръка, а аз предпочитам да остане там, където е в момента. Даже бих искала да се премести на още няколко сантиметра, но в никакъв случай не искам да я отмества.
	Вдигам ръце към лицето му, за да го накарам да ме целуне още по-дълбоко, после плъзвам пръсти по гърба му.
	Още е с тениска.
	Това никак не е хубаво.
	Посягам към корема му и изхлузвам тениската през главата му, без да се усетя, че така ще го принудя да отмести ръката си от бедрото ми. Възможно е да съм изскимтяла разочаровано, защото Холдър се усмихва и ме целува по ъгълчето на устните.
	Не откъсваме очи един от друг и той нежно гали лицето ми с връхчетата на пръстите си, проследява всяка една линия и контур. Не отклонява очи и когато се навежда, за да обсипе с целувки ръбовете на устните ми. Така ме гледа, че имам чувството, че… опитвам се да намеря подходящо прилагателно, което да опише какво усещам, но не намирам такова. Кара ме да чувствам, това е. Единственото момче, което изобщо го е грижа дали чувствам нещо, и само заради това му позволявам да открадне още малка частица от сърцето ми. Но и това не ми се струва достатъчно, защото внезапно ми се приисква да му го дам цялото.
	— Холдър — прошепвам. Той плъзва ръце по талията ми и се привежда още по-плътно.
	— Скай — прошепва на свой ред със същия тон. Устата му се разтваря и езикът му се прокрадва в моята. Сладък и топъл… и знам, че съвсем доскоро го вкусвах, но вече ми липсваше. Дланите му обхващат главата ми и виждам, че се старае да не ме докосва с никаква друга част от тялото си. Само с устни.
	— Холдър — шепна и се дърпам. Вдигам ръка към лицето му. — Искам. Тази вечер. Точно сега.
	Изражението му не се променя. Гледа ме така, сякаш не ме е чул. А може би наистина не ме е чул, защото не се възползва от предложението.
	— Скай… — Колебае се. — Не е нужно да го правим. Искам да си напълно сигурна, че го желаеш. Разбираш ли? — Милва бузата ми. — Не искам да те притискам.
	— Знам. Но ти казвам, че искам. Никога не съм го искала с когото и да било, но с теб искам.
	Не отделя очи от мен, попива всяка дума. Или не може да повярва, или е безкрайно изненадан, което хич не ми помага. Вдигам пръсти към лицето му и придърпвам главата му надолу.
	— В момента не казвам „да“, Холдър. Казвам „моля те“.
	В този миг устните му се впиват в моите и чувам как простенва. И този звук, надигнал се дълбоко от гърдите му, напълно затвърждава решението ми. Искам го още сега.
	— Наистина ли ще го направим? — шепне той между устните ми, като не спира да ме целува като обезумял.
	— Да. Ще го направим. — Никога не съм била толкова уверена в живота си.
	Пръстите му запълзяват по бедрото ми и се пъхат под бикините, придърпват ги надолу.
	— Само искам да ми обещаеш нещо — казвам.
	Той ме целува нежно, после дръпва ръка от бикините ми (по дяволите) и кимва.
	— Каквото поискаш, бейби.
	Грабвам ръката му и я тиквам обратно.
	— Искам да го направим, но само ако ми обещаеш, че ще разбием рекорда за най-прекрасния първи път в историята на първите пъти.
	Ухилва се.
	— Когато става дума за мен и теб, Скай… няма как да се получи друго.
	Провира ръка под гърба ми и ме изправя. Ръцете му се вдигат към раменете ми, пръстите хващат тънките презрамки на роклята и ги смъкват надолу. Затварям плътно очи и притискам буза о неговата, пръстите ми неволно се сгърчват в косата му. Усещам дъха му върху рамото си миг преди да усетя устните му. Докосват ме съвсем леко, но имам чувството, че с тази целувка докосва и възпламенява всеки сантиметър от тялото ми… от вън навътре.
	— Ще я сваля.
	Продължавам да стискам очи и не съм сигурна дали ме уведомява, или пита за разрешение да смъкне роклята ми, но кимам за всеки случай.
	Той вдига роклята и я измъква през главата ми, а голата ми кожа настръхва при допира. Нежно ме полага обратно върху възглавницата и аз отварям очи, изпълнени с възхита пред невероятната му красота. Гледа ме напрегнато в продължение на няколко секунди, после очите му се свеждат към ръката, обгърнала талията ми.
	Бавно обхожда тялото ми с очи.
	— Мили боже, Скай. — Прокарва ръка по корема ми, после се навежда и нежно го целува. — Невероятна си.
	Никога досега не съм била толкова разголена пред някого, но възхищението му само засилва желанието ми. Ръката му се вдига към сутиена ми и палецът му бръсва кожата отдолу, от което устните ми неволно се разтварят, а клепачите ми натежават.
	О, господи, желая го. Безкрайно го желая.
	Притеглям лицето му надолу, обвивам крака около бедрата му. Той простенва и ръката му изоставя сутиена ми и тръгва надолу към талията. Смъква бикините ми надолу по бедрата, така че се налага да разплета крака, за да може да ги свали докрай. Сутиенът ми съвсем скоро се присъединява към тях и когато оставам напълно гола, той премята крака през ръба на леглото, слиза на пода, макар и все така приведен над тялото ми. Продължавам да притискам страните му, продължаваме страстно да се целуваме, а той смъква джинсите си и се покатерва обратно на леглото, отпускайки тяло върху моето. За първи път голата му кожа прилепва до моята, толкова плътно, че между телата ни не може да премине дори въздух, и въпреки това ми се струва, че не е достатъчно близо. Пресяга се през матрака и ръката му тършува из нощното шкафче. Вади презерватив от чекмеджето, слага го на леглото и отново се отпуска отгоре ми. Тежестта и твърдостта му ме принуждават да разтворя крака. Трепвам, когато осъзнавам, че нетърпението в стомаха ми внезапно преминава в ужас.
	Започва да ми се повръща. Обзема ме страх.
	Сърцето ми препуска и дъхът ми се накъсва. В очите ми запарват сълзи, когато ръката му опипом се плъзва по леглото, търсейки презерватива. Намира го, чувам как разкъсва опаковката, но продължавам да стискам очи. Усещам как се отдръпва за миг и се изправя на колене. Знам, че си слага презерватива, и знам какво ще последва. Знам какво е усещането, знам колко боли, знам колко ще плача, когато всичко приключи…
	Но откъде знам? _Откъде знам_, след като никога не съм го правила?
	Устните ми започват да треперят, когато отново се настанява между краката ми. Опитвам се да мисля за нещо, което да премахне страха, затова си представям небето и звездите и цялото им великолепие. Ако си напомням, че небето е красиво, независимо какво се случва под него, ще мога да забравя колко грозно е това. Не искам да отварям очи, затова мълчаливо броя наум. Представям си звездите над леглото ми и започвам от долната част на звездния куп.
	Едно, две, три…
	Броя, не спирам да броя.
	Двайсет и две, двайсет и три, двайсет и четири…
	Затаявам дъх и насочвам всичките си мисли към звездите.
	Петдесет и седем, петдесет и осем, петдесет и девет…
	Искам да приключва вече. Искам да се махне от мен.
	Седемдесет и едно, седемдесет и две, седемдесет…
	— По дяволите, Скай! — виква Холдър. Изтегля ръката, с която съм си покрила очите. Не искам да ме кара да гледам, затова притискам още по-силно ръка в лицето си, за да може да е все така тъмно и мълчаливо да продължавам да броя.
	Внезапно гърбът ми се надига от леглото и възглавницата изчезва. Ръцете ми увисват безпомощно, а неговите се увиват плътно около тялото ми, не мога да помръдна. Ръцете ми са твърде слаби и риданията ме разтърсват цялата. Плача, а той ме е вдигнал, не знам защо, отварям очи. Люлея се напред и назад, напред и назад… и за миг се стряскам и стисвам очи, понеже решавам, че не е приключил. Но после усещам завивките около тялото си, ръката, която притиска гърба ми, пръстите, които милват косата ми, шепота в ухото.
	— Всичко е наред. — Долепя устни в косата ми, люлее ме. Отварям очи, но в първия миг не виждам нищо заради сълзите. — Съжалявам, Скай. Толкова съжалявам.
	Целува ме по страните, люлее ме и повтаря колко съжалява. Извинява ми се за нещо. Този път иска да му простя за нещо.
	По едно време се отдръпва леко и вижда, че очите ми са отворени. Неговите са червени, но сълзи не виждам. Обаче целият трепери. А може би аз треперя. Или и двамата.
	Взира се в очите ми, търси нещо. Търси мен. Започвам да се отпускам в обятията му, защото когато ме прегръща, нямам чувството, че ще изпадна от ръба на земята.
	— Какво стана? — питам. Нямам представа защо реагирам така.
	Той поклаща глава, а очите му са пълни с болка и страх, и разкаяние.
	— Нямам представа. Изведнъж започна да броиш, да плачеш и да трепериш и не можех да те накарам да спреш. Просто не спираше. Изпаднала беше в ужас. Какво направих? Кажи ми, бейби, понеже толкова съжалявам. Ужасно съжалявам. Какво, по дяволите, направих?
	Клатя глава, защото не зная какво да отговоря.
	Лицето му се разкривява в гримаса и той отпуска чело върху моето.
	— Безкрайно съжалявам. Не биваше да допускам да стигнем дотук. Нямам представа какво се случи, но още не си готова, разбираш ли?
	Още не съм готова?
	— Значи, не сме… не сме правили секс?
	Ръцете му се отпускат и усещам, че цялото му изражение се променя. В очите му се чете единствено поражение. Веждите му се вдигат, после се смръщва и обгръща страните ми с шепи.
	— Къде се отнесе, Скай?
	Клатя глава, не разбирам.
	— Тук съм. Слушам те.
	— Не, имам предвид преди малко. Къде се отнесе? Със сигурност не си била тук, с мен, защото нищо не се случи. Веднага ми стана ясно, че нещо не е наред, затова не го направих. Но трябва да разбереш какво се случва в главата ти, защото беше изпаднала в паника. Беше в истерия и трябва да знам защо се получи така, за да не се случва никога повече.
	Целува ме по челото и ме пуска. Изправя се и нахлузва джинсите си, вдига роклята ми. Стръсква я и я обръща, после се приближава и я надява през главата ми. Вдига ръцете ми и ми помага да ги промуша през презрамките, сетне я опъва надолу и покрива тялото ми.
	— Ще ида да ти донеса вода. Ей сега се връщам.
	Целува ме плахо по устните, сякаш го е страх да ме докосне. Когато излиза от стаята, облягам глава на стената и затварям очи.
	Нямам представа какво се случи, но страхът да не го загубя е съвсем реален. Току-що провалих едно от най-интимните преживявания на този свят. Накарах го да се чувства безпомощен, да смята, че е направил нещо нередно, и сега се измъчва. Вероятно предпочита да си тръгна и ни най-малко не го виня. Изобщо не го виня. И аз на негово място бих искала същото.
	Отмятам завивките и се изправям, придърпвам роклята надолу. Не си правя труда да си търся бельото. Искам да намеря банята и поне малко да се стегна, за да може да ме откара вкъщи. За втори път този уикенд се разплаквам без причина — и за втори път му се налага да ме утешава. Не искам да се случва отново.
	Когато подминавам стълбите на път за банята, поглеждам през парапета към кухнята. Холдър се е облегнал с лакти на бара, заровил лице в шепи. Стои сам, долу, нещастен и разстроен. Не мога да гледам повече, затова отварям първата врата вдясно, очаквайки да е банята.
	Не е банята.
	Стаята на Лесли. Понечвам да затворя вратата, но не го правя. Вместо това я отварям широко, вмъквам се вътре и я затварям зад себе си. Не ме интересува дали съм в нечия спалня, или в дрешник. Искам да съм сама. Искам малко време, за да се съвзема. Започвам да си мисля, че действително съм луда. Никога досега съзнанието не ме е напускало до такава степен и съм ужасена. Ръцете ми още треперят, така че сплитам пръсти и се опитвам да се съсредоточа върху нещо друго, та евентуално да се успокоя.
	Оглеждам стаята и установявам, че има нещо странно тук. Като за начало, леглото не е оправено, което ме изненадва. В цялата къща цари безупречен ред, а ето че леглото на Лесли стои неоправено. Насред пода лежи чифт джинси, сякаш току-що ги е изхлузила. Стаята ми се струва съвсем типична за тийнейджър. Гримове на тоалетката, айпод на нощното шкафче. Сякаш все още живее тук. Ако съдя по стаята, все едно изобщо не си е отишла. Очевидно никой не е докосвал стаята й, откакто е умряла. На стените и на огледалото все още са налепени снимки. Дрехите й висят в дрешника, някои лежат на купчина на пода. Минала е повече от година, откакто е починала, а съм готова да се обзаложа, че никой от семейството й все още не е приел истината.
	Малко е злокобно, но пък ме разсейва от собствените ми мисли. Приближавам леглото и се зазяпвам в снимките на стената. Повечето са на Лесли с приятелки, но има и няколко с Холдър. Много прилича на Холдър, с напрегнати, кристалносини очи и тъмнокестенява коса. Изненадващото е, че изглежда съвсем щастлива. На всяка една снимка изглежда радостна и пълна с живот, та ми е трудно да си представя какво ли й се е въртяло в главата. Нищо чудно, че Холдър не е имал представа колко отчаяна се е чувствала. Вероятно не е допуснала никой да разбере.
	На шкафчето й лежи обърната наопаки някаква снимка. Вдигам я и ахвам. Лесли и Грейсън стоят прегърнати, а тя го целува по бузата. Така се стъписвам, че неволно сядам на леглото. Заради това ли Холдър го мрази толкова? За това ли побесняваше, когато го видеше да ме докосва? И дали го обвинява за случилото се?
	Стискам снимката, но не ставам, и в този момент вратата на спалнята се отваря. Холдър наднича иззад вратата.
	— Какво правиш? — Не изглежда сърдит. Но пък очевидно се чувства неловко, което вероятно е в отговор на предишната ми реакция.
	— Търсех банята — прошепвам. — Съжалявам. Исках само да остана сама за малко.
	Той се обляга на касата на вратата и скръства ръце, а очите му обхождат стаята. Оглежда всичко подобно на мен преди малко. Сякаш я вижда за първи път.
	— Никой ли не е влизал? Откакто…
	— Не — прекъсва ме. — Какъв е смисълът? Няма я.
	Кимвам, после оставям снимката на Лесли и Грейсън обратно на нощното шкафче, с лицето надолу, както я е била оставила тя.
	— Ходели ли са?
	Холдър нерешително пристъпва в стаята, после се доближава до леглото. Сяда до мен и обляга лакти на коленете, сплита пръсти. Бавно оглежда стаята, без да отговаря. Вперва очи в мен, после ме прегръща през раменете и ме притегля към себе си. Доплаква ми се от мисълта, че седи тук до мен и все така копнее да ме прегърне.
	— Грейсън я заряза вечерта преди да го направи — прошепва накрая.
	Опитвам се да прикрия ужаса си.
	— Мислиш ли, че заради него го е направила? Заради това ли толкова го мразиш?
	Клати глава.
	— И преди това го мразех. Доста я изтормози, Скай. И не, не смятам, че затова го е направила. Но може би е било решаващ фактор за нещо, което отдавна е планирала. Имаше си проблеми и преди Грейсън. Така че — не, не го виня. Никога не съм го винил. — Изправя се и ме хваща за ръката. — Хайде. Не искам да стоя тук.
	Хвърлям последен поглед, после се изправям, за да го последвам. Но преди да стигнем вратата, се спирам. Холдър ме гледа как разглеждам снимките на тоалетката й. Снимка на тях двамата като деца, поставена в рамка. Вдигам я, за да я разгледам по-отблизо. Неволно се усмихвам, като го виждам толкова малък. И двамата, толкова малки… действа разведряващо. Долавя се някаква невинност, преди да ги връхлети грозната реалност на живота. Стоят пред къща с бяла входна врата, а той я е прегърнал през шията. Лесли е увила ръце около кръста му и двамата се усмихват срещу фотоапарата.
	Очите ми се отместват от лицата им и попадат на къщата отзад. Бяла къща с жълт бордюр и ако погледнеш вътре, ще видиш, че холът е боядисан в два различни оттенъка на зеленото.
	Затварям рязко очи. Откъде знам? Откъде знам какъв цвят е холът?
	Ръцете ми се разтреперват. Опитвам се да си поема въздух, но не мога. Откъде познавам тази къща? А действително я познавам, както внезапно разпознавам децата на снимката. Откъде знам, че зад къщата има люлка в зелено и бяло? И че на три метра зад люлката има пресъхнал кладенец, който трябва винаги да стои покрит, понеже котето на Лесли веднъж падна в него.
	— Добре ли си? — обажда се Холдър. Опитва се да измъкне снимката от ръката ми, но аз я дръпвам и вдигам глава към него. Гледа ме загрижено и прави крачка към мен. Отстъпвам крачка назад.
	Откъде го познавам?
	Откъде познавам Лесли?
	И защо имам чувството, че ми липсват? Тръсвам глава, забивам поглед пак в снимката, после в Холдър и отново в снимката. Очите ми попадат върху китката на Лесли. Върху гривната. Същата като моята.
	Искам да го попитам, но не мога. Отварям уста, но от нея не излиза и звук, затова вдигам снимката пред лицето му. Той клати глава и чертите му се изкривяват, сякаш сърцето му ще се пръсне.
	— Скай, недей — умолява ме.
	— Но как? — Гласът ми пресеква, едва се чува. Поглеждам отново снимката. — Отзад има люлка. И кладенец. А… вашето коте… веднъж се заклещи вътре. — Очите ми се стрелват към неговите и мислите потичат като река. — Холдър, знам как изглежда холът. Боядисан е в зелено, а плотът в кухнята е прекалено висок. И майка ти. Майка ти се казва Бет. — Млъквам и се опитвам да си поема въздух, понеже спомените не секват. Не спират да ме заливат и не мога да дишам. — Холдър, майка ти Бет ли се казва?
	Лицето му се изопва и ръката му неволно се вдига към косата.
	— Скай… — подхваща. Не ме поглежда. Изражението му ясно показва, че се разкъсва, че е безкрайно объркан, че… ме е лъгал. Крие нещо и го е страх да си признае.
	Та той ме познава. От къде на къде ме познава, по дяволите, и защо не ми е казал?
	Внезапно ми прилошава. Втурвам се покрай него и отварям вратата отсреща, която, за щастие, се оказва банята. Заключвам, хвърлям снимката на мивката и се свличам на пода.
	Образите и спомените нахлуват в главата ми, сякаш се е отприщил бент. Спомени за него, за нея, за трима ни заедно. Как си играем, как вечерям у тях, как сме неразделни. Обичах я. Била съм съвсем малка и дори не знам откъде ги познавам, но знам, че ги обичах. И двамата. И споменът е примесен с болка, защото знам, че онази Лесли, която познавах и обичах като дете, сега е мъртва. Внезапно ми става неудържимо мъчно, че вече я няма, но някак не на мен самата. Не на Скай. Мъчно ми е за малкото момиченце, което съм била някога, и болката му по загубата на Лесли някак изплува чрез мен.
	Как е възможно да не разбера? Защо не съм го разпознала още първия път?
	— Скай, отвори. Моля те.
	Облягам се на стената. Всичко това ми идва в повече. Спомените и чувствата… и мъката… не съумявам да поема всичко наведнъж.
	— Мила, моля те. Трябва да поговорим, а няма как да говоря оттук. Моля те, отвори вратата.
	Знаел е. Още първия път, когато ме видя в магазина, е знаел. А когато видя гривната… се е сетил, че е от Лесли. Видял я е на ръката ми и е разбрал.
	Тъгата и объркването ми рязко преминават в гняв и аз ставам от пода и скачам към вратата. Отключвам я и решително я отварям. Облегнал е ръце на рамката и гледа право в мен, но имам чувството, че не го познавам. Вече не знам кое е истина и кое лъжа. Не знам кои чувства принадлежат на миговете с мен и кои на предишния живот и на малкото момиченце, което съм била някога.
	Но трябва да разбера. Трябва да разбера коя е била. Коя съм била. Преглъщам страха и задавам въпроса, чийто отговор като че ли вече зная.
	— Коя е Хоуп?
	Суровото му изражение така и не се променя, така че питам отново, този път по-високо.
	— Коя, по дяволите, е Хоуп?
	Не откъсва очи от мен и ръцете му са все така вкопчени в рамката на вратата, но очевидно не може да отговори. По някаква причина не иска да зная. Не иска да си спомня коя съм. Поемам си дълбоко въздух и се опитвам да спра сълзите. Страх ме е да изкажа подозренията си, защото не искам да знам отговора.
	— Аз ли съм? — питам и гласът ми трепери. — Холдър… аз ли съм Хоуп?
	Той издишва рязко и вдига очи към тавана, сякаш се бори да не се разплаче. Затваря очи и обляга глава на предмишницата си, после си поема дълга, мъчителна глътка въздух, преди да ме погледне.
	— Да.
	Въздухът внезапно натежава. Става твърде лепкав и гъст и не мога да дишам. Стоя като вкаменена пред него, не мога да помръдна. Всичко утихва, освен бъркотията в главата ми. Толкова много мисли и спомени, които се боричкат и въртят, и не знам дали да се разплача, или да се разпищя, или да легна да спя цяла вечност, или да ида да тичам.
	Трябва да изляза. Имам чувството, че Холдър, както и стените на банята и цялата къща ме притискат и трябва да изляза навън, за да има място да изкарам всичко от главата си. Искам да изхвърля всичко навън.
	Провирам се покрай него. Опитва се да ме хване за ръката, но аз я издърпвам от пръстите му.
	— Скай, чакай — виква след мен. Продължавам да тичам, докато не стигам стълбите, и хуквам надолу, прескачам ги две по две. Чувам, че тича след мен, ето защо ускорявам крачка и единият ми крак се приземява по-далеч, отколкото трябва. Изпускам перилата и политам напред, стоварвам се на пода в подножието на стълбите.
	— Скай! — крещи Холдър. Опитвам се да се изправя, но той пада на колене и ме прегръща, преди да успея да се изправя. Пробвам да го изблъскам, искам да ме пусне, за да изтичам навън. Но той не помръдва.
	— Вън — промълвявам едва чуто, задъхана, останала без сили. — Трябва да изляза вън. Моля те, Холдър.
	Усещам, че се колебае, не иска да ме пусне. После неохотно ме освобождава от прегръдката си и впива очи в моите.
	— Не си тръгвай, Скай. Излез навън, щом трябва, но не си тръгвай. Трябва да поговорим.
	Кимвам и той ме пуска, помага ми да се изправя. Излизам отвън на моравата, сплитам пръсти зад тила си и поемам огромна, студена глътка въздух. Накланям глава назад, взирам се в звездите и си пожелавам от все сърце да съм там горе, сред тях, а не тук долу. Не искам повече спомени, защото всеки един е придружен от безкрайно объркващи въпроси. Не разбирам откъде го познавам. Не разбирам защо го е крил от мен. Не разбирам как е възможно името ми да е Хоуп, след като не помня някой да ме е наричал другояче, освен Скай. Не разбирам защо Карън твърди, че Скай е рожденото име, щом не е така. Всичко, което смятах, че съм научила и разбрала през годините, се разпада, разкрива неща, които не искам да зная. Всички ме лъжат и се ужасявам от мисълта какво ли се опитват да скрият от мен.
	Стоя вън цяла вечност, старая се да се ориентирам, макар да нямам представа за какво всъщност става въпрос. Трябва да говоря с Холдър, да разбера какво знае, но съм му безкрайно обидена. Не желая да го виждам, като знам, че през цялото време е крил тази тайна. И всичко, което се случи между нас, се превръща единствено в лицемерна фасада.
	Чувствам се емоционално изчерпана, не мога да поема повече разкрития за тази вечер. Искам да си ида у дома и да си легна. Искам да преспя една нощ, преди да разпитвам защо не ми е казал, че ме е познавал като дете. Изобщо не мога да разбера защо ще му хрумне да го крие от мен.
	Обръщам се и тръгвам към къщата. Холдър стои на прага и ме наблюдава. Прави ми място да мина, а аз отивам право в кухнята и отварям хладилника. Измъквам бутилка вода и махам капачката й, отпивам няколко глътки. Устата ми е пресъхнала, а той така и не ми донесе вода.
	Поставям бутилката на бара и го поглеждам.
	— Закарай ме вкъщи.
	Не възразява. Взима ключовете от масичката във фоайето и ми прави знак да го последвам. Оставям бутилката на бара и мълчаливо го следвам до колата. Когато се качвам, той дава заден по алеята и излиза на шосето, без да продума.
	Подминаваме пресечката към къщи и ми става ясно, че няма намерение да ме кара до нас. Поглеждам го въпросително. Очите му са впити в шосето пред нас.
	— Закарай ме вкъщи — повтарям.
	Той ме поглежда твърдо.
	— Трябва да поговорим, Скай. Имаш да ме питаш куп неща, знам.
	Така е. Имам милиони въпроси, но се надявах да ме остави да поспя, за да мога да подредя всичко в главата си и да се опитам да отговоря сама на колкото се може повече от тях. Но очевидно в момента не му пука какво предпочитам. Неохотно си разкопчавам колана и се обръщам на седалката, облягам гръб на вратата, така че да съм с лице към него. Щом не ми дава възможност да асимилирам всичко постепенно, тогава ще изстрелям всичките си въпроси наведнъж. При това максимално бързо, понеже искам да се прибера.
	— Добре — подхващам упорито. — Да приключваме. Защо ме лъжеш от два месеца насам? Защо така побесня, когато видя гривната, че седмици наред не ми продума? И защо не ми каза коя съм още първия път в магазина? Защото си знаел, Холдър. Знаел си коя съм и по някаква причина си решил, че ще е забавно да ме мотаеш, докато не се сетя сама. Изобщо харесваш ли ме? И тази игричка, която играеш, заслужаваше ли си да ме нараниш повече от който и да било друг в живота ми? Защото точно това се получи! — Толкова съм бясна, че започвам да треперя.
	Най-после отстъпвам пред сълзите, понеже това е поредното нещо, което напира да се излее, а и вече се уморих да се боря. Избърсвам страните си с опакото на ръката и снижавам глас.
	— Ужасно ме нарани, Холдър. Ужасно. Обеща, че винаги ще си честен с мен. — Вече не крещя. Всъщност говоря толкова тихо, че не съм сигурна дали ме чува. А той не отклонява поглед от шосето като пълен задник. Стисвам очи, кръстосвам ръце и се облягам назад в седалката. Взирам се през страничното стъкло и проклинам кармата. Проклинам я заради това, че доведе този безнадежден случай в живота ми, та да го съсипе.
	И понеже продължава да кара, без да реагира на нито един от въпросите ми, се изсмивам печално.
	— Наистина си безнадежден случай — измърморвам.


>	Тринайсет години по-рано

	_— Трябва да пишкам — изкикотва се тя. Клечим под верандата им и чакаме Дийн да ни намери. Обичам да играя на криеница, стига аз да се крия. Не искам да разберат, че още не мога да броя. Дийн ме кара да броя до двайсет, когато е техен ред да се крият, но аз не знам как. Затова само стоя със затворени очи и се преструвам, че броя. И двамата вече ходят на училище, а аз ще тръгна чак догодина, ето защо не мога да броя така добре като тях._
	_— Идва — прошепва тя и пропълзява заднишком няколко крачки. Пръстта под верандата е студена, така че се старая да не я докосвам с ръце, но краката започват да ме болят._
	_— Лес! — чувам го да вика. Приближава се до верандата и тръгва право към стъпалата. Крием се от доста време и явно му е писнало да ни търси. Сяда на стълбите точно пред нас. Ако вдигна глава, мога да му видя лицето. — Уморих се да ви търся!_
	_Обръщам се и поглеждам Лесли, за да видя дали е готова да хукне към базата. Но тя поклаща глава и вдига показалец към устата си._
	_— Хоуп! — вика той. — Предавам се! — Оглежда двора, после въздъхва тихичко. Мърмори си нещо под носа и подритва камъчетата и аз се разсмивам. Лесли ме тупва по рамото, за да мълча._
	_Дийн изведнъж прихва и в първия момент решавам, че ни е чул, но после осъзнавам, че си говори сам._
	_— Хоуп и Лес — прошепва. — Безнадежден случай*. — Разсмива се пак и се изправя. — Чувате ли? — Провиква се с ръце на устата. — Вие двете сте безнадежден случай!_
	[* От hopeless (англ.) — безнадежден, изгубен. — Б.пр.]
	_Лесли прихва и изпълзява изпод верандата. Тръгвам след нея и се изправям точно когато Дийн се обръща и я вижда. Усмихва се, като ни съзира с омазани с кал колене и паяжини в косите. Поклаща глава и повтаря:_
	_— Безнадежден случай._


>	Събота, 27 октомври 2012 г.
>	23:20 ч.

	Споменът е толкова ярък. Нямам представа защо чак сега се е събудил. Как е възможно ден след ден да гледам татуировката му, да чуя името Хоуп от устата му, да го слушам да говори за Лес и да не се сетя? Пресягам се, хващам го за ръката и дръпвам ръкава му. Знам, че е там. Знам какво гласи. Но за първи път я гледам и знам какво означава.
	— Защо си я направил? — Вече ми е казвал, но сега искам истинската причина. Той откъсва очи от предното стъкло и ме поглежда.
	— Нали ти казах. Да ми напомня за хората, които съм предал.
	Затварям очи и се облягам назад, клатя глава. Нали уж не си падаше по двусмислиците, а не мога да си представя по-неразбираемо обяснение. Как така ме е предал? Нелепо е да смята, че някак ме е предал на онази крехка възраст. А фактът, че чак толкова се разкайва, че да си направи тая загадъчна татуировка, надхвърля всякакви догадки. Не знам какво друго да кажа, нито как да го убедя да ме откара у дома. Не отговаря на въпросите ми, а сега явно е решил да ми играе някакви игрички и да подхвърля озадачаващи половинчати отговори. Искам да си ходя.
	Холдър спира колата и в първия момент решавам, че е решил да обърне. Вместо това гаси двигателя и отваря вратата. Поглеждам през прозореца и откривам, че отново сме при летището. Поизнервям се. Не желая да идвам тук и да го гледам как се взира в небето, докато размишлява. Искам или да получа отговори, или да си ходя вкъщи.
	Отварям вратата и неохотно го следвам към оградата, надявайки се, че ако го послушам и този път, може би по-скоро ще ми отговори. Помага ми да прескоча оградата, запътваме се към същото място на пистата и лягаме на асфалта.
	Поглеждам нагоре. Може пък да видя падаща звезда. В момента никак няма да е зле да ми се сбъднат едно-две желания. Ще си пожелая времето да се върне два месеца назад, а аз така и да не стъпя в онзи магазин.
	— Готова ли си за отговори? — пита неочаквано.
	Обръщам се към него.
	— Готова съм, ако действително смяташ този път да си откровен.
	Поглежда ме, после се изправя на едната си ръка и се превърта настрани. И отново мълчаливо ме зяпва. Този път е по-тъмно, отколкото предния, така че ми е трудно да различа изражението му. Но си личи, че е тъжен. Очите му не умеят да прикриват тъгата. Навежда се напред и посяга към лицето ми.
	— Трябва да те целуна.
	За малко да прихна, но ме е страх, че смехът ще прозвучи налудничаво, истерично, и това ме спира, защото и без това се опасявам, че полудявам. Поклащам глава, втрещена, че изобщо му хрумва, че бих му позволила да ме целуне. Не и след като съм разбрала, че ме лъже от два месеца насам.
	— Не — възразявам.
	Той не вдига глава, не отмества ръка от лицето ми. Безкрайно ми е неприятно, че макар и мозъкът ми да гори от гняв, събуден от лъжите му, тялото ми продължава да реагира на докосването му. Налага ми се да водя странна вътрешна борба, при която не мога да реша дали да ударя с юмрук устните, надвесили се над моите, или да ги вкуся.
	— Трябва да те целуна — повтаря, но този път с отчаяна молба в гласа. — Моля те, Скай. Страх ме е, че след като ти кажа това, което се каня да ти кажа… никога вече няма да мога да те целуна. — Притиска се към мен и погалва скулата ми с палец, без да откъсва очи от моите. — Моля те.
	Кимвам леко, макар да не мога да разбера защо позволявам на слабостта да ме победи. Целува ме. Затварям очи и не се възпротивявам, защото и аз се опасявам, че това ще е последният път, в който ще усетя устните му. Всъщност страх ме е, че това е последният път, в който ще усетя каквото и да било, защото той е единственият, с когото съм искала да чувствам.
	Изправя се на колене, подхваща главата ми с една ръка, а с другата, облегната на асфалта до главата ми, подпира тежестта си. Вдигам ръка и я прокарвам през косата му, дърпам го настойчиво надолу. За миг вкусът му, дъхът му, който се смесва с моя, заличава всичко случило се тази вечер, заключва го някъде далеч. И в тази секунда мисля само за него и сърцето ми едновременно се изпълва и раздира. Но мисълта, че всичко, което чувствам към него, се гради на лъжи, ме съсипва. Болката плъзва навсякъде — в корема, в гръдния кош, в сърцето, в душата. Преди имах усещането, че целувката му може да ме излекува. А сега имам чувството, че напротив, слага началото на неизлечима сърдечна болка.
	Холдър усеща, че съм напълно сломена, понеже от гърлото ми се надигат ридания. Премества устни към бузата ми, после към ухото.
	— Безкрайно съжалявам — прошепва, без да ме изпуска от обятията си. — Безкрайно съжалявам, Скай. Не исках да разбереш.
	Затварям очи и го избутвам от себе си, после се поизправям и си поемам дълбоко въздух. Избърсвам сълзи с опакото на ръката си, сгъвам крака и ги обвивам с ръце. Заравям лице в коленете си, за да не се налага да го гледам.
	— Искам обяснение, Холдър. Всичките въпроси ги зададох по пътя насам. А сега искам отговори, за да мога да си ида у дома. — Гласът ми звучи напълно съкрушено.
	Ръката му се придвижва към тила ми и пръстите му пробягват през косата ми, отново и отново, докато реши как да започне.
	— Първия път, когато те видях, не бях сигурен, че си Хоуп. Толкова пъти съм се припознавал във всяко непознато момиче на нашата възраст, че се бях отказал да я търся още преди години. А там, в магазина, когато се взрях в очите ти, почувствах, че наистина е тя. Но когато ми показа личната си карта и ми стана ясно, че греша, се усетих адски тъпо. Възприех го като знак от съдбата, че е крайно време да се откажа от спомена за нея.
	Спира да говори и плъзва ръка надолу по косата ми, гали гърба ми, чертае кръгове с пръст. Искам да го избутам, но същевременно и не искам да престава.
	— В продължение на една година живеехме до вас с баща ти. Ти, аз и Лес. Бяхме най-добри приятели. Но ми беше трудно да си спомня чертите ти, минало бе много време. Мислех, че може би си Хоуп, но смятах също, че ако действително си, то нямаше как да изпитвам съмнения. Вярвах, че ако някога я срещна, веднага ще разбера.
	Когато си тръгнах от магазина онзи ден, веднага потърсих името ти в нета. Не намерих нищо за теб, даже и във Фейсбук. Рових цял час и така се ядосах, че излязох да потичам. И когато завих зад завоя, те видях да стоиш пред къщата ни и дъхът ми направо секна. Стоеше си, изморена от тичането и… господи, Скай. Беше толкова красива. Все още не бях сигурен дали си Хоуп, или не, но в този момент вече нямаше значение. Вече не ми пукаше коя си, исках единствено да те опозная.
	През онази седмица прекарахме доста време заедно и в петък вечерта не се стърпях и се изтърсих у вас. Но не дойдох с намерението да ровя и слухтя, нито дори с надеждата нещо да се случи между нас. Дойдох, защото исках да ме видиш какъвто съм, а не такъв, какъвто ме описват другите. Но след онази вечер мислех единствено как да прекарам повече и повече време с теб. Дотогава не бях срещал човек, който да ме разбира като теб. И продължавах да се чудя дали е възможно… дали не си Хоуп. Особено след като ми каза, че си осиновена, но пък реших, че може да е съвпадение. Ала после видях гривната… — Той млъква и отмества ръка от гърба ми. Пръстите му се спират на брадичката ми и той повдига главата ми, за да го погледна в очите. — Сърцето ми се разби, Скай. Не исках да си Хоуп. Копнеех да ми кажеш, че някоя приятелка ти я е подарила или че си я намерила, или че си я купила отнякъде. След всичките години, в които я търсех в лицето на всеки непознат, най-после я бях намерил. И бях съсипан. Не исках да си Хоуп. Исках да си ти.
	Поклащам глава все така объркана.
	— Но защо не ми каза? Какво толкова страшно има да признаеш, че някога сме се познавали? Не разбирам защо ти е да лъжеш.
	Той ме гледа в продължение на няколко секунди, докато се опитва да формулира отговор, после отмята косата от очите ми.
	— Какво помниш от осиновяването?
	Клатя глава.
	— Почти нищо. Знам, че съм била в дом за приемни грижи, след като баща ми се е отказал от мен. Знам, че Карън ме е осиновила и сме се преместили тук, когато съм била на пет. И като изключим това и един-два несвързани спомена, не знам нищо друго.
	Той се изправя срещу мен и слага двете си ръце на раменете ми, сякаш започва да губи търпение.
	— Но това са все неща, които Карън ти е казала. Искам да разбера какво помниш ти. Какво помниш, Скай?
	Този път бавно поклащам глава.
	— Нищо. Най-ранните ми спомени са свързани с Карън. Единственото, което помня отпреди Карън, е гривната, но само защото я пазя и споменът се е съхранил. Дори не бях сигурна кой точно ми я даде.
	Холдър обвива лицето ми с шепи и долепя устни в челото му. Не ги отмества, притиска ме към устата си, сякаш се страхува да се отдели, понеже не иска да продължава. Не иска да ми каже онова, което знае.
	— Просто го кажи — прошепвам. — Онова, което не искаш да ми кажеш.
	Той отдръпва устни и притиска челото си на същото място. Очите му са затворени, държи ме здраво. Изглежда толкова тъжен, че искам да го прегърна въпреки гнева си. Плъзвам ръце около тялото му и го прегръщам. Той ми отвръща със същото и ме притегля в скута си. Увивам крака около кръста му, без да отделям чело от неговото. Държи ме здраво, но този път така, сякаш земята се е отместила от оста си и само аз й преча да се сгромоляса.
	— Просто ми кажи, Холдър.
	Ръката на Холдър пробягва към талията ми и той отваря очи, отдръпва чело, за да може да ме гледа, докато говори.
	— В деня, в който Лес ти подари гривната, те заварихме да плачеш. Помня всяка подробност, сякаш е било вчера. Седеше в двора на вашата къща. Двамата с Лес постояхме при теб, но ти така и не спря да плачеш. Тя ти подари гривната и се прибра вкъщи, но аз не можех да те оставя. Не исках да те оставям, понеже мислех, че пак си сърдита на баща си. Вечно плачеше заради него и затова го ненавиждах. Нищо не помня за него, само че го мразех с цялата си душа, задето страдаш заради него. Бях само на шест, така че все не ми хрумваше какво да ти кажа, за да те успокоя, когато плачеш. Май онзи път ти казах нещо от сорта на: „Не се тревожи“.
	— „Той няма да живее вечно“ — довършвам изречението му. — Това го помня. Помня как Лес ми подари гривната, а ти каза, че баща ми няма да живее вечно. Тези две неща съм запомнила за цял живот. Само че не знаех, че си ти.
	— Да, точно така ти казах. — Погалва ме по страните и продължава: — А после направих нещо, за което се разкайвам всеки божи ден.
	Поклащам глава.
	— Нищо не си направил, Холдър. Просто си тръгна.
	— Именно — отвръща той. — Тръгнах си, макар да знаех, че трябва да остана при теб на тревата. Спрях насред двора ни и те гледах как плачеш със скрито в шепи лице, вместо да плачеш в моите. Стоях и наблюдавах как онази кола спира до бордюра. Как прозорецът се отваря и някой те вика по име. Гледах как вдигаш очи към колата и бършеш сълзи. И как после се изправяш, изтупваш си панталонките и отиваш при колата. Гледах как се качваш вътре и осъзнавах, че макар да не разбирам какво се случва, не бива просто да стоя и да гледам. Но така и не направих друго, а трябваше да съм до теб. Никога нямаше да се случи, ако бях останал до теб.
	Страхът и разкаянието в гласа му карат сърцето ми да бие диво в гърдите ми. Някак успявам да намеря смелост да проговоря въпреки страха, който заплашва да ме погълне.
	— Какво нямаше да се случи?
	Той ме целува пак по челото и палците му нежно пробягват по скулите ми. Поглежда ме така, сякаш се страхува, че ще ми разбие сърцето.
	— Отвлякоха те. Човекът, който бе в онази кола, те отвлече от баща ти, от мен, от Лес. Изчезна преди тринайсет години, Хоуп.


>	Събота, 27 октомври 2012 г.
>	23:57 ч.

	Едно от нещата, които най-много обичам при книгите, е, че можеш да опишеш и съкратиш определени части от живота на героите в отделни глави. В живота не можеш да направиш така. Не можеш просто да приключиш главата, после да прескочиш онези неща, които не желаеш да преживяваш, и да започнеш на чисто, в нова глава, която да отговаря на настроението ти. В живота не можеш да пропускаш цели глави… само отделни минути. Събитията са наредени едно след друго, минута след минута, без пролуки във времето или паузи между главите, защото каквото и да се случи, животът си продължава, върви напред и думите не спират да се леят, а истините се сипят независимо дали ти се нравят, или не, и животът не ти позволява да поспреш и да си поемеш въздух.
	А така копнея за такава пауза между главите. Искам само глътка въздух, но не знам как да си я набавя.
	— Кажи нещо — моли ме той. Все още седя в скута му, увила тяло около неговото. Главата ми е притисната в рамото му, очите ми са затворени. Вдига ръка към главата ми и я накланя към себе си, прошепва в ухото ми: — Моля те. Кажи нещо.
	Не знам какво иска да кажа. Да реагирам с изненада? С ужас? Да се разплача? Разпищя? Но аз изобщо не мога реагирам, защото все още се опитвам да осмисля какво ми казва.
	_Изчезна преди тринайсет години, Хоуп._
	Думите му се въртят отново и отново в главата ми като развалена грамофонна плоча.
	Изчезнала.
	Надявам се да има предвид „изчезнала“ в преносния смисъл, че просто съм изчезнала от живота му в продължение на дълги години. Но май няма точно това предвид. Та нали видях изражението му, докато го изричаше — хич не му се искаше да ми каже. Прекрасно е знаел колко ще се разстроя.
	А може би наистина смята, че съм изчезнала в буквалния смисъл, но чисто и просто се е объркал. Били сме толкова малки, вероятно не помни как точно са се развили събитията. Превъртам наум последните два месеца и всичко свързано с него… всичките му чудатости, променливото му настроение и загадъчните му думи започват да се навързват. Като например онзи път, на прага у нас, когато ми каза, че ме е търсил през целия си проклет живот. Говорел е съвсем буквално.
	Или пък първия път на същото това място, когато ме попита дали животът ми е щастлив. Цели тринайсет години се е тревожел какво ми се е случило. Тогава също е говорел съвсем буквално, искал е да знае дали съм щастлива там, където ме е отвел животът.
	Или как отказа да се извини за поведението си в столовата, как бе обяснил, че е наясно защо се е разстроил, но все още не може да ми каже. Тогава не се усъмних, понеже повярвах, че е искрен в желанието си някой ден да ми обясни. Но никога не бих могла да предположа защо толкова го бе разстроила гривната. Не е искал да съм Хоуп, защото е знаел, че истината ще ме съкруши.
	И е бил прав.
	_Изчезна преди тринайсет години, Хоуп._
	Побиват ме тръпки от последната дума в изречението. Бавно вдигам лице от рамото му и го поглеждам.
	— Нарече ме Хоуп. Не искам да ме наричаш Хоуп. Не се казвам така.
	Той кимва.
	— Съжалявам, Скай.
	Побиват ме тръпки и от последната дума на това изречение.
	— И така не ме наричай — казвам твърдо. Не искам да бъда нито Хоуп, нито Скай, нито принцеса, нито каквото и да било друго, което ме отделя от останалата част от мен самата. Имам чувството, че в тялото ми са заключени няколко напълно различни личности. И не знам коя съм, нито къде ми е мястото, а усещането е крайно объркващо. Никога не съм се чувствала толкова самотна. Сякаш няма нито един човек, на когото мога да се доверя. Нито дори на себе си. Не мога да вярвам дори на собствените си спомени.
	Холдър се изправя и ме хваща за ръцете, гледа ме внимателно. Наблюдава ме изпитателно и ме чака да реагирам. Но ще го разочаровам, понеже няма да реагирам. Не и тук. Не и сега. Доплаква ми се, когато увива ръце около тялото ми и прошепва „не се тревожи“ в ухото ми. Друга част от мен обаче копнее да се разкрещи, да пищи и да го удари, задето ме е излъгал. А една трета част иска да го остави да се обвинява, защото не е предотвратил случилото се преди тринайсет години. Но най-вече искам всичко да изчезне. Искам отново да спра да чувствам. Липсва ми предишната безчувственост.
	Дръпвам ръце от неговите и тръгвам към колата.
	— Имам нужда от пауза между главите — измърморвам по-скоро на себе си.
	Холдър ме следва.
	— Нямам представа какво искаш да кажеш. — Звучи съкрушен, смазан. Хваща ме за ръката и се опитва да ме спре, вероятно за да ме пита как се чувствам, но аз се отскубвам и се извъртам с лице към него. Не искам да ме пита как се чувствам, тъй като нямам представа. В момента преживявам пълната гама емоции, някои от които не съм изпитвала досега. Яростта и страхът, и тъгата, и отказът да повярвам се надигат в душата ми, а искам да ги укротя. Искам да спра да чувствам всичко едновременно, затова привеждам главата му надолу и притискам устни към неговите. Целувам го жадно, припряно, искам да пробудя реакция, но такава няма. Не ме целува в отговор. Отказва да ми помогне да преодолея болката, дори и по този начин, така че гневът съвсем ме поглъща и аз отделям устни от неговите и го зашлевявам.
	Почти не трепва и това съвсем ме вбесява. Искам да го заболи, както ме боли мен. Искам да усети какво ми причиниха думите му. Зашлевявам го още веднъж и той не се възпротивява. И понеже пак не реагира, го блъскам в гърдите. Бутам го и блъскам, опитвам се да му върна болката, към която тласна душата ми. Свивам юмруци и го удрям в гърдите и когато отново не успявам да провокирам реакция, започвам да крещя, да го блъскам и да се боря да се измъкна от обятията му, защото ме е обгърнал с ръце. Той ме завърта така, че гърбът ми да се прилепи на гърдите му, преплита ръце с моите и здраво ме хваща през талията.
	— Дишай — прошепва в ухото ми. — Успокой се, Скай. Знам, че си объркана и уплашена, но аз съм тук. До теб. Просто дишай.
	Гласът му звучи спокойно и утешително и аз неволно затварям очи, за да го попия. Диша дълбоко, движи гърдите си с моя ритъм, принуждава ме да си поема дъх и да последвам примера му. Поглъщам няколко бавни и дълбоки глътки въздух с неговото темпо. И когато спирам да се боря в прегръдките му, той леко ме завърта и ме обляга на гърдите си.
	— Не исках да страдаш — прошепва, обвил главата ми с шепи. — Затова и не ти казах.
	В този момент осъзнавам, че дори не плача. Не съм проляла нито една сълза, откакто истината излее наяве, и упорито отказвам да позволя на напиращите сълзи да потекат. В момента няма смисъл от сълзи. Могат единствено да ме направят още по-слаба.
	Облягам длани на гърдите му и го побутвам. Имам чувството, че докато ме притиска, ще съм по-податлива на сълзите, понеже прегръдката му ми действа така утешително. Но не искам утеха. Искам да се науча да разчитам на себе си, да бъда силна, защото само на себе си мога да вярвам — а в момента не знам дали аз самата заслужавам доверие. Всичко, в което вярвах, се оказа лъжа. Не зная кой е посветен в лъжата и кой знае истината, и установявам, че в сърцето ми няма капчица доверие към никого. Нито към Холдър, нито към Карън, нито към мен самата.
	Правя крачка назад и го зяпвам в очите.
	— Кога смяташе да ми кажеш коя съм? Ами ако никога не си бях спомнила? Щеше ли изобщо да ми кажеш? Или те беше страх, че ще те изоставя и няма да успееш да ме изчукаш? Затова ли ме лъжеше през цялото време?
	Очите му посърват от обида в момента, в който думите се изтърколват от устата ми.
	— Не, Скай. Не беше така. Не е така. Не ти казах, защото ме е страх какво ще се случи. Ако подам сигнал, ще те вземат от Карън. Най-вероятно ще я арестуват и ще те пратят да живееш с баща си, докато не навършиш осемнайсет. Нима това искаш? Та ти обичаш Карън и си щастлива с нея. Не исках да оплесквам всичко.
	Изсмивам се кратко и поклащам глава. В думите му няма никаква логика. Всъщност вече в нищо не виждам логика.
	— Първо, няма да я вкарат в затвора, защото ти гарантирам, че изобщо не е замесена. Второ, навърших осемнайсет през септември. Ако възрастта ми изобщо е била фактор да не бъдеш откровен, можеше да ми кажеш тогава.
	Холдър смутено разтрива врата си и свежда поглед към земята. Не ми харесва неудобството, което долавям. Усещам, че не е приключил с признанията.
	— Скай, имам да ти казвам още толкова много неща. — Вдига очи към мен. — Рожденият ти ден не е през септември. Родена си на седми май. Така че има още шест месеца, докато навършиш осемнайсет. А що се отнася до Карън… — Той прави крачка към мен и ме хваща за ръцете. — … няма начин да не знае, Скай. Няма начин. Помисли само. Кой друг би могъл да го направи?
	Мигом издърпвам ръце и отстъпвам назад. Знам, че вероятно дълбоко се е измъчвал, задето е искал да запази тайната. Виждам в очите му каква агония преживява заради това, че се налага да ми разказва всичко. Но изпитвам подозрения още от мига, в който се запознахме, а всякакво съчувствие, което имах към него, веднага се изпари при намека, че собствената ми майка някак е замесена.
	— Откарай ме вкъщи — настоявам. — Не искам да чувам повече. Не искам да знам нищо повече.
	Той отново се опитва да ме хване за ръцете, но аз го удрям през пръстите.
	— ОТКАРАЙ МЕ ВКЪЩИ! — изкрещявам. Тръгвам към колата. Стига ми толкова. Искам при мама. Искам да я видя и да я прегърна, да се уверя, че не съм съвсем сама на тоя свят, понеже точно така се чувствам в момента.
	Стигам оградата преди Холдър и се опитвам да се изтегля нагоре, но не успявам. Ръцете и краката ми треперят от слабост. Но продължавам да упорствам, докато той не се приближава мълчаливо и не ме повдига нагоре. Скачам от другата страна и отивам при колата.
	Холдър сяда и затваря вратата, но не пали двигателя. Взира се във волана, а ръката му е застинала върху стартера. Гледам ръцете му със смесени чувства, защото копнея да ги усетя около тялото си. Искам да ме прегърне и да притисне гърба ми, да погали косата ми и да ми повтаря, че всичко е наред. И същевременно ги гледам с отвращение, мисля си за всички интимни жестове и милувки… при положение, че през цялото време ме е лъгал. Как е могъл да бъде толкова близък с мен, знаейки всичко това, да ме остави да вярвам на лъжите му? Не съм сигурна дали бих могла да му простя.
	— Знам, че ти е трудно да проумееш всичко — подхваща той тихо. — Наистина знам. Ще те закарам у вас, но утре трябва пак да поговорим. — Обръща се да ме погледне, очите му са студени. — Скай, не бива да казваш на Карън за това. Разбираш ли? Поне докато двамата не си изясним нещата.
	Кимвам, колкото да го успокоя. Едва ли може да очаква, че няма да я попитам.
	Обръща цялото си тяло към мен, навежда се, сложил ръка на облегалката ми.
	— Сериозно ти говоря, Скай. Знам, че не вярваш да е способна на нещо такова, но докато не научим повече, ще трябва да си мълчиш. Ако кажеш на някого, целият ти живот ще се промени. Дай си малко време да осмислиш нещата. Моля те. Моля те да ми обещаеш, че ще изчакаш до утре. Докато поговорим отново.
	Ужасът в гласа му ме пробожда в сърцето и отново кимам, но този път съм искрена.
	Гледа ме съсредоточено в продължение на няколко секунди, после бавно се обръща напред, пали колата и потегля. Изминаваме седемте километра до нашата къща, без да проговаряме. Спира на алеята. Ръката ми вече е на дръжката, понечвам да изляза от колата, когато той ме хваща за другата ръка.
	— Чакай — казва. Замръзвам, но не се обръщам. Единият ми крак е в колата, другият е на чакъла отвън, обърнала съм се към вратата. Той протяга ръка към главата ми, отмята кичур коса.
	— Ще се оправиш ли?
	Въздъхвам при този наивен въпрос.
	— Как? — Връщам се обратно на седалката и сядам с лице към него. — Как изобщо бих могла да се оправя след тази вечер?
	Гледа ме и ме гали по косата.
	— Съсипвам се… задето те оставям. Не искам да оставаш сама. Може ли да се върна след час?
	Пита ме дали може да се промъкне през прозореца и да остане при мен, но аз бързам да поклатя глава.
	— Не мога. — Гласът ми пресеква. — В момента ми е твърде трудно да съм с теб. Имам нужда да помисля. Ще се видим утре.
	Той кимва и дръпва ръка си, слага я обратно на волана. Гледа ме как излизам от колата и се отдалечавам.


>	Неделя, 28 октомври 2012 г.
>	00:37 ч.

	Когато прекрачвам прага и влизам в хола, очаквам с нетърпение да ме обгърне чувството за спокойствие, утехата, от която отчаяно се нуждая. Познатото усещане, че тук ми е мястото, ми е безкрайно нужно, за да се успокоя и да престана да се люшкам на ръба на сълзите. Това е домът, в който живея с Карън, жената, която ме обича и би направила всичко за мен, независимо какво си мисли Холдър.
	Пристъпвам в тъмния хол и започвам да чакам това познато чувство да ме завладее, но никак не се получава. Озъртам се подозрително и ми става страшно болно, че вече гледам на живота си от напълно различен ъгъл.
	Прекосявам хола и спирам пред вратата на Карън. За миг ми се приисква да се гушна до нея, но лампата й е изгасена. Никога досега не съм се нуждаела от присъствието й толкова силно, но така и не отварям вратата. Може би все още не съм готова да говоря с нея. Вместо това тръгвам по коридора към моята стая.
	От процепа под вратата се процежда светлина. Слагам ръка на дръжката, завъртам я и бавно отварям. Карън седи на леглото ми. Когато чува вратата, вдига глава и бързо се изправя.
	— Къде беше? — изглежда притеснена, но в гласа й се долавя известен гняв. Или може би разочарование.
	— С Холдър. Досега не е ставало дума в колко часа би трябвало да се прибера.
	Тя посочва леглото.
	— Седни. Трябва да поговорим.
	Сега всичко ми се струва различно. Наблюдавам я подозрително. Кимвам, но имам чувството, че лицемерно се преструвам на послушна дъщеря. Сякаш съм попаднала в сцена от сапунена опера. Смирено сядам на леглото, макар да не разбирам какво я е подразнило толкова. Донякъде ми се иска да се окаже, че е открила всичко, което и аз открих тази вечер. Така ще ми е дяволски по-лесно да говоря с нея.
	Сяда до мен.
	— Забранявам ти да се виждаш с него повече — заявява най-строго.
	Примигвам два пъти, най-вече от изненада. Не очаквах, че става дума за Холдър.
	— Какво? — възкликвам объркана. — Защо?
	Тя бърка в джоба си и вади телефона ми.
	— Какво е това? — пита през зъби.
	Поглеждам телефона в ръцете й. Карън натиска някакъв бутон и тиква екрана под носа ми.
	— И що за съобщения са това, Скай? Отвратителни са. Пише ти отвратителни, злобни неща. — Тя пуска телефона на леглото и ме хваща за ръцете. — Защо позволяваш да се държат с теб така? Та нали другояче съм те възпитавала.
	Вече не повишава тон. Сега играе ролята на загрижената майка. Стискам успокоително ръцете й. Знам, че ще си имам проблеми заради телефона, но искам да знае, че съобщенията далеч не са това, което си мисли. Всъщност е малко глупаво, че изобщо водим подобен разговор. Като се има предвид пред какви проблеми съм изправена в момента, темата ми се струва твърде детинска.
	— Мамо, та той не говори сериозно. Изпраща ми ги на шега.
	Тя се изсмива недоверчиво и клати глава в несъгласие.
	— Има нещо странно у това момче, Скай. Не ми харесва как те гледа. Не ми харесва как гледа и мен. А и самият факт, че ти е купил телефон в разрез с правилата, които съм наложила, показва колко малко уважава останалите. Независимо дали съобщенията са на шега, или не, аз му нямам доверие. И не смятам, че е разумно да му вярваш.
	Зяпвам я. Тя продължава да говори, но мислите в главата ми стават все по-шумни и по-шумни, заглушават думите, които се опитва да набие в главата ми. Дланите ми започват да се потят и усещам как сърцето ми пулсира в ушите. Всичките й вярвания, решения и правила се стрелкат в главата ми и се опитвам да ги сортирам, да ги разпределя в отделни глави, но те непрекъснато се сливат. Сграбчвам първата мисъл, която ми попада, и съвсем директно я питам:
	— Защо не мога да имам телефон? — прошепвам. Дори не съм сигурна, че ме чува, но пък устните й спират да се движат, така че вероятно ме е чула. — И интернет? — добавям. — Защо не искаш да имам достъп до интернет?
	Въпросите се превръщат в отрова в главата ми, трябва да ги махна оттам. Всичко започва да се навързва, макар да се надявам да е въпрос на чиста случайност. Искрено се надявам цял живот да ме е предпазвала, защото ме обича и иска да ме защити. Но дълбоко в душата ми става ясно, че цял живот ме е предпазвала, защото ме е криела.
	— Защо толкова държеше да ме учиш вкъщи? — питам и този път гласът ми прозвучава по-силно.
	Карън ококорва очи и очевидно няма представа какво провокира тези въпроси точно сега. Изправя се и ме поглежда.
	— Не извъртай разговора, Скай. Живееш под моя покрив и ще спазваш правилата ми. — Грабва телефона от леглото ми и тръгва към вратата. — Наказана си. Никакви телефони повече. И никакво гадже. Ще говорим утре.
	Затръшва вратата, а аз се свличам на леглото, чувствайки се още по-изгубена, отколкото преди да се прибера.
	Не е възможно да съм права. Със сигурност става дума за случайност. Не може да съм права. Не би направила нещо такова. Стисвам очи, за да спра сълзите, и категорично отказвам да повярвам. Има някакво друго обяснение. Холдър се е объркал. Може би и Карън се е объркала.
	Сега вече и аз съм безкрайно объркана.
	Събличам роклята и нахлузвам една тениска, гася лампата и се вмъквам под завивките. Искрено се надявам, когато се събудя утре сутринта, да се окаже, че цялата тази вечер е била само кошмар. Но ако не е така, не знам колко още бих могла да понеса, преди силите напълно да ме напуснат. Вторачвам се в звездите и започвам да ги броя. Изтиквам всички и всичко от съзнанието си и се съсредоточавам единствено върху звездите.


>	Тринайсет години по-рано

	_Дийн се прибира в техния двор и ме гледа оттам. Заравям глава в ръцете си и се опитвам да спра да плача. Може би ще поискат пак да поиграем на криеница, преди да дойде време да се прибирам, ето защо трябва да спра да плача, за да не проваля играта…_
	_— Хоуп!_
	_Вдигам очи към Дийн, но той вече не ме гледа. Мислех, че той ме е извикал, но той гледа колата. Паркирана е пред нашата къща, а прозорецът е отворен._
	_— Ела, Хоуп — подвиква жената. Усмихва ми се и ме вика да отида при прозореца._
	_Струва ми се, че я познавам, но не й помня името. Изправям се, за да видя какво иска. Изтупвам прахоляка от панталонките си и тръгвам към колата. Жената продължава да се усмихва, много е хубава. Когато стигам до колата, натиска копчето, което отключва вратите._
	_— Готова ли си, миличка? Баща ти иска да побързаме._
	_Не знаех, че ще ходим някъде. Татко не ми е казвал, че днес ще ходим някъде._
	_— Къде ще ходим? — питам я._
	_Тя се усмихва и се пресяга за дръжката, отваря ми вратата._
	_— Ще ти кажа по пътя. Влизай и си слагай колана, не бива да закъсняваме._
	_Май никак не иска да закъснеем. И аз не искам да закъснеем, затова се качвам в колата и затварям вратата. Тя вдига стъклото и потегля._
	_Поглежда ме и се усмихва, после се пресяга към задната седалка. Подава ми кутийка сок, аз го взимам и изваждам сламката._
	_— Аз съм Карън — казва. — Ще останеш при мен известно време. Ще ти разкажа всичко, като пристигнем._
	_Отпивам от сока. От ябълка е. Обожавам сок от ябълка._
	_— Ами татко? И той ли ще дойде?_
	_Карън поклаща глава._
	_— Не, миличка. Когато пристигнем, ще сме само аз и ти._
	_Тиквам сламката обратно в уста, понеже не искам да види усмивката ми. Не искам да разбере, че се радвам, че татко ми няма да дойде с нас._


>	Неделя, 28 октомври 2012 г.
>	02:45 ч.

	Изправям се в леглото.
	Това е само сън.
	Само сън.
	Усещам как сърцето ми лудо пулсира във всяка клетка на тялото ми. Думка с такава сила, че го чувам. Задъхвам се, цялата съм потна.
	Беше само сън.
	Опитвам се да се убедя, че е така. С цялата си душа копнея да повярвам, че споменът, изплувал току-що в съзнанието ми, не е истински. Не може да е истински.
	Но не е така. Помня всичко съвсем ясно, сякаш се е случило вчера. С всеки спомен, възстановен през последните няколко дни, изскача по още един. Неща, които дълго съм потискала или просто съм била твърде малка, за да запомня, се завръщат в съзнанието ми с пълна сила. Неща, които не искам да си спомням. Неща, които не искам да знам.
	Отмятам завивката и протягам ръка към лампата, щраквам ключа. Стаята се изпълва със светлина и аз изпищявам, осъзнавайки, че в леглото ми лежи някой. В мига, в който писъкът отеква от устата ми, той се събужда и рязко се изправя.
	— Какво, по дяволите, правиш тук? — шепна високо.
	Холдър си поглежда часовника, после разтърква очи с длани. Когато се разсънва достатъчно, че да отговори, слага ръка на коляното ми.
	— Не можех да те оставя. Исках да съм сигурен, че ще си добре. — Вдига ръка към шията ми, точно под ухото, и прокарва палец по линията на челюстта ми. — Имаш сърцебиене — казва, усетил пулса ми с върховете на пръстите си. — Уплашена си.
	Гневът ми се стопява при вида му, като виждам колко е загрижен. И макар много да ми се иска да му се сърдя, просто не мога. Не знам какво щях да правя, ако не беше тук да ме успокои при това ново разкритие. А той неизменно се обвинява за всичко, което ми се е случило. Започвам да осъзнавам, че може би и той се нуждае от утеха, колкото и аз. И по тази причина му позволявам да открадне още едно късче от сърцето ми. Хващам ръката, която докосва шията ми, и я стисвам окуражително.
	— Холдър… Спомням си. — Гласът ми трепери и усещам как сълзите напират. Преглъщам и ги изтиквам обратно, макар да са ми нужни неимоверни усилия. Той се премества по-близо до мен и ме обръща към себе си. Нежно обгръща с шепи страните ми и се вглежда в очите ми.
	— Какво си спомняш?
	Клатя глава, не искам да кажа. Той не ме пуска. Придумва ме само с очи, кима леко с глава, уверява ме, че всичко ще е наред, че трябва да му кажа. И аз прошепвам съвсем тихо, понеже се страхувам да го изрека на глас.
	— В колата беше Карън. Тя го е направила. Тя ме е взела оттам.
	Чертите му се разкривяват от болка и съчувствие и той ме притегля към гърдите си, увива ръце около мен.
	— Знам, миличка — промълвява в косата ми. — Знам.
	Вкопчвам се здраво в тениската му, искам да се потопя в утехата, която ми носят прегръдките му. Затварям очи, но само за миг. Защото в следващия момент той ме бута назад, а Карън отваря вратата на стаята.
	— Скай?
	Обръщам се и я виждам на прага, усещам как гневно гледа Холдър. После свежда очи към мен.
	— Скай? Какво… какво правиш? — На лицето й се изписват объркване и разочарование.
	Поглеждам Холдър.
	— Измъкни ме от тук — прошепвам. — Моля те.
	Той кимва и отива към дрешника. Отваря вратата, а през това време аз грабвам чифт джинси от тоалетката и ги нахлузвам.
	— Скай? — Карън ни гледа смаяно от прага. Не я поглеждам. Не мога да я погледна. Пристъпва в стаята точно когато Холдър отваря един сак и го слага на леглото.
	— Хвърли някакви дрехи. Ще ида да взема каквото ти трябва от банята. — Тонът му е равен, спокоен, което донякъде уталожва паниката, която ме е заляла. Отивам в дрешника и започвам да дърпам разни блузи от закачалките.
	— Никъде няма да ходиш с него. Да не си полудяла? — Гласът й пресеква от ужас, но аз все така не я поглеждам. Продължавам да хвърлям дрехи в сака. Спирам пред тоалетката, отварям горното чекмедже и вадя няколко чифта чорапи и бельо. Тръгвам обратно към леглото, но Карън ми препречва пътя, слага ръце на раменете ми и най-после ме принуждава да я погледна.
	— Скай. — Видимо е стъписана. — Какво правиш? Какво ти става? Не можеш да тръгнеш с него.
	Холдър се връща в спалнята с наръч тоалетни принадлежности, заобикаля Карън и ги пуска в сака.
	— Карън, предлагам да я пуснеш — казва съвсем спокойно, но в гласа му се долавя предупреждение.
	Карън изсумтява презрително и се обръща към него.
	— Няма да ти позволя да я отведеш. Ако направите дори една крачка навън, ще се обадя в полицията.
	Холдър не отговаря. Поема дрехите от ръцете ми и ги пуска в сака, после дръпва ципа.
	— Готова ли си? — пита и ме хваща за ръката.
	Кимвам.
	— Та това не е шега! — виква Карън. По бузите й започват да се търкалят сълзи, изпада в паника, погледът й скача ту към единия, ту към другия.
	Болката, изписана на лицето й, ме съсипва, понеже ми е майка и я обичам, но не мога да преглътна гнева, не мога да приема предателството, белязало последните тринадесет години от живота ми.
	— Ще извикам полицията — виква тя. — Нямаш никакво право да я отвеждаш!
	Бръквам в джоба на Холдър, изваждам телефона му и се доближавам до Карън. Поглеждам я право в очите, овладявам се, доколкото мога, и й подавам телефона.
	— Ето — казвам. — Обади се.
	Тя поглежда телефона в ръката ми, а после и мен.
	— Защо го правиш, Скай? — Гласът й се дави в сълзи.
	Хващам ръката й и тиквам телефона, но тя отказва да го хване.
	— Обади се де! Обади се на полицията, мамо! Моля те. — Моля я да им се обади, да докаже, че греша. Да докаже, че няма какво да крие. Да докаже, че не крие мен. — Моля те — прошепвам още веднъж. С цялото си сърце и душа копнея да вземе телефона и да се обади, за да разбера, че не съм права.
	Карън прави крачка назад и рязко си поема въздух. Започва да клати глава, а в този момент аз съм почти сигурна, че е наясно, че зная, но вече не ме интересува. Холдър ме хваща за ръката и ме дръпва към отворения прозорец. Пуска ме да мина първа, после слиза след мен. Чувам как Карън вика името ми, но не спирам, докато не стигаме колата. Качваме се и потегляме. Напускаме единственото семейство, което познавам.


>	Неделя, 28 октомври 2012 г.
>	03:10 ч.

	— Не можем да останем тук — казва Холдър, когато спираме пред къщата им. — Карън може да дойде да те търси. Ще отскоча да си взема някои неща и веднага се връщам.
	Навежда се към мен, целува ме и излиза. През цялото време, докато е в къщата, зяпам през прозореца, подпирайки главата си на облегалката. Навън няма нито една звезда. Само светкавици. Съвсем намясто, като се има предвид какво се случва.
	Холдър се връща след няколко секунди и хвърля сака си на задната седалка. Майка му стои на прага и го наблюдава. Връща се за миг при нея, обрамчва лицето й с ръце, както прави и с мен. Казва й нещо, но не разбирам какво. Тя кима и го прегръща. Той се връща и се качва в колата.
	— Какво й каза?
	Холдър стисва ръката ми.
	— Казах й, че с майка ти сте се скарали, затова ще те закарам у роднини в Остин. И че ще остана няколко дни при баща ми, но скоро ще се върна. — Усмихва ми се. — Няма нищо, за съжаление, свикнала е да заминавам така. Няма да се тревожи.
	Докато маневрира в алеята, аз се зазяпвам през прозореца. Започва да вали.
	— Наистина ли ще отидем при баща ти?
	— Ще идем, където искаш. Но едва ли искаш да е точно в Остин.
	Поглеждам го.
	— Защо да не искам в Остин?
	Холдър свива устни и щраква чистачките. Отпуска ръка на коляното ми и ме погалва с палец.
	— Защото там си родена — отвръща тихо.
	Обръщам се пак към прозореца и въздъхвам. Толкова много неща не зная. Толкова много. Притискам чело в студеното стъкло и затварям очи, оставям въпросите, които цяла вечер се мъча да заглуша, отново да изплуват.
	— Баща ми жив ли е?
	— Да.
	— А мама? Наистина ли е починала, когато съм била на три?
	Холдър кашля смутено.
	— Да. Загинала в катастрофа няколко месеца преди да се настаним в съседната къща.
	— А той още ли живее там?
	— Да.
	— Искам да видя къщата. Искам да идем там.
	Не отговаря веднага. Вместо това бавно си поема въздух и още по-бавно издиша.
	— Не мисля, че идеята е добра.
	Поглеждам го.
	— Защо не? Вероятно мястото ми е по-скоро там, отколкото където и да било другаде. Има право да знае, че съм добре.
	Холдър отбива встрани. Поглежда ме право в очите.
	— Скай, идеята никак не е добра, като се има предвид, че научи всичко само преди няколко часа. Имаш да осмислиш много неща и не бива да взимаш прибързани решения. Ако баща ти те види и те познае, Карън отива в затвора. Трябва много добре да си помислиш. Помисли за медиите. За журналистите. Повярвай ми, Скай. Когато изчезна, буквално лагеруваха на моравата пред къщи месеци наред. През първите два месеца ме разпитваха не по-малко от двайсет пъти. Независимо какво решиш, целият ти живот ще се промени. Но искам да вземеш най-доброто решение за теб самата. Ще отговоря на всичките ти въпроси. Ще те заведа, където поискаш, но след два дни. Ако искаш да се видиш баща си, ще идем да го посетим. Ако искаш да идеш в полицията, така и ще направим. Ако искаш просто да избягаме от всичко, ще сторим и това. Но за момента искам да се опиташ да асимилираш новото. Защото това е животът ти. Целият ти живот от тук нататък.
	Думите му сякаш притискат гърдите ми като в менгеме. Не знам какво да мисля. Не знам дали изобщо мисля. Анализирал е всичко от толкова много ъгли, а аз нямам представа какво да правя. Нямам ни най-малка шибана представа.
	Отварям вратата и излизам на банкета под дъжда. Крача напред-назад, опитвам се да се съсредоточа в някоя мисъл, за да овладея ускореното си дишане. Студено е и вятърът вече не просто вали, а шиба земята. Огромни капки парят кожата ми и буквално не мога да си държа отворени очите, с такава сила се блъскат в мен. Когато Холдър заобикаля предницата на колата, скачам към него, обвивам ръце около врата му, заравям лице в и без това подгизналата му тениска.
	— Не мога да го направя! — извисявам глас, за да надвикам плющенето на дъжда. — Не искам животът ми да е такъв!
	Той ме целува по косата и навежда устни към ухото ми.
	— И аз не искам. Толкова съжалявам. Толкова съжалявам, че допуснах да ти се случи.
	Той плъзва пръст под брадичката ми, за да ме накара да го погледна. Фигурата му пречи на дъжда да пада в очите ми, но капките пълзят по лицето му, стичат се по устните и врата му. Косата му е съвсем мокра, полепнала по челото, така че избутвам един кичур от очите му. Пак му е време да се подстриже.
	— Нека поне тази вечер животът ти да не е такъв — казва. — Да се върнем в колата и да се преструваме, че сме тръгнали на пътешествие, защото искаме… а не защото трябва. Да се преструваме, че те водя на някакво невероятно приключение… някъде където винаги си искала да отидеш. Ще се сгушиш в мен и ще си говорим колко е вълнуващо всичко, ще правим планове какво да сторим, когато стигнем. За важните неща ще говорим по-късно. Но тази вечер… нека тази вечер животът ти да е друг.
	Дръпвам го и го целувам. Целувам го, защото всеки път знае какво да каже. Целувам го, защото винаги е до мен. Целувам го, защото подкрепя всичките ми решения. Защото проявява безкрайно търпение, докато реша какво искам. Целувам го, защото не ми хрумва нищо по-хубаво от това да се върнем в колата и да обсъдим всичко, което ще правим, когато пристигнем на Хаваите.
	Най-после откъсвам устни от неговите и някак, насред най-отвратителния ден в живота ми, намирам сили да се усмихна.
	— Благодаря ти, Холдър. Наистина ти благодаря. Без теб нямаше да се справя.
	Той ме целува нежно по устата и ми се усмихва.
	— Напротив, Скай. Щеше да се справиш.


>	Неделя, 28 октомври 2012 г.
>	07:50 ч.

	Пръстите му нежно ровят в косата ми. Главата ми лежи в скута му, пътуваме вече повече от четири часа. Някъде в Уейкоу, след поредицата от умолителни съобщения да ме върне у дома, които Карън не спира да праща през моя телефон, Холдър изключи своя. Проблемът е, че не знам къде е домът ми.
	Колкото и да обичам Карън, нямам представа как да се примиря с постъпката й. Няма ситуация на този свят, която да оправдае отвличането на дете, така че не знам дали някога ще поискам да се върна при нея. Но смятам да намеря колкото се може повече информация, преди да взема решение какво да правя. Знам, че най-правилно би било веднага да се обадя в полицията, но най-правилното невинаги е най-разумното.
	— Според мен не бива да отиваме при баща ми — обажда се Холдър. Мислех си, че ме е взел за заспала, ала очевидно знае, че съм будна, иначе нямаше да ми говори. — Ще си вземем стая в хотел за довечера и ще видим какво ще решим за утре. През лятото не се разделихме с особено добри чувства, а и без това си имаме достатъчно проблеми.
	Кимвам с глава в скута му.
	— Както кажеш. Знам само, че ми трябва легло, смазана съм. Нямам представа как още се държиш буден. — Изправям се и протягам ръце напред, а Холдър спира на паркинга пред някакъв хотел.
	След като се регистрираме на рецепцията, Холдър ми връчва картата и се връща да паркира колата и да свали багажа. Пъхам картата в бравата и отварям вратата, после влизам в стаята. Леглото е едно, както и предполагах. Вече няколко пъти сме спали на едно легло, та всъщност би било далеч по-неловко, ако бе поискал отделни легла.
	Пристига след няколко минути и оставя багажа ни. Разравям се в сака, за да потърся нещо, с което да спя. За съжаление, не съм се сетила да си сложа пижама, така че измъквам една дълга тениска и чифт бикини.
	— Ще си взема душ — уведомявам го.
	Грабвам малкото тоалетни принадлежности, които съм събрала, влизам в банята и дълго-дълго стоя под душа. Когато приключвам, правя опит да си изсуша косата със сешоара, но установявам, че съм твърде уморена. Вместо това си завързвам мократа коса на опашка и си измивам зъбите. Когато излизам от банята, установявам, че Холдър е разопаковал багажа ни и реди блузи и тениски в гардероба. Поглежда ме бегло и буквално подскача, като вижда, че съм само по тениска и бикини. Смутено отклонява поглед. Старае се да прояви сдържаност, като се има предвид какъв отвратителен ден изкарахме. А никак не искам да се държи с мен така, сякаш ще се счупя. Ако ситуацията бе друга, нямаше да пропусне да отбележи нещо за тоалета ми, а ръцете му вече щяха да са обгърнали дупето ми. Вместо това той се обръща с гръб и продължава да вади неща от сака.
	— Ще ида и аз да си взема душ — казва накрая. — Напълнил съм кофата за лед и съм взел разни неща за пиене. Не бях сигурен дали ще искаш нещо газирано, или вода, така че взех и от двете. — Грабва чифт боксерки и, заобикаляйки ме, тръгва към банята, като се старае да не ме поглежда. Когато минава покрай мен, го хващам за китката. Той спира и се обръща, като внимава да ме гледа право в очите и никъде другаде.
	— Би ли ми направил една услуга?
	— Разбира се.
	Поемам с длан неговата, после я вдигам към устата си. Лекичко я целувам и накрая я долепям до бузата си.
	— Знам колко се тревожиш за мен. Но ако ще се чувстваш толкова неловко, задето те привличам, че да не можеш да ме погледнеш, когато съм полугола, няма да го преживея. Само ти ми остана, Холдър. Моля те, не се дръж с мен толкова различно.
	Той ме поглежда разбиращо, после сваля ръка от бузата ми. Очите му се свеждат към устните ми и в ъгълчето на устата му заиграва бледа усмивка.
	— Даваш ми разрешение да призная, че продължавам да те желая, въпреки че животът ти напълно се скапа?
	Кимвам.
	— Май сега ми е още по-важно да знам, че ме желаеш, отколкото преди животът ми да се скапе.
	Усмихва се, после се навежда към мен, а ръката му обгръща талията ми. Другата плътно обхваща тила ми, за да придържа главата ми, докато страстно ме целува. В момента имам нужда точно от това. Само с целувката му бих могла да се почувствам по-добре в този свят, изпълнен единствено с горчилка.
	— Вече наистина трябва да се изкъпя — измърморва Холдър между целувките. — Но при положение, че имам разрешение да се отнасям с теб постарому… — Той ме хваща за дупето и ме притиска към себе си. — … гледай да не заспиш, докато се къпя, защото искам, когато изляза, да ти покажа колко невероятно изглеждаш в момента.
	— Чудесно — прошепвам с устни, долепени до неговите.
	Той ме пуска и отива в банята. Лягам на леглото и се заслушвам в шуртенето на водата.
	Опитвам се да погледам телевизия, тъй като и без това рядко ми се случва, но нищо не успява да задържи вниманието ми. Последните двайсет и четири часа бяха изтощителни, слънцето вече е изгряло, а ние още не се сме си легнали. Спускам щорите и завесите, после пропълзявам обратно в леглото и покривам очи с една възглавница. В момента, в който сънят вече почти ме е надвил, усещам, че Холдър ляга в леглото зад гърба ми. Пъха ръка под възглавницата ми, а с другата ме прегръща. Чувствам топлите му гърди, притиснати в гърба ми, и силните му ръце. Сплита пръсти в моите и ме целува лекичко по тила.
	— Осезавам те — прошепвам.
	Той ме целува отново и въздиша в косата ми.
	— Аз май вече не. Почти съм сигурен, че вече съм преминал на друго равнище. Всъщност напълно съм сигурен, но още не съм готов да го кажа на глас. Искам да го кажа друг път. Не искам да го свързваш с този ден.
	Вдигам пръстите му към устата си и ги целувам.
	— Аз също.
	И ето че за пореден път, дори и в новия ми свят на болка и лъжи, това отчаяно момче някак намира начин да ме накара да се усмихна.


>	Неделя, 28 октомври 2012 г.
>	17:15 ч.

	Проспиваме закуската и обяда. Настава следобедно време и когато Холдър се връща с храна отвън, вече съм на път да умра от глад. Минали са повече от двайсет и четири часа, откакто съм сложила нещо в уста. Той дръпва два стола до бюрото и вади кутийки и напитки от пазарските пликове. Купил ми е точно онова, което ми се искаше след изложбата снощи и което така и не успяхме да вземем. Махам капачето от кутийката с шоколадов шейк и отпивам огромна глътка, после смъквам опаковката на бургера. В ръцете ми пада някакво листче и се приземява на масата. Вдигам го и го прочитам.
C>
	„Само защото вече си нямаш телефон и животът ти се е обърнал нагоре с краката, не означава, че трябва да оставим егото ти да се пръсне. Държа да кажа, че изглеждаше доста неугледно по тениска и гащички. И много се надявам да си купиш пижама с дълги крачоли, та да не се налага цяла нощ да ти гледам кльощавите крака.“
C$
	Оставям бележката на масата и го поглеждам, а той се е ухилил до уши. Трапчинките му са очарователни. Навеждам се и този път действително близвам едната.
	— Какво правиш? — засмива се.
	Отхапвам от бургера и свивам рамене.
	— Мечтая да го направя още откакто те видях в онзи магазин.
	Усмивката му мигом става с една идея по-самодоволна и той се обляга назад.
	— Искала си да ми оближеш лицето още когато си ме видяла за първи път? Така ли обикновено правиш, когато някой ти хареса?
	Поклащам глава.
	— Не лицето, а само трапчинката. И не. Ти си единственият, когото ми се е приисквало да оближа.
	Продължава да се усмихва.
	— Чудесно. Защото ти пък си единственото момиче, което ми се е приисквало да обичам.
	Мили боже. Вярно, не казва директно, че ме обича, но само звукът на тази дума от устата му е достатъчен сърцето ми да се издуе в гърдите. Захапвам бургера, за да прикрия усмивката, а и за да оставя изречението да увисне недовършено във въздуха. Съвсем не съм готова да сменя темата.
	И двамата мълчаливо си дояждаме. Накрая се изправям, разчиствам масата, после си обувам обувките.
	— Къде ще ходиш? — Гледа ме как си връзвам връзките.
	Не му отговарям веднага, понеже и аз не знам. Но искам да изляза от стаята. Приключвам с връзките и се изправям, приближавам се до него и увивам ръце около кръста му.
	— Искам да се поразходя — казвам. — И искам да дойдеш с мен. Готова съм да задавам въпроси.
	Той ме целува по челото и взима ключа от стаята.
	— Да вървим — сплита пръсти с моите.
	Хотелът ни очевидно не е в близост до паркове или туристически пътеки, така че тръгваме към двора. Покрай басейна са наредени няколко шатри, всичките празни. Повежда ме към една от тях. Сядаме и аз се облягам на рамото му, зяпаме басейна. Октомври е, но е сравнително топло. Измъквам ръце от ръкавите на блузата и ги увивам около тялото си, сгушвам се в прегръдките му.
	— Искаш ли да ми разкажеш какво помниш? — пита ме. — Или имаш конкретни въпроси?
	— И двете. Но преди всичко искам да чуя твоята история.
	Ръката му обгръща раменете ми. Пръстите му галят горната част на ръката ми и той ме целува по главата. Няма значение колко пъти ме целува — всеки път имам чувството, че ми е първата целувка.
	— Трябва да разбереш колко е странна ситуацията от моя гледна точка, Скай. В продължение на тринайсет години всеки ден се питах какво ли се е случило с теб. И представяш ли си, през седем от тези тринайсет години съм живял на по-малко от четири километра от теб! Все още ми е трудно да повярвам. А сега най-после си тук, с мен, и ти разказвам всичко…
	Въздъхва и усещам, че главата му се обляга назад. Млъква за миг, после продължава:
	— След като колата потегли, се прибрах вкъщи и казах на Лес, че си заминала с някого. Заразпитва ме с кого си заминала, но аз не знаех. Майка ми беше в кухнята, така че отидох и й съобщих. Не ми обърна особено внимание. Заета беше с вечерята, а и бяхме само деца. Явно е била свикнала да не се вслушва особено много в приказките ни. Пък и още не бях сигурен, че се е случило нещо нередно, та не бях кой знае колко разтревожен. Каза ми да ида навън да си играя с Лес. И понеже ми се стори съвсем спокойна, реших, че всичко е наред. Когато си на шест, си убеден, че родителите знаят всичко, така че не казах нищо повече. Двамата с Лес излязохме да играем и минаха може би два часа, преди баща ти да излезе и да започне да те вика. Още щом го чух, замръзнах. Спрях насред двора, загледах го как стои на верандата и те вика. В този момент ми стана ясно, че не знае за заминаването ти. И ми стана ясно, че съм направил нещо ужасно.
	— Холдър — прекъсвам го. — Бил си дете.
	Той не ми обръща внимание и продължава:
	— Баща ти прекоси двора и ме попита дали знам къде си. — Холдър млъква, после се прокашля.
	Търпеливо изчаквам да продължи, но май му е нужно време да си събере мислите. Имам чувството, че ми разказва приказка. Сякаш нищо от това, което ми говори, не се отнася до мен.
	— Скай, трябва да разбереш, че се страхувах от баща ти. Бях едва на шест и знаех, че съм постъпил ужасно, задето съм те оставил сама. И ето че баща ти, началникът на полицията, се бе надвесил над мен с пистолет в кобура. Уплаших се. Изтичах обратно вкъщи, затворих се в стаята и заключих вратата. Двамата с майка ми думкаха по вратата в продължение на половин час, но така и не събрах смелост да отворя и да призная, че зная какво се е случило. Реакцията ми, естествено, стресна и двама им и той веднага се обади за подкрепление. Когато чух полицейските коли да пристигат отпред, реших, че идват за мен. Продължавах да не разбирам какво е станало с теб. И когато майка ми най-после успя да ме убеди да изляза от стаята, бяха минали повече от три часа, откакто те отведоха.
	Пръстите му продължават да ме галят по рамото, но сега ме е прегърнал по-здраво. Провирам обратно ръце през ръкавите, за да мога да го хвана за ръката.
	— Отведоха ме в управлението и ме разпитваха в продължение на часове. Питаха ме дали съм запомнил номера на колата, каква е била колата, как е изглеждал човекът вътре, какво ти е казал. Скай, а аз не знаех нищичко. Дори не помнех цвета на колата. Можех да им кажа единствено с какво си била облечена, понеже само теб помнех ясно. Баща ти беше бесен. Чувах го как крещи в коридора, че ако съм бил казал веднага на някого, са щели да те намерят. Обвиняваше ме. А когато полицай те обвини за загубата на дъщеря си, започваш да му вярваш. И Лес го чу да крещи и също реши, че съм виновен. В продължение на шест години бяхме живели в съвършен свят, в който възрастните винаги бяха прави и на добрите хора не се случваха лоши неща. И ето че теб те бяха отвлекли и всичко, в което вярвахме, се оказваше фалшива представа за света, изградена от родителите ни. В този ден осъзнахме, че дори възрастните вършат ужасни неща. Че децата изчезват. Че е възможно някой да ти отнеме най-добрия приятел… и не знаеш дори дали е жив.
	Непрекъснато следяхме новините, чакахме някаква вест. В продължение на седмици показваха снимката ти по телевизията, молеха зрителите за информация и съдействие. Разполагаха единствено с една снимка отпреди майка ти да почине, когато си била на три. Помня, че това ужасно ме дразнеше, питах се как е възможно почти пет години никой да не се сети да те снима. Показваха снимки и на къщата ви, понякога даже и на нашата. От време на време споменаваха за съседското момче, което станало свидетел на отвличането, но не помнело подробности. Спомням си една вечер… един от репортерите показа панорамна снимка на двете къщи. Споменаха и единствения свидетел на случилото се, като ме нарекоха „Момчето, което загуби надежда“*. Майка ми побесня — изтича навън и се разкрещя на журналистите да ни оставят на мира. Мен да оставят на мира. Наложи се баща ми насила да я прибере вкъщи. Родителите ми правеха всичко възможно да върнат живота ни към нормалното. След два-три месеца репортерите престанаха да идват. Безкрайните престои в полицейското управление за нови и нови разпити най-после секнаха. За хората от квартала нещата бавно започнаха да се връщат към обичайния си ход. За другите — да, но не и за мен и Лес. Имахме чувството, че с изчезването на Хоуп бе изчезнала цялата ни надежда.
	[* Игра на думи. Hope (Хоуп) на английски език означава надежда. — Б.пр.]
	При тези думи, при отчаянието в гласа му, ме прорязва остро чувство на вина. Би следвало за мен инцидентът да е най-травмиращ, да ме засегне повече, отколкото околните. Аз обаче не помнех почти нищо. За мен случилото се бе оказало съвсем незначително, а бе съсипало живота на Холдър и Лесли. Карън бе така спокойна и мила и така бе напълнила главата ми с лъжи за осиновяване и приемни грижи, че никога не си бях задавала въпроси. Както каза и Холдър, на тази възраст вярваш, че възрастните са честни и почтени, и дори не ти минава през ум да се усъмниш в действията им.
	— Години наред мразех баща си, задето се е отказал от мен — прошепвам. — Не мога да повярвам, че просто ме е отвлякла. Как е могла? Как е възможно някой да направи нещо такова.
	— Не знам, Скай.
	Изправям гръб и се обръщам да го погледна в очите.
	— Искам да видя къщата — казвам. — Искам да събудя още спомени, тежи ми, че нищо не помня. Всичко ми е съвсем мътно… и най` вече той. Ще минем с колата. Искам да я видя.
	Той ме погалва по рамото и кимва.
	— Сега ли?
	— Да. Преди да се е стъмнило.
	През цялото време мълча. Гърлото ми е пресъхнало, а стомахът ми се е свил на възел. Страх ме е. Страхувам се да видя къщата. Страхувам се, че може да си е вкъщи, че може да го зърна. Още не съм готова да го видя. Искам само да видя първия си дом. Не знам дали ще ми помогне да си спомня нещо, но чувствам, че трябва да го направя.
	Холдър намалява и спира до бордюра. Втренчила съм се в редицата къщи от другата страна на улицата — страх ме е да откъсна очи от прозореца, безкрайно трудно ми е да се обърна и да погледна.
	— Пристигнахме — прошепва Холдър. — Май няма никого вкъщи.
	Бавно се обръщам и надзъртам през неговия прозорец към първия си дом. Късно е и нощта е започнала да поглъща деня, но небето все още е достатъчно светло, та да мога ясно да различа къщата. Изглежда ми позната, но не успява да събуди нови спомени. Къщата е жълто-кафява с тъмнокафяв корниз — цветовете не са ми познати. Холдър, сякаш прочел мислите ми, отбелязва:
	— По-рано беше бяла.
	Обръщам се с лице към къщата, мъчейки се да си припомня нещо. Опитвам се да си представя как прекрачвам прага, как влизам в хола, но не успявам. Сякаш всичко, свързано с тази къща и с живота в нея, е изтрито от съзнанието ми.
	— Защо си спомням как изглеждат вашият хол и вашата кухня, но не и нашите?
	Холдър не отговаря, вероятно защото е наясно, че не търся отговор. Слага ръка върху моята и стиска пръстите ми, докато гледаме къщите, променили живота ни завинаги.


>	Тринайсет години по-рано

	_— Баща ти ще организира ли празненство по случай рождения ти ден? — пита Лесли._
	_Поклащам глава._
	_— Не правим празненства за рождени дни._
	_Лесли се смръщва, после присяда на леглото ми и вдига неопакованата кутия, която лежи до възглавницата ми._
	_— Това ли ти е подаръкът за рождения ден? — пита._
	_Измъквам кутията от ръцете й и я слагам обратно върху възглавницата._
	_— Не. Татко непрекъснато ми купува подаръци._
	_— Няма ли да го отвориш? — пита._
	_Отново поклащам глава._
	_— Не. Не искам._
	_Тя сплита ръце в скута си и въздъхва, после оглежда стаята._
	_— Имаш много играчки. Защо никога не идваме да си играем тук? Вечно ходим у нас, а там е скучно._
	_Сядам на пода и се захващам с обувките. Не й казвам, че си мразя стаята. Че мразя къщата. Не й казвам, че винаги ходим у тях, понеже там се чувствам в безопасност. Приготвям връзките и присядам до нея на леглото._
	_— Можеш ли да ми ги вържеш?_
	_Тя дръпва стъпалото ми и го обляга на коляното си._
	_— Хоуп, та нали ще ставаш на пет? Трябва да се научиш сама да си връзваш обувките. Когато бяхме на пет и двамата с Холдър вече знаехме да си връзваме обувките._
	_Премества се на пода и сяда пред мен. Казва го, сякаш е много по-голяма от мен. А всъщност съвсем наскоро навърши шест. Само с една година е по-голяма, понеже съм почти на пет._
	_— Гледай сега — започва. — Виждаш ли тази връзка? Хващаш я ето така._
	_Тиква връзките в ръката ми и ми показва как да увия едната около другата и къде да дръпна, та да се получи фльонга. Помага ми да вържа и двете обувки по два пъти, после ми нарежда да опитам сама. Мъча се да си припомня инструкциите. Лесли се изправя и се доближава до тоалетката, докато аз се боря с връзките._
	_— Това майка ти ли е? — пита, взела една снимка._
	_Поглеждам към какво посочва, сетне свеждам поглед към връзките._
	_— Аха._
	_— Липсва ли ти?_
	_Кимам и продължавам да се мъча с връзките, мъча се да не мисля колко ми липсва. Ужасно ми липсва._
	_— Хоуп, справи се! — изписква Лесли. Сяда обратно на пода пред мен и ме прегръща. — Сам-сама. Вече знаеш как да си връзваш обувките._
	_Поглеждам надолу и се усмихвам._


>	Неделя, 28 октомври 2012 г.
>	19:10 ч.

	— Лесли ме научи да си връзвам обувките — казвам тихо, без да откъсвам поглед от къщата.
	Холдър ми се усмихва.
	— Помниш ли?
	— Аха.
	— Много се гордееше — отбелязва и се обръща пак към прозореца.
	Отварям вратата и излизам навън. Започнало е да захладнява, така че се пресягам към предната седалка, измъквам блузата с качулката и я нахлузвам.
	— Къде отиваш? — обажда се Холдър.
	Знам, че няма да ме разбере, а не искам да се опитва да ме разубеди, затова затварям вратата и пресичам улицата, без да му отговоря. Още преди да стъпя на моравата, го чувам да крачи зад мен и да ме вика.
	— Искам да си видя стаята, Холдър — продължавам напред и някак зная към коя страна на къщата да се насоча, без да помня как точно са разположени стаите.
	— Скай, не бива. Вътре няма никого. Рисковано е.
	Ускорявам крачка, накрая се затичвам. Ще го направя, независимо от възраженията му. Когато стигам до прозореца, за който незнайно как съм сигурна, че е на спалнята ми, се обръщам да го погледна.
	— Трябва да го направя. Възможно е вътре да има вещи на майка ми, Холдър. Знам, че не си съгласен, но чувствам, че трябва.
	Холдър ме хваща за раменете и ме поглежда загрижено.
	— Не можеш просто да нахлуеш в къщата, Скай. Та той е полицай. Как смяташ да го направиш, да разбиеш проклетия прозорец ли?
	— Тази къща реално още е и моя. Така че няма да има незаконно нахлуване — отвръщам, но осъзнавам, че донякъде е прав. Как да вляза? Свивам устни замислено, после щракам доволно с пръсти. — Къщичката за птици! На задната веранда има къщичка за птици и вътре има ключ.
	Обръщам се и хуквам към задния двор и се стъписвам, когато наистина виждам къщичката за птици. Бъркам вътре и действително напипвам ключ. Паметта е страшно нещо.
	— Скай, недей — вече буквално ми се моли.
	— Влизам сама — казвам. — Знаеш къде е спалнята. Чакай пред прозореца и дай знак, ако видиш, че някой спира отпред.
	Холдър въздъхва тежко, а после, когато вижда, че пъхам ключа в ключалката на задната врата, ме хваща за ръката.
	— Постарай се да не оставяш следи. И побързай. — Прегръща ме набързо и остава да чака отвън. Завъртам ключа и стискам палци вратата да се отвори.
	Топката се завърта.
	Влизам и затварям вратата. Къщата тъне в мрак, усещането е някак зловещо. Завивам наляво и прекосявам кухнята, понеже някак зная къде е вратата на стаята ми. Затаила съм дъх и се опитвам да не мисля колко е опасно това, което правя, да не мисля за последствията. Страх ме е да не ме хванат, понеже никак не съм убедена, че искам да ме хванат. Следвам инструкциите на Холдър и стъпвам внимателно, за да не оставя следи от присъствието си. Когато стигам вратата, вдишвам дълбоко, слагам ръка на дръжката и бавно я завъртам. Вратата се отваря и очертанията на стаята се избистрят. Щраквам лампата.
	Като се изключат няколкото кутии, струпани в ъгъла, всичко ми изглежда познато. Стая на малко дете, недокосната в продължение на тринайсет години. Сещам се за стаята на Лесли, как никой не е пипал нищо, откакто е умряла. Сигурно е трудно да се лишиш от физическите спомени за хората, които обичаш.
	Плъзвам пръсти по тоалетката и оставям дълга диря по покритата с прах повърхност. Сепвам се — нали не бива да допускам следи, така че вдигам ръка и заличавам всичко с ръкава на блузата си.
	Снимката на родната ми майка не е на тоалетката, както е в спомена ми. Оглеждам се с надеждата да намеря нещо, което й е принадлежало, което да мога да взема. Нямам никакъв спомен от нея и би било прекрасно да открия снимка. Искам нещичко, което да ме свързва с нея. Искам да знам как е изглеждала и да се надявам, че при вида й съзнанието ми ще разкрие нови спомени, които да съумея да запазя.
	Сядам на леглото. Основният мотив в обзавеждането е небето, което е странно, предвид името, което ми е дала Карън*. Завесите и стените са на облаци и луни, а покривката на леглото е нашарена със звезди. Навсякъде има звезди. От големите, пластмасовите, дето се лепят по стени и тавани и светят в тъмното. Стаята буквално е покрита със звезди, също като онези на тавана у Карън. Помня как ги харесах в един магазин преди няколко години и колко се молих на Карън да ми ги купи. Твърдеше, че са детински, но аз настоях. Нямах представа защо толкова ги искам, но сега ми става ясно. Изглежда, когато съм била Хоуп, съм обожавала звездите.
	[* Sky (Скай) на английски език означава небе. — Б.пр.]
	Безпокойството, настанило се в корема ми, се засилва, когато лягам на възглавницата и се заглеждам в тавана. Залива ме позната вълна на страх и неволно се обръщам към вратата. И виждам дръжката от съня ми от изминалата нощ, онази, която се молех да не се завърти.
	Поемам си рязко въздух и стисвам очи, за да прогоня спомена. Някак съм го изтикала от съзнанието, стоял е заключен цели тринайсет години, но тук, върху това легло, вече не мога да го удържам. Споменът ме оплита като паяжина и не съм в състояние да се измъкна. По бузата ми се стича топла сълза и вече се разкайвам, че не послушах Холдър. Не биваше да влизам. Ако не бях дошла, нямаше да си спомня.


>	Тринайсет години по-рано

	_Понякога се опитвам да не дишам и се надявам да реши, че съм заспала. Не помага, понеже не му пука дали съм заспала, или не. Веднъж пак затаих дъх с надеждата да реши, че съм умряла. Но и това не свърши работа, тъй като той изобщо не забеляза, че се старая да не дишам._
	_Дръжката на вратата се завърта, а аз не се сещам с каква хитрост да си помогна, опитвам се да намисля нещо, но не успявам. Затваря вратата зад гърба си. Чувам стъпките му да приближават. Сяда на леглото ми и аз неволно затаявам дъх. Не защото смятам, че ще го заблудя, а защото така някак се страхувам по-малко._
	_— Здравей, Принцесо — казва и пъха кичурче от косата ми зад едното ми ухо. — Нося ти подарък._
	_Стисвам очи, понеже не искам подарък. Обожавам подаръците, а той ми купува най-прекрасните неща на света, защото ме обича. Но мразя да ми ги носи вечер, понеже никога не ми ги дава веднага. Винаги ме кара първо да му благодаря._
	_Не искам подарък. Не го искам._
	_— Принцесо?_
	_При звука на татковия глас ме заболява коремът. Винаги ми говори много нежно, което ме подсеща за мама. Не помня нейния глас, но татко казва, че приличал на моя. Татко казва също, че мама би се натъжила, ако престана да приемам подаръците му, защото тя вече не може да приема подаръци от него. Това ужасно ме натъжава и ми става гузно, така че се претъркулвам и го поглеждам._
	_— Може ли да ми го дадеш утре, татко? — Не искам да го натъжа, но тази вечер не искам подарък. Наистина не искам._
	_Татко ми се усмихва и приглажда косата ми._
	_— Разбира се, че мога да ти го дам утре. Но не искаш ли да благодариш на татко, че ти го е купил?_
	_Сърцето ми бясно се разтуптява, а мразя, когато прави така. Ненавиждам как блъска в гърдите ми и как стомахът ми се свива от страх. Вдигам очи към звездите. Искам да си припомня колко са красиви. Ако мисля само за звездите и небето, може би сърцето ми ще спре да думка и коремът ще спре да ме боли._
	_Опитвам се да ги преброя, но всеки път спирам на номер пет. Все не мога да се сетя коя цифра идва след пет, затова се налага да започна отначало. Броя ги отново и отново, всеки път по пет, защото не искам да усещам татко. Не искам да го усещам и не желая да долавям миризмата му, нито звуците му, ето защо ги броя отново и отново… и отново, докато спирам да го усещам и да го надушвам… и да го чувам._
	_Когато решава, че вече съм му благодарила достатъчно, баща ми дръпва нощничката ми надолу и прошепва:_
	_— Лека нощ, Принцесо._
	_Обръщам се и се завивам презглава, затварям очи и се опитвам да не заплача, но не успявам да сдържа сълзите. Разплаквам се, както всеки път, когато татко ми носи подаръци вечер._
	_Мразя подаръци._


>	Неделя, 28 октомври 2012 г.
>	19:29 ч.

	Скачам, втренчена ужасено в леглото, стаявам дъх, за да възпра стоновете, надигнали се в гърлото ми.
	Няма да плача.
	Отказвам да плача.
	Отпускам се бавно на колене, облягам ръце на ръба на леглото и прокарвам пръсти по жълтите звезди, разпилени по тъмносиния фон на юргана. Гледам ги, докато не започват да се размиват от сълзите, премрежили погледа ми.
	Стисвам очи и заравям глава в чаршафите, мачкам завивката в шепи. Раменете ми се разтреперват от напора на дълго сдържаните ридания, които сега яростно се откъсват от гърдите ми. Изправям се рязко, изкрещявам и смъквам завивката от леглото, запокитвам я към отсрещния край на стаята.
	Стисвам юмруци и обезумяла се оглеждам какво друго да хвърля. Грабвам възглавниците и ги запращам по отражението на непознатата в огледалото. Гледам я, тя ме гледа на свой ред, хлипайки сърцераздирателно. Безсилието й ме вбесява. Втурваме се една срещу друга, докато юмруците ни не се срещат през стъклото, и огледалото се разбива. Наблюдавам я как рухва на милион лъскави парчета върху килима.
	Хващам ръба на тоалетката и я забутвам настрани, а от устата ми се откъсва нов писък, твърде дълго преглъщан. Тоалетката се преобръща, аз измъквам чекмеджетата и започвам да мятам съдържанието им из стаята, въртя се, хвърлям и ритам всичко по пътя си. Сграбчвам прозрачните сини пердета и започвам да ги дърпам с все сила, докато накрая корнизът поддава и пердетата падат в краката ми. После преминавам към кутиите, наредени една върху друга в ъгъла, и без дори да зная какво има в тях, докопвам горната и я хвърлям срещу стената с цялата сила, на която е способно високото ми едва метър и шейсет тяло.
	— Мразя те! — изкрещявам. — Мразя те, мразя те, мразя те!
	Мятам каквото ми попадне. И всеки път, когато отворя уста да изкрещя, усещам соления вкус на сълзите, браздящи бузите ми.
	Внезапно ръцете на Холдър ме обгръщат откъм гърба и ме стисват с такава сила, че не мога да помръдна. Дърпам се, извивам се и крещя, докато накрая въобще не съм в състояние да мисля. Блъскам се слепешката, инстинктивно.
	— Престани — нарежда той спокойно в ухото ми, без да ме пуска. Чувам го, но се правя на глуха. Или просто не ми пука. Продължавам да се мъча да се измъкна, но ръцете му затягат обръча около тялото ми.
	— Не ме докосвай! — изкрещявам с пълно гърло и впивам нокти в ръцете му. Това обаче явно ни най` малко не го стряска.
	_Не ме докосвай. Моля те, моля те, моля._
	Тихият глас отеква в съзнанието ми и мигом се отпускам в ръцете му. Напълно отмалявам, а сълзите ми набират сили, поглъщат ме. И вече съм единствено извор за сълзи, които не спират да се леят.
	Безсилна съм и се оставям да бъда победена.
	Холдър отпуска хватката си и слага ръце на раменете ми, извърта ме с лице към себе си. Дори не мога да го погледна. Облягам се изтощена, победена на гърдите му, стиснала ризата му с юмруци, и не спирам да хлипам, притиснала буза до сърцето му. Той обхваща тила ми в шепа и привежда устни към ухото ми.
	— Скай. — Гласът му е равен, невъзмутим. — Трябва да се махнеш от тук. Още сега.
	Не мога да помръдна. Тялото ми така се тресе, че не мога да раздвижа крака, колкото и да се опитвам. Сякаш разбрал какво става, Холдър ме грабва на ръце и ме изнася от стаята. Пренася ме през улицата и ме слага в колата. Хваща ме за ръката, за да я погледне, после дръпва якето си от задната седалка.
	— Ето, избърши се в това. Връщам се вътре да оправя каквото мога.
	Вратата се затваря и той хуква през улицата. Поглеждам си ръката и с изненада установявам, че съм се порязала. Не усещам болка. Увивам я в ръкава на якето му, после качвам крака на седалката, прегръщам колене и се разплаквам още по-силно.
	Не го поглеждам, когато се връща. Цялата се треса от риданията, които продължават да се изтръгват от гърдите ми. Той пали двигателя, после се пресяга и слага ръка на тила ми, мълчаливо гали косата ми през целия път до хотела.
	Помага ми да изляза от колата и ме повежда към стаята, без нито веднъж да ме попита как съм. Сам вижда, че не съм добре, така че няма смисъл да пита. Когато вратата на стаята хлопва зад гърбовете ни, той ме завежда до леглото и аз механично сядам. Побутва ме за раменете, така че лягам назад, а той ми сваля обувките. Отива в банята и се връща с мокра кърпа, взима ръката ми и я почиства. Проверява за парченца стъкла, после нежно я целува.
	— Само драскотини — казва. — Не са дълбоки. — Нагласява възглавницата ми, после си сваля обувките и ляга до мен. Дръпва одеялото и ме притегля към себе си, притиска главата ми към гърдите си. Държи ме в обятията си и нито веднъж не ме пита защо плача. Точно както когато бяхме деца.
	Опитвам се да прогоня образите, спомените за онова, което се е случвало нощем в стаята ми, но те отказват да избледнеят. Не мога да проумея как един баща би могъл да причини такова нещо на малкото си момиченце. Опитвам се да си внуша, че нищо подобно не се е случило, че си въобразявам, но всяка клетка в тялото ми знае, че е било така. Всяка клетка помни защо с такова желание се качих в колата с Карън. Помня всичките нощи, в които съм се натискала с разни момчета без нищичко да чувствам, загледана в звездите. И как получих истински пристъп на паника онзи път, когато с Холдър почти стигнахме до секс. Всяка частица в мен помни, а бих дала всичко, за да забравя. Да забравя как звучеше баща ми нощем, да забравя усещането, но с всяка изминала секунда спомените стават все по-ярки и по-наситени и ми става все по-трудно да спра да плача.
	Холдър ме целува по косата, повтаря ми, че всичко е наред, че не бива да се тревожа. Нищо не разбира. Не разбира какво съм си спомнила и колко непоправимо е разбито сърцето ми… и душата ми… и умът ми… и вярата ми в човешкото…
	Нищо чудно, че съм блокирала тези спомени — та нали виновен е единственият възрастен човек, на когото съм разчитала в живота си. Нямам почти никакви спомени от деня, в който Карън ме е взела, и вече зная защо. Защото когато ме е изтръгнала от стария ми живот, съвсем не съм била с усещането, че ме е сполетяло нещастие. За малкото момиченце, което е изпитвало ужас от живота, Карън е била ангел-спасител.
	Вдигам очи към Холдър и виждам, че ме гледа. И страда — прочитам го в погледа му. Избърсва сълзите ми с пръсти и нежно ме целува по устните.
	— Съжалявам. Не биваше да те пускам да влезеш.
	Ето че пак обвинява себе си. Вечно е с усещането, че е сторил нещо непоправимо, макар в очите ми да е герой и закрилник. Та нали бе редом до мен през всичко, непоколебимо ме подкрепя през всички пристъпи на паника и истерии. Неизменно е до мен, а вечно е убеден, че е виновен за всичко.
	— Холдър, не си направил нищо лошо. Престани да се извиняваш — прошепвам през сълзи.
	Той клати глава и приглажда кичур коса зад ухото ми.
	— Не биваше да те водя там. Твърде много ти се събра, дойде ти в повече.
	Надигам се на лакът и го поглеждам.
	— Проблемът не е, че ми се е събрало много. Дойде ми прекалено онова, което си спомних. Нямаш вина за нещата, които ми е причинил баща ми. Престани да се самообвиняваш за всичко лошо, което се случва на околните.
	Холдър прокарва ръка през косата ми, а изражението му се изопва.
	— Какво имаш предвид? Какво ти е причинил? — пита плахо, защото вероятно и без това знае. Мисля, че и двамата сме знаели, но сме отказвали да повярваме.
	Отпускам ръка и облягам глава на гърдите му, не отговарям. Сълзите отново се завръщат с пълна сила и той ме прегръща плътно с едната си ръка, а с другата подхваща главата ми. Притиска буза в главата ми.
	— Недей, бейби — шепне. — Недей… — Повтаря, защото не иска да повярва онова, което дори не съм изрекла. Стискам тениската му с юмруци и не спирам да плача, а той ме прегръща така силно, че се изпълвам с признателност, задето мрази баща ми, колкото и аз.
	Целува ме по косите и не ме пуска. Не ми казва колко съжалява, нито ме пита как да ми помогне, понеже и двамата знаем, че отговор няма. Не знаем каква да е следващата стъпка. Знам само, че няма къде да отида. Не мога да се върна при баща си, който по право има попечителство над мен. Не мога да се върна при жената, която ме е отвлякла. А след всичко, което научих за миналото, се оказва, че още не съм пълнолетна, така че не мога да разчитам и на себе си. Холдър е единственото нещо в живота ми, заради което не съм изгубила напълно надежда.
	И макар да се чувствам в безопасност в обятията му, образите и спомените отказват да изчезнат, колкото и да се старая и каквото и да правя, колкото и да се опитвам, не мога да спра да плача. Притиска ме мълчаливо към себе си, а аз отчаяно се питам как да прогоня спомените. Искам Холдър някак да ги заличи, поне за кратко, защото не съм в състояние да ги понеса. Не искам да си припомням всичките онези нощи, в които баща ми е влизал в стаята ми. Мразя го. С всяка фибра на тялото си. Мразя го, задето ми е отнел точно тази първа стъпка.
	Надигам се и се надвесвам над Холдър. Той долепя длан до бузата ми и очите му ме гледат въпросително, иска да разбере дали съм добре.
	Не съм добре.
	Плъзвам тяло върху неговото и го целувам, искам да излича горчивината. Предпочитам да не чувствам нищо, отколкото да се гърча под напора на омразата и болката. Сграбчвам тениската му и се опитвам да я измъкна през главата му, но той ме отблъсква, така че падам по гръб. Надига се на ръце и се втренчва неразбиращо в мен.
	— Какво правиш?
	Пъхам ръка зад врата му и го притеглям към себе си, притискам устни в неговите. Ако го целувам достатъчно дълго, все в някакъв момент ще се предаде и ще ме целуне на свой ред. И тогава всичко ще изчезне.
	Той обгръща бузата ми с шепа и действително ме целува лекичко. Пускам врата му и се опитвам да си сваля тениската, но той бута ръцете ми и я дръпва надолу.
	— Престани. Защо го правиш?
	Изражението му е безкрайно объркано, тревожно. Не мога да обясня защо го правя, защото сама не знам. Знам само, че искам да изтикам грозните чувства, но има и нещо друго. Има нещо още по-важно — знам, че ако не заличи стореното от онзи мъж още сега, никога повече няма да мога да се смея, да се радвам и дишам.
	Искам Холдър да премахне болката.
	Поемам си дълбоко въздух и го поглеждам право в очите.
	— Искам да правим секс.
	Чертите му не се отпускат, погледът му внезапно е изстинал. Надига се от леглото, става и тръгва из стаята. Прокарва нервно пръсти през косата си и се връща при леглото, спира отстрани.
	— Скай, не мога. Не разбирам защо изобщо го искаш точно сега.
	Сядам в леглото, внезапно уплашена, че може да откаже. Примъквам се към ръба на леглото, към него, и се вдигам на колене, сграбчвам го за тениската.
	— Моля те. Моля те, Холдър. Трябва да го направя.
	Той се измъква от ръцете ми и отстъпва назад. Клати глава напълно объркан.
	— Отказвам да го направя, Скай. Не можем да го направим. Явно си в шок или нещо такова… Не знам. Дори не знам какво да кажа.
	Отпускам се съкрушена на леглото. Сълзите отново потичат. Поглеждам го пак с искрено отчаяние.
	— Моля те. — Свеждам поглед към ръцете си и ги сплитам в скута си, понеже не мога да го гледам в очите, докато обяснявам. — Холдър… той е единственият, който е прекрачвал тази граница с мен. — Бавно вдигам очи към неговите. — Искам да не е единственият. Моля те!
	Ако е възможно с думи да разкъсаш душата на някого, то току-що раздрах неговата на две. Лицето му се сгърчва и очите му се напълват със сълзи. Чудесно осъзнавам какво го карам да направи, но не мога иначе. Трябва да направя каквото е необходимо, за да премахна болката и омразата.
	— Моля те, Холдър.
	Но той не иска първият ни път да е така. И аз не искам, но понякога се намесват и други фактори, освен любовта. Фактори като омразата например. Понякога в желанието си да се отървеш от омразата, се поддаваш на отчаянието. А той познава омразата, познава и болката и прекрасно съзнава колко е важно това, независимо дали е съгласен, или не.
	Връща се обратно при леглото, отпуска се на колене на пода пред мен, така че очите ни да са на едно равнище. Обгръща талията ми и ме придърпва към ръба на леглото, после подпъхва ръце под коленете ми и увива краката ми около талията си. Смъква тениската ми, без да ме поглежда в очите. После сваля и своята. Прегръща ме и се изправя, вдига ме на ръце и ме отнася до горната част на леглото. Нежно ме слага да легна и се отпуска върху мен, сетне обляга длани от двете страни на главата ми и ме поглежда нерешително. Пръстът му спира сълзата, която се търкаля по слепоочието ми.
	— Добре — казва и звучи съвсем уверено, нищо че очите му говорят друго.
	Изправя се на колене и бръква в портфейла си, оставен на нощното шкафче. Вади презерватив и смъква джинсите си, без да сваля поглед от мен. Дебне за знак, че съм размислила. Или може би се тревожи да не получа нов пристъп на паника. И аз не съм сигурна дали ще ми се размине, но въпреки всичко трябва да продължа. Не мога да позволя на баща ми да притежава тази част от мен дори и секунда повече.
	Пръстите на Холдър се насочват към копчето на панталона ми. Разкопчава го и го смъква надолу. Вдигам очи към тавана и усещам, че с всеки негов жест съзнанието ми все повече се отдалечава от настоящия миг.
	Завинаги ли съм погубена? И дали някога ще мога да изпитам удоволствие от подобна близост?
	Не ме пита дали съм сигурна, че това искам. Знае, че съм сигурна, така че въпросът остава неизречен. Навежда се и ме целува, докато сваля сутиена и бикините ми. Добре че ме целува, защото така имам извинение да затворя очи. Не ми харесва как ме гледа… сякаш би предпочел да е някъде другаде, където и да е. Не отварям очи, когато устните му се отделят от моите, за да си сложи презерватива. Когато отново ляга върху мен, го притискам силно, искам да го направи, преди да успее да размисли.
	— Скай.
	Отварям очи и ясно виждам колебанието, изписано на лицето му. Поклащам глава.
	— Не разсъждавай. Просто го направи, Холдър.
	Той затваря очи и заравя глава в шията ми, понеже не може да ме погледне.
	— Не знам какво да направя. Не знам дали не е крайно нередно и дали действително го искаш. И ме е страх, че ако го направя, ще ти бъде още по-тежко.
	Думите му се забиват право в сърцето ми, понеже напълно го разбирам. Не зная дали от това имам нужда. Не зная дали няма да съсипе всичко. Но така отчаяно копнея да отнема поне това от баща ми, че съм готова да рискувам всичко. Ръцете ми, увити плътно около шията му, започват да треперят, разплаквам се. Той не вдига глава, само обхваща лицето ми с длан, но при звука на сълзите ми като че ли едва се сдържа сам да не заплаче. И самият факт, че така се измъчва, говори, че напълно ме разбира. Притискам глава в шията му, надигам тяло към неговото и мълчаливо се моля да изпълни молбата ми.
	Така и прави. Намества се, целува ме по косата и бавно прониква в тялото ми.
	Не издавам никакъв звук въпреки болката.
	Дори не дишам, въпреки че се задъхвам.
	Не мисля какво точно се случва между нас, защото изобщо не разсъждавам. Представям си звездите на тавана в моята стая и се питам дали, ако ги смъкна от там, няма вече да ми се налага да ги броя.
	Успявам да се дистанцирам от действията му, но в един момент той внезапно застива върху мен, все още заровил глава в шията ми. Диша тежко и след миг въздъхва и прекъсва контакта между телата ни. Поглежда ме за секунда, после затваря очи, обръща се и сяда на ръба на леглото с гръб към мен.
	— Не мога да го направя — казва. — Струва ми се безкрайно нередно, Скай. Нередно, защото усещането е фантастично, но съжалявам за всяка секунда. — Изправя се и нахлузва джинсите, после дръпва тениската и ключа за стаята от тоалетката. Така и не ме поглежда, излиза от стаята, без да продума.
	Мигом изпълзявам от леглото и се пъхам под душа, понеже се чувствам мръсна. А също и виновна, задето го принудих да направи такова нещо, и се надявам водата някак да отмие усещането за вина. Изтърквам всеки сантиметър от тялото си обилно със сапун, но не ми става по-леко. Ето че успешно съсипах още един интимен миг с него. Не мога да изтрия спомена за срама, изписан на лицето му, когато излезе от стаята. Когато прекрачи прага, без да ме погледне.
	Спирам водата и излизам от кабинката. Избърсвам се и навличам един от халатите, закачен на гърба на вратата. Сресвам си косата и прибирам тоалетните си принадлежности обратно в чантичката. Не искам да си тръгна, без да му кажа, но не мога да остана тук повече. Освен това не желая да се тревожи, че трябва да се изправи пред мен след случилото се. Мога да си поръчам такси до автогарата и да изчезна, преди да се е върнал.
	Ако изобщо възнамерява да се върне.
	Отварям вратата към стаята и подскачам, защото Холдър седи на леглото, стиснал длани между коленете си. При отварянето на вратата ме стрелва с очи. Застивам насред крачката и го зяпвам на свой ред. Очите му са кървясали, а едната му ръка нескопосно е увита в тениската, подгизнала от кръв. Втурвам се към него и посягам към ръката, махам тениската, за да видя раната.
	— Холдър, какво си направил? — Обръщам ръката му на едната и другата страна и оглеждам дълбокия разрез през кокалчетата. Той я дръпва и увива отново в съдраното парче от тениска.
	— Нищо ми няма.
	Изправя се и аз неволно отстъпвам назад, понеже очаквам отново да излезе. Вместо това се спира пред мен.
	— Толкова съжалявам — прошепвам, вдигнала очи към него. — Не биваше да те карам да го правиш. Просто имах нужда…
	Той обрамчва лицето ми с длани и притиска устни в моите, прекъсва извинението ми.
	— Мълчи. Няма за какво да се извиняваш. Излязох не защото ти се сърдя. Сърдя се на себе си.
	Измъквам се от прегръдката му и се връщам при леглото, понеже не мога повече да слушам самообвиненията му.
	— Всичко е наред. — Дръпвам завивките. — Не мога да очаквам да ме желаеш точно сега. Беше грубо, егоистично и крайно неуместно да те моля за такова нещо. Искрено съжалявам. — Лягам на леглото и се обръщам с гръб, за да не види сълзите ми. — Хайде да спим, става ли?
	Гласът ми звучи далеч по-спокойно, отколкото се опасявах. Не искам да се чувства виновен. През цялото време ме подкрепя, във всяка една крачка, а аз не му се отплащам с нищо. Най-доброто, което бих могла да направя сега, е да скъсам с него, за да не се чувства длъжен да бъде до мен в този хаос. Не ми дължи нищо.
	— Нима мислиш, че ми е тежко, защото не те желая? — Холдър заобикаля леглото и спира от онази страна, на която съм обърната, и кляка до ръба. — Скай, ужасно ми е тежко, понеже ми се къса сърцето, а нямам представа как да ти помогна. Искам да съм до теб и да те подкрепя, но имам чувството, че всеки път казвам нещо не на място. Всеки път, когато те докосна или целувам, ме е страх, че не това искаш. А сега искаш секс, защото ти се иска поне това да му отнемеш, и напълно те разбирам. Напълно разбирам защо го искаш, но от това не ми става по-лесно да те любя, при положение, че дори не можеш да ме погледнеш в очите. И ме боли, защото не го заслужаваш. Не заслужаваш такъв живот, Скай, а аз не мога да направя нищичко, за да ти помогна. Искам да ти помогна, но не мога, и се чувствам толкова безпомощен.
	Някак, докато ми говори, се е озовал в леглото и ме е притеглил към себе си, но, заслушана в думите му, дори не съм забелязала. Прегръща ме и ме придърпва в скута си, после увива краката ми около тялото си. Поема лицето ми в шепи и впива очи в моите.
	— И въпреки че спрях, изобщо не биваше да започвам, без първо да ти кажа колко те обичам. Защото те обичам, Скай. И не заслужавам да те докосвам, докато не ти кажа, че те докосвам единствено защото те обичам.
	Прилепва устни до моите и дори не ми дава възможност на свой ред да му кажа, че го обичам. Обичам го толкова, че ме боли. В момента не мисля за нищо друго, освен за това колко го обичам и колко много ме обича той, и как въпреки всичко искам да съм точно тук, сега, с него.
	Опитвам се да изразя всичките тези емоции с целувка, но целувката не е достатъчна. Целувам брадичката му, после носа, челото, а накрая и сълзата, която се търкаля по бузата му.
	— И аз те обичам. Не знам какво щях да правя, ако те нямаше, Холдър. Толкова те обичам и толкова съжалявам. Исках да ми бъдеш първият и безкрайно съжалявам, че баща ми ти отне тази възможност.
	Холдър решително клати глава и ме принуждава да млъкна с бърза целувка.
	— Никога не казвай такова нещо. Дори недей да си помисляш такова нещо. Баща ти е отнел този първи миг по невъобразимо жесток начин, но ти обещавам, че това е единственото, което е успял да ти вземе. Защото си невероятно силна, Скай. Невероятна си и забавна, и умна, и красива, и безстрашна. И стореното от него не може да ти отнеме най-важното. Оцеляла си веднъж, ще оцелееш пак. Сигурен съм.
	Слага длан върху сърцето ми, после поставя моята върху гърдите си. Свежда очи към моите, за да е сигурен, че го слушам, че съм напълно съсредоточена.
	— Майната им на първите стъпки, Скай. За нас двамата е важно онова, което ще трае вечно.
	Целувам го. Мили боже, как го целувам, целувам го с всяка клетка в тялото си. Той подхваща главата ми с ръка и ме отпуска назад в леглото, после се надвесва над мен.
	— Обичам те — шепне. — Обичам те от толкова отдавна, но просто не можех да ти кажа. Не можех да ти позволя на свой ред да ме обичаш, при положение, че криех толкова много неща.
	По бузите ми се леят сълзи и макар да са същите сълзи, от същите очи, сега са съвсем други. Не са сълзи на болка или гняв… а сълзи от прекрасното чувство, което ме завладява, когато чувам колко много ме обича.
	— Не мисля, че би могъл да уцелиш по-подходящ момент да ми кажеш, че ме обичаш. Добре е, че си изчакал.
	Холдър ми се усмихва и ме гледа с възхищение. Накланя глава и ме целува, устата ми се изпълва с прелестния му вкус. Целува ме нежно, внимателно, плъзва уста върху моята, докато развързва халата. Ахвам, когато ръката му се прокрадва под плата и започва да милва корема ми. И усещането е напълно различно отпреди петнайсет минути. Усещане, от което не искам да избягам.
	— Господи, колко те обичам — шепне той, а ръката му пропълзява към талията ми. Пръстите му бавно лазят надолу към бедрото ми и аз простенвам в устата му, което съвсем го настървява. Усещам как дланта му побутва вътрешната страна на крака ми и разбирам, че иска да отпусне тяло между бедрата ми, но несъзнателно трепвам. Доловил неволното колебание, Холдър отдръпва устни и ме поглежда. — Скай, помни, че те докосвам, защото те обичам. Единствено по тази причина.
	Кимам и затварям очи, но продължава да ме е страх, че отново ще ме завладеят страхът и вцепенението. Холдър ме целува по бузата и придърпва обратно халата ми.
	— Отвори очи — прошепва и проследява с пръст мократа диря. — Плачеш.
	Опитвам се да го успокоя с усмивка.
	— Но този път от щастие.
	Кимва, но не се усмихва. Известно време ме гледа внимателно, после преплита пръсти с моите.
	— Искам да правя любов с теб, Скай. И мисля, че и ти го искаш. Но първо искам да разбереш нещо. — Той притиска пръстите ми, навежда се и целува друга издайническа сълза. — Знам, че ти е трудно да си позволиш да чувстваш. Толкова дълго си се опитвала да блокираш всякакви чувства и емоции всеки път, когато някой те докосне. Но искам да знаеш, че травмата не е в резултат от това, което ти е сторил физически. Сърцето ти е разбито заради това, че е потъпкал вярата ти в него. Преживяла си едно от най-ужасните неща, което едно дете може да преживее, при това в ръцете на твоя рицар… на човека, когото си боготворяла… и дори не мога да си представя колко си страдала. Но помни, че нещата, които ти е сторил, нямат нищо общо с нас двамата, когато сме заедно по този начин. Когато те докосвам, го правя, защото искам да си щастлива. Когато те целувам, те целувам, защото имаш най-прекрасната уста, която съм виждал, и просто не мога да се сдържа. А когато правя любов с теб, правя именно това. Защото съм влюбен в теб. И всичко отрицателно, което цял живот си свързвала с физическия контакт, не се отнася до мен. Не се отнася до нас. Докосвам те, защото те обичам… единствено по тази причина.
	Нежните му думи изпълват сърцето ми, заличават страха. Целува ме леко и аз се отпускам под пръстите му — пръсти, които ме докосват, водени единствено от любов. И тялото ми реагира, разтапя се в неговото, оставям устните ми да следват неговите, оставям пръстите ми да се сплитат с неговите, ритъмът на тялото ми да съвпадне с неговия. Твърде бързо се увличам, готова съм да бъда с него, защото искам.
	— Обичам те — шепне.
	През цялото време, докато ме милва, докато изследва тялото ми с ръце, устни и очи, не спира да ми повтаря колко ме обича. И както никога, съзнанието ми не се рее другаде, напротив, този път съм изцяло с него, искам да вкуся всичко, което прави и мълви. В някакъв момент Холдър хвърля опаковката от презерватива и ме поглежда, усмихва ми се и погалва лицето ми с върховете на пръстите си.
	— Кажи ми, че ме обичаш.
	Поглеждам го съвсем сериозно, уверено, искам да усети колко съм искрена.
	— Обичам те, Холдър. Безкрайно. И искам да знаеш… че и Хоуп те обичаше.
	Веждите му неволно се вдигат и той рязко издишва, сякаш в продължение на тринайсет години е бил със затаен дъх в очакване на точно тези думи.
	— О, Скай, ще ми се да можеше да почувстваш колко съм щастлив.
	Бърза да затвори устата ми със своята и познатият му сладостен вкус ме изпълва в мига, в който прониква в мен. Изпълва ме не само със себе си, но и със своята искреност, с любовта си и с частица от всичко, което за нас ще трае вечно. Вкопчвам се в раменете му, движа се с неговия ритъм и този път _чувствам_ всичко. Всеки съвършен миг.


>	Понеделник, 29 октомври 2012 г.
>	09:50 ч.

	Извъртам се и виждам, че Холдър седи в леглото и проверява нещо в телефона си. Когато се протягам сънено, той се навежда да ме целуне, но аз бързам да се обърна.
	— Трябва да си измия зъбите — смотолевям и изпълзявам от леглото. Холдър се разсмива, после се заглежда отново в телефона. През нощта някак отново съм се озовала в тениската, но нямам представа кога се е случило. Смъквам я и се пъхам под душа. Когато се връщам в стаята, го заварвам да прибира багажа.
	— Какво правиш?
	Холдър сгъва блузата ми и я пъха в чантата. Вдига за миг очи, после се заема с пръснатите по леглото дрехи.
	— Не можем да останем тук вечно. Трябва да решим какво искаш да правиш.
	Пристъпвам с няколко крачки към него, а сърцето ми се качва в гърлото.
	— Но… но аз още не зная. Нямам къде да отида.
	Доловил паниката в гласа ми, той заобикаля леглото и ме прегръща.
	— Имаш мен, Скай. Успокой се. Можем да се приберем у нас и тогава да решим. Освен това е добре да се върнем на училище. Не можем просто да спрем да ходим и определено не можем да живеем по хотели.
	Мисълта да се върна в онзи град, да бъда само на някакви си три-четири километра от Карън ме плаши. Страх ме е, че ако съм така близо, ще се изкуша да я видя, а още не съм готова за такава крачка. Искам за още един последен път да зърна старата си къща с надеждата да пробудя и други спомени. Не желая да разчитам на Карън за истината. Искам да науча колкото се може повече сама.
	— Само още един ден — примолвам му се. — Моля те, още само един ден и после ще си тръгнем. Искам да се опитам да осмисля нещата, а за целта трябва да се върна в къщата отново.
	Холдър отстъпва назад и ме поглежда строго, поклащайки глава.
	— В никакъв случай — заявява най-категорично. — Няма да те подложа отново на подобно нещо. Няма да ходиш пак там.
	Поемам лицето му с длани.
	— Трябва, Холдър. Този път дори няма да изляза от колата, обещавам. Но трябва да видя къщата още веднъж. Успях да си спомня толкова много неща. Искам още само няколко спомена, преди да ме отведеш обратно и да се наложи да реша какво да правя.
	Холдър въздъхва, измъква се от ръцете ми и тръгва напред-назад из стаята. Очевидно никак не му се иска да се предаде.
	— Моля те — повтарям, понеже знам, че ако продължа да го умолявам, няма да устои.
	Той бавно се обръща към леглото, вдига саковете и ги пуска пред гардероба.
	— Добре. Обещах да направя всичко, което сметнеш за необходимо. Но отказвам да вадя дрехите наново. — Той посочва саковете.
	Разсмивам се и сключвам ръце около врата му.
	— Ти си най-готиното и разбрано гадже на целия свят.
	Той въздъхва и на свой ред ме прегръща.
	— Не, не съм. — Притиска устни в слепоочието ми. — Аз съм най-изтормозеното гадже на целия свят.


>	Понеделник, 29 октомври 2012 г.
>	16:15 ч.

	Десет минути след като спираме срещу къщата, баща ми се появява. Още щом колата му паркира пред гаража, Холдър посяга към ключа и пали колата.
	Пресягам се и поставям трепереща длан върху ръката му.
	— Почакай — казвам. — Искам да видя как изглежда.
	Холдър въздъхва и обляга глава назад, убеден, че трябва да си тръгнем, но същевременно с ясното съзнание, че няма да му позволя.
	Поглеждам към полицейската кола, която паркира в алеята отсреща. Вратата се отваря и отвътре излиза мъж в униформа. Обърнат е с гръб към нас и е долепил телефон до ухото си. Явно води разговор, понеже спира насред двора, продължава да говори и така и не влиза в къщата. Гледам го, но не усещам нищо. Не чувствам нищо до момента, в който се обръща и виждам лицето му.
	— О, боже — прошепвам високо. Холдър ми хвърля въпросителен поглед и аз поклащам глава. — Нищо, нищо — казвам. — Но ми изглежда… познат. Нямам никакъв спомен как е изглеждал, но ако го срещна на улицата, веднага бих го познала.
	Продължаваме да го гледаме. Ръцете на Холдър са се впили във волана, та чак кокалчетата му са побелели. Взирам се и забелязвам, че и моите ръце несъзнателно стискат колана.
	Баща ми най-после отлепя телефона от ухо и го тиква в джоба. Тръгва към нас и ръката на Холдър мигом посяга към ключа. Ахвам тихичко и се моля да не е забелязал, че го зяпаме. В следващия момент и двамата въздъхваме от облекчение — баща ми се насочва към пощенската кутия в дъното на алеята.
	— Стига ли ти толкова? — процежда Холдър през зъби. — Понеже няма да издържа още дори секунда, без да скоча да му сритам задника.
	— Почти — казвам неопределено, тъй като не бих искала да направи някоя глупост, но пък още не съм готова да си тръгнем. Гледам как баща ми преглежда пощата на път за къщата и за първи път ми хрумва нещо друго.
	Ами ако се е оженил повторно?
	Ами ако има други деца?
	Ами ако причинява същото на някой друг?
	Дланите ми, стиснали гладкия плат на колана, бързо се овлажняват, така че го пускам и ги изтривам в джинсите. Ръцете ми треперят повече и отпреди. И вече не мога да мисля за друго, освен че не бива да го оставя да се измъкне. Не бива да го оставя да си тръгне, след като би могъл да стори същото на друго дете. Трябва да разбера. Длъжна съм пред себе си и пред всяко друго дете, което има някакъв контакт с баща ми, да се уверя, че той не е грозният звяр, когото описват спомените ми. А за да разбера със сигурност, трябва да се срещна с него. Да говоря с него. Да проумея защо е постъпил така.
	Когато баща ми отключва входната врата и изчезва в къщата, Холдър въздъхва дълбоко.
	— Готови ли сме вече? — пита.
	Сигурна съм, че ако разбере какво се каня да направя, ще приложи физическа сила, за да ме спре. И за да не се издам, се насилвам да се усмихна и кимам.
	— Аха, вече можем да си вървим.
	Холдър посяга към ключа. И в мига, в който китката му се завърта, аз щраквам колана, отварям вратата и скачам. Притичвам през улицата, прекосявам двора на къщата, изкачвам стъпалата към верандата. Така и не чувам кога ме е настигнал. Съвсем безшумно Холдър увива ръце около мен и ме вдига във въздуха, повлича ме надолу по стълбите. Носи ме към колата, а аз ритам и се опитвам да се отскубна от ръцете му.
	— Какво, по дяволите, си мислиш, че правиш? — Не ме пуска, не обръща внимание на усилията ми да се освободя и ме носи през двора.
	— Пусни ме веднага, Холдър, или ще крещя! Кълна се в бога, ще се разкрещя!
	При тази заплаха той ме извърта с лице към себе си и ме разтърсва за раменете, втренчил в мен безкрайно разочарован поглед.
	— Недей, Скай. Няма нужда да се изправяш пред него, не и след всичко, което ти е сторил. Искам да си дадеш още време.
	Поглеждам го убедена, че болката ми се чете в очите.
	— Трябва да разбера дали не го прави и с друг. Трябва да разбера дали няма други деца. Не мога просто да си тръгна, като знам на какво е способен. Трябва да го видя. Да говоря с него. Да се уверя, че се е променил, иначе не мога просто да се кача в колата и да си тръгна.
	Той клати глава.
	— Не го прави. Не сега. Ще се обадим тук-там. Първо ще разберем каквото можем от нета. Моля те, Скай. — Той пуска раменете ми и ме хваща за ръцете, побутва ме към колата. Колебая се, все още твърдо решена да се изправя лице в лице с баща си. Интернет не би могъл да ми покаже нищо, което не мога да разбера от гласа му, от очите му.
	— Някакъв проблем ли има?
	Главите и на двама ни рязко се завъртат по посока на гласа. Баща ми стои в подножието на стълбите. Гледа подозрително Холдър, който продължава да ме стиска за ръцете.
	— Млада госпожице, този господин притеснява ли ви?
	Коленете ми се подгъват само при звука на гласа му. Холдър усеща, че губя сили, и ме притегля към гърдите си.
	— Да вървим — прошепва, прегръща ме през рамо и ме побутва напред към колата.
	— Не мърдай!
	Инстинктивно замръзвам, но Холдър продължава да ме бута все по-настойчиво.
	— Обърни се! — Гласът на баща ми звучи съвсем заповеднически.
	Този път и Холдър спира, понеже и двамата сме наясно какви са последствията, ако пренебрегнеш заповед на ченге.
	— Опитай се да го заблудиш — прошепва Холдър в ухото ми. — Може и да не те познае.
	Кимвам и си поемам дълбоко въздух, после и двамата бавно се обръщаме. Баща ми е на няколко крачки от нас, настига ни. Гледа ме сурово и крачи към нас с ръка на кобура. Свеждам очи, защото долавям подозрението в изражението му, и изпадам в ужас. Спира на няколко крачки от нас. Холдър ме прегръща по-плътно, а аз продължавам да се взирам в земята и едва дишам от страх.
	— Принцесо?


>	Понеделник, 29 октомври 2012 г.
>	16:35 ч.

	— Да не си посмял да я докоснеш!
	Холдър крещи и усещам някакъв натиск под ръцете. Гласът му идва сякаш отблизо, така че знам, че още ме държи. Отпускам ръце и усещам тревата между пръстите си.
	— Отвори очи, миличка. Моля те. — Ръката му гали лицето ми. Бавно отварям очи. Надвесил се е над мен, а баща ми стърчи зад него. — Всичко е наред, за миг изгуби съзнание. Трябва да се изправиш. Трябва да вървим.
	Изправя ме на крака, като ме придържа през кръста, иначе отново ще рухна.
	Баща ми се е втренчил в мен.
	— Наистина си ти — измърморва. Поглежда Холдър, после мен. — Хоуп? Помниш ли ме? — Очите му се пълнят със сълзи.
	Моите са сухи.
	— Да вървим — повтаря Холдър.
	Но аз се противопоставям на натиска и се измъквам от ръцете му. Поглеждам баща си, човека, който се държи, сякаш някога ме е обичал. Мръсник.
	— Помниш ли ме? — пита отново и прави крачка напред. Холдър ме придърпва все по-назад с всяка негова крачка към нас. — Хоуп, помниш ли ме?
	— Как бих могла да те забравя?
	Каква ирония! Защото всъщност действително го бях забравила. Забравила го бях напълно, наред с всичко, което ми бе сторил… целия живот в тази къща. Но не искам да разбере. Искам да знае, че го помня, както и всичко, което ми е причинил.
	— Наистина си ти — повтаря, а ръката му се плъзва към хълбока. — Жива си. Добре си. — Вади радиостанцията, вероятно за да повика подкрепление. Но преди пръстът му да успее да натисне бутона, Холдър се пресяга и я избива от ръката му. Радиостанцията пада на земята и баща ми се навежда да я вдигне, после несъзнателно отстъпва назад, а ръката му отново се връща при кобура.
	— На твое място не бих уведомявал никого, че е дошла — предупреждава го Холдър. — Едва ли държиш цялата ти извратеност да лъсне на първите страници.
	Лицето на баща ми побелява и той вдига стреснато очи.
	— Какво? — гледа ме невярващо. — Хоуп, този, който те е отвлякъл, който и да е той… те е лъгал. Наговорил ти е лъжи. — Той пристъпва отново към мен, гледа ме отчаяно, умолително. — Кой те отвлече, Хоуп? Кой беше?
	Правя решителна крачка към него.
	— Помня всичко, което си ми сторил. Но ако получа това, за което съм дошла, кълна се, че ще си тръгна и никога повече няма да ме видиш.
	Той продължава да клати глава, не може да повярва, че дъщеря му стои пред него от плът и кръв. Вероятно се опитва да проумее и друго — че в момента целият му живот е в опасност. Кариерата му, репутацията му, свободата му. И когато осъзнава, че вече не може да отрича, лицето му пребледнява още повече, ако въобще е възможно. Знае, че знам.
	— Какво искаш?
	Поглеждам къщата, после него.
	— Искам отговори — казвам. — Както и всичко, принадлежало на майка ми.
	Холдър отново ме стисва през кръста. Хващам го за ръката. Искам да почувствам, че не съм сама. Решителността ми се стопява с всяка секунда в присъствието на баща ми. Всичко у него, от гласа до изражението на лицето му, усуква стомаха ми до болка.
	Очите на баща ми пробягват към Холдър, после се връщат към мен.
	— Можем да говорим вътре — казва тихо и плахо се оглежда. Фактът, че губи самообладание, говори, че вече е премислил вариантите и е наясно, че няма голям избор. Прави знак към къщата и тръгва по стълбите.
	— Остави си пистолета — обажда се Холдър.
	Баща ми спира, но не се обръща. Бавно вади пистолета от кобура. Оставя го внимателно на верандата и продължава нагоре по стълбите.
	— И другия — добавя Холдър.
	Баща ми отново спира, точно преди вратата. Навежда се и вдига единия крачол, маха пистолета, прикрепен към глезена му. Слага и него при другия и влиза в къщата, като оставя вратата отворена. Преди да го последвам, Холдър ме завърта с лице към себе си.
	— Ще остана тук и няма да затварям вратата. Не му вярвам. Не влизай никъде, освен в хола.
	Кимам и той ме целува бързо, после ме пуска. Влизам в хола. Баща ми седи на канапето, стиснал ръце пред себе си, забил поглед в пода. Пристъпвам към най-близкото кресло и присядам на ръба, не мога да се отпусна. Тук, в тази къща, в негово присъствие, мозъкът ми се замъглява и гърдите ме стягат. На няколко пъти бавно вдишвам в опит да се успокоя.
	Използвам този миг мълчание, за да проверя дали си приличаме по нещо. Може би по цвета на косите? Много по-висок е от мен, а очите му, когато най-после събира сили да ме погледне, са тъмнозелени за разлика от моите. Като изключим карамеления оттенък на косата му, не приличам по нищо на него. Несъзнателно се усмихвам, успокоена, че нямаме нищо общо.
	Баща ми вдига очи и въздъхва, размърдва се неловко.
	— Преди да кажеш каквото и да било — започва той, — искам да знаеш, че те обичах и че през целия си живот, във всеки един миг, съжалявах за онова, което ти сторих.
	Не реагирам, но се налага да положа огромно усилие, за да запазя спокойствие при тази явна лъжа. И цял живот да ми се извинява, не би могъл да изтрие дори една от нощите, в които дръжката на вратата се бе завъртяла.
	— Искам да разбера защо си го правил — казвам с разтреперан глас. Дразня се, че точно сега звуча така жалко. Звуча като малкото момиченце, което го умоляваше да спре. Но вече не съм малко момиче и определено не желая да проявя слабост пред него.
	Той се обляга назад и разтърква очи с длани.
	— Не знам — отвръща подразнен. — След като майка ти почина, започнах отново да пия. Една нощ така се напих, че като се събудих на следващата сутрин, помнех единствено, че съм направил нещо ужасно. Надявах се да е кошмар, но когато дойдох да те събудя, ти беше… променена. Не беше същото щастливо момиче. За една нощ се беше изпълнила с ужас към мен. Ненавиждах се. Дори не бях сигурен какво съм ти сторил, понеже не помнех. Но знаех, че е било нещо ужасно, и толкова, толкова съжалявам. Никога повече не се повтори и правех всичко възможно, за да изкупя вината си. Непрекъснато ти купувах подаръци, давах ти всичко, което поискаш. Иска да забравиш онази нощ.
	Забивам нокти в коленете си, за да се сдържа да не скоча и да го хвана за гушата. Опитва се да ме убеди, че се е случило само веднъж, и внезапно го намразвам още повече, ако изобщо е възможно. Държи се така, сякаш е станало случайно. Сякаш е счупил чаша или е ударил калника на колата.
	— Случваше се нощ… след нощ… след нощ — казвам. Налага се да впрегна всички сили, за да не се разкрещя с пълно гърло. — Страхувах се да си легна, страхувах се да се събудя, да вляза да се къпя, да говоря с теб. Страхувах се не от тъмното или от чудовища под леглото. Страхувах се от чудовището, което уж трябваше да ме обича! Та твоята роля бе да ме защитаваш от такива като теб!
	Холдър е коленичил до мен, държи ме здраво за ръката, а аз крещя срещу човека отсреща. Цялото ми тяло трепери и се облягам на Холдър, искам да почерпя от силата му. Той разтрива лактите ми, целува ме по рамото, оставя ме да кажа всичко, което искам да кажа, без нито веднъж да се опита да ме спре.
	Баща ми като че ли хлътва в канапето и от очите му тръгват сълзи. Не прави опит да се защити, понеже знае, че съм права. Няма какво да каже. Хлипа в шепи от съжаление, че най-после е изобличен, а не от съжаление за стореното.
	— Имаш ли други деца? — питам, втренчена в изпълнените със срам очи, които не успяват да ме погледнат. Баща ми свежда глава и притиска длан в челото си, но не отговаря. — Имаш ли? — крясвам. Искам да съм сигурна, че не го е причинил и на друг. Че не го причинява на друг.
	Клати глава.
	— Не. Така и не се ожених повторно след майка ти. — Звучи съвсем сломен и като гледам действително е сломен.
	— Само с мен ли се е случвало?
	Той не вдига очи от пода, продължава да отбягва въпросите ми с дълги паузи.
	— Дължиш ми истината — казвам равно. — Случвало ли се е с друг преди мен?
	Усещам, че се затваря в себе си. Твърдият блясък в очите му подсказва, че няма никакво намерение да разкрива повече тайни. Отпускам глава в шепи, понеже не зная какво да направя. Струва ми се безкрайно нередно да го оставя да си живее, но изпитвам ужас какво ще се случи, ако реша да го издам. Страхувам се колко ще се промени животът ми. И че никой няма да ми повярва, тъй като е минало толкова време. Но най-вече ме ужасява мисълта, че го обичам твърде много, за да съсипя остатъка от живота му. Присъствието му ми напомня не само за ужасните неща, но и за бащата, който някога е бил… въпреки всичко. Къщата е събудила цял ураган от чувства. Поглеждам масата в кухнята и в главата ми нахлуват спомени за задушевни разговори. Поглеждам задната врата и си припомням как тичахме навън, за да гледаме влака, който минаваше през полето зад къщата. Всичко тук ме изпълва с противоречиви усещания и се измъчвам, че колкото го ненавиждам, толкова го и обичам.
	Избърсвам си сълзите и се обръщам към него. Продължава да се взира в пода и колкото и да се мъча да избегна тази представа, виждам пред себе си моя… татко. Виждам човека, който някога ме обичаше… дълго преди да започна да се страхувам от вратата.


>	Четиринайсет години по-рано

	_— Шшт — прошепва тя и прибира едно избягало кичурче зад ухото ми. Лежим на моето легло, тя е зад мен, притиснала ме е към гърдите си. Цяла нощ повръщам. Не обичам да съм болна, но обожавам мама да се грижи за мен, когато съм болна._
	_Затварям очи и се опитвам да заспя, за да ми стане по-добре. Започвам да се унасям, но чувам вратата да се отваря. Татко ми влиза и ни се усмихва. После усмивката му изчезва, защото вижда, че съм болна. Татко ми не обича да съм болна, защото ме обича и това го натъжава._
	_Прикляква до мен и ме погалва._
	_— Как е малкото ми момиче?_
	_— Лошо ми е, татко — прошепвам._
	_Намръщва се притеснено. Май трябваше да му кажа, че съм добре, за да не го тревожа._
	_Поглежда мама, легнала в леглото зад мен, и й се усмихва нежно. Погалва и нейното лице._
	_— А как е другото ми момиче?_
	_Усещам как мама го хваща за ръката._
	_— Уморена — казва. — Цяла нощ не съм мигвала покрай нея._
	_Татко ми става и й помага да се изправи. Прегръща я и я целува по бузата._
	_— Аз ще поема. — Поглажда косата й. — Ти си почини._
	_Мама кимва и пак го целува, после излиза. Татко ми ляга на нейното място. Прегръща ме точно като нея и започва да ми пее любимата си песен. Казва, че му е любима, защото в нея се разказва за мен._
P>
	„В живота си съм губил много.
	Имало е болка и вражда.
	Но няма никога да се откажа, никога да се предам.
	Защото винаги ще имам лъч надежда.“
P$
	_Усмихвам се, въпреки че ми е лошо. Татко продължава да ми пее и накрая клепачите ми натежават и заспивам._


>	Понеделник, 29 октомври 2012 г.
>	16:57 ч.

	Това е първият ми спомен от времето преди злото. Единственият ми спомен, преди майка ми да почине. Продължавам да не помня как е изглеждала. Споменът е твърде неясен, но помня чувството. Помня, че ги обичах. И двамата.
	А сега баща ми вдига глава, лицето му е посърнало. Изправям се и Холдър понечва да ме хване за ръката. Поглеждам го и поклащам глава.
	— Всичко е наред — уверявам го.
	Кимва и неохотно ме пуска, оставя ме да се доближа до баща ми. Коленича на пода пред него и се взирам в изпълнените с разкаяние очи. При тази близост тялото ми се напряга, гневът отново припламва в сърцето ми, но знам, че трябва да го направя, ако искам да получа желаните отговори. Трябва да повярва, че му съчувствам.
	— Бях болна — започвам спокойно. — Двете с мама… лежахме на леглото, а ти се прибра от работа. Цяла нощ бе стояла при мен и беше уморена и ти й каза да си почине.
	По бузата му се търкулва сълза и той кима едва-едва.
	— Легна до мен и ме прегърна така, както един баща трябва да прегръща дъщеря си. И ми изпя песен. Песничка за лъча надежда. — Избърсвам една сълза и продължавам да го гледам настойчиво. — Преди мама да умре, преди да се наложи да се бориш с болката… не си бил такъв, нали?
	Той клати глава и погалва лицето ми.
	— Не, Хоуп. Толкова те обичах. Толкова те обичам. Обичах двете ви повече от самия живот, но когато тя си отиде… най-доброто в мен угасна заедно с нея.
	Стисвам юмруци и неволно се свивам от допира на пръстите му. Но се стягам и си налагам да се успокоя.
	— Съжалявам, че е трябвало да преживееш такова нещо — казвам твърдо. И действително съжалявам. Помня колко обичаше мама и въпреки начина, по който бе избрал да се справя с мъката, успявам да намеря в себе си нужното съчувствие, за да ми е мъчно, че му се е наложило да преживее загубата й. — Знам, че я обичаше. Спомням си. Но от това не ми става по-лесно да ти простя. Не знам защо си толкова различен от другите… до такава степен, че да си позволиш да ми причиниш подобни неща. Но въпреки всичко осъзнавам, че си ме обичал. И колкото и да ми е трудно да го призная, и аз някога те обичах. Обичах всичко добро у теб.
	Изправям се и правя крачка назад, без да отделям очи от неговите.
	— Знам, че у теб има не само зло. Сигурна съм. Но ако действително ме обичаш, както твърдиш… ако изобщо си обичал мама… тогава ще направиш всичко възможно, за да помогнеш на раната в душата ми да зарасне. Дължиш ми го. Искам единствено да си честен, за да си тръгна с някакво подобие на покой. За това съм дошла. За малко покой.
	Вече хлипа на глас, поклащайки глава в шепите си. Връщам се при канапето и Холдър ме прегръща силно, оставайки все така на колене пред мен. Продължавам да се треса, така че увивам ръце около тялото си. Холдър усеща напрежението ми и плъзва пръсти по ръката ми, намира кутрето ми и увива своето около него. И този малък жест се оказва съвсем на място, защото ме изпълва точно с онова чувство за сигурност, което ми е нужно.
	Баща ми въздъхва тежко, после отпуска ръце.
	— Когато навремето започнах да пия… случи се само веднъж. Направих нещо на сестричката ми… но беше само веднъж. — Поглежда ме и очите му са изпълнени със срам. — Това беше много години преди да срещна майка ти.
	Сърцето ме се свива при тази груба откровеност, но най-вече от факта, че, незнайно защо, той смята, че всичко е наред, щом се е случило само веднъж. Преглъщам буцата в гърлото и продължавам с въпросите.
	— А след мен? Случвало ли се е с друг, след като съм изчезнала?
	Той свежда поглед и гузното му изражение ме зашеметява като удар в корема. Ахвам и от ужас дори сълзите ми секват.
	— С кого? С колко?
	Той поклаща леко глава.
	— Само с още едно момиче. Преди няколко години спрях да пия и от тогава не съм докосвал никого. — Поглежда ме с очи, пълни с отчаяние и надежда. — Кълна ти се. Три момичета, това бяха трите най-мрачни периода от живота ми. Когато съм трезвен, съумявам да контролирам импулсите си. Затова и спрях да пия.
	— Коя беше? — питам, защото искам да се изправя пред истината, поне още веднъж преди да напусна живота му завинаги.
	Той извърта глава надясно.
	— Живееше в съседната къща. Заминаха, когато беше на десет, така че не знам какво се е случило с нея. Беше преди много време, Хоуп. Не се е случвало от години, това е истината. Кълна се.
	Сърцето ми внезапно натежава като камък. Пръстите, стиснали ръката ми, се отпускат и виждам как Холдър буквално се срива пред очите ми.
	Лицето му се разкривява от непоносима болка и той се извръща, сграбчил косата си с юмруци.
	— Лес — прошепва мъчително. — О, господи, не. — Притиска глава в рамката на вратата, вкопчил и двете ръце в тила си. Мигом се изправям и отивам при него, слагам ръце на раменете ми, уплашена, че ще избухне. Започва да се тресе, мълчаливо плаче. Не знам какво да кажа, не знам как да му помогна. Не спира да повтаря „не“ и да клати глава. Сърцето ми се къса, като го гледам, но нямам представа как да му помогна. Сега разбирам какво е имал предвид онзи път, когато каза, че в такива моменти няма подходящи думи, защото действително няма думи, с които бих могла да му помогна. Вместо това притискам глава в гърдите му и той се обръща леко и ме прегръща с една ръка.
	Гърдите му болезнено се надигат и усещам, че едва успява да обуздае яростта си. Дишането му се накъсва, макар да се стреми да се овладее. Стискам ръката му по-силно, надявам се да се сдържи да не изригне. Колкото и да ми се иска… колкото и да ми се иска да отмъсти на баща ми за стореното… и за мен, и за Лесли, опасявам се, че в този момент Холдър е изпълнен с твърде много омраза, за да съумее да спре.
	Слага ръце на раменете ми и ме отмества. Погледът му е толкова тежък и мрачен, че мигом заемам отбранителна позиция. Заставам между него и баща ми, понеже не зная как другояче да го спра, но май изобщо не ме забелязва. Гледа право през мен. Чувам как баща ми се изправя, виждам как очите на Холдър го проследяват. Извъртам се, готова да кресна на баща ми да се маха от хола, но в този момент Холдър ме хваща за ръцете и ме избутва настрани.
	Спъвам се, падам на пода и наблюдавам като на забавен каданс как баща ми пъхва ръка зад канапето и се обръща с пистолет в ръката, насочен право към Холдър. Не мога да говоря. Не мога да извикам. Не мога да помръдна. Не мога дори да затворя очи. Принудена съм да гледам.
	Баща ми вдига радиостанцията, стиснал пистолета с безизразно изражение. Натиска копчето, без да сваля очи от Холдър, и казва:
	— Полицай в беда на „Оук стрийт“, номер трийсет и пет — двайсет и две.
	Очите ми се стрелват към Холдър, сетне към баща ми. Радиостанцията пада от ръцете му, търкулва се на пода точно пред мен. Изправям се с мъка, но от гърлото ми продължава да не излиза и звук. Отчаяните очи на баща ми срещат моите и той бавно вдига пистолета.
	— Наистина съжалявам, Принцесо.
	Звукът изригва, изпълва цялата стая. Пронизително силен. Стисвам очи и запушвам уши, понеже не мога да разбера откъде идва. Висок, остър, като писък. Сякаш пищи момиче.
	Аз.
	Аз пищя.
	Отварям очи и виждам безжизненото тяло на баща ми само на крачки от мен. Ръката на Холдър запушва устата ми и той ме повдига, дърпа ме през вратата. Дори не се опитва да ме носи. Краката ми се влачат в тревата и той стиска устата ми с ръка, хванал ме през кръста с другата. Не отмества даже ръка и когато стигаме колата, заглушава писъците ми. Очите ми ще изскочат, клатя глава невярващо с надеждата последната минута да се изтрие, ако откажа да повярвам.
	— Престани. Трябва да спреш да крещиш. Веднага.
	Кимам енергично и някак успявам да сподавя неволните звуци, които бликат от устата ми. Опитвам се да дишам и чувам как носът ми засмуква и издишва въздуха с шумно свистене. Гърдите ми се надигат с мъка и едва тогава виждам кръвта по лицето на Холдър… и едва се сдържам да не се разпищя отново.
	— Чуваш ли? — пита Холдър. — Чуваш ли сирените, Скай? След по-малко от минута ще са тук. Сега ще си махна ръката и искам да влезеш в колата и максимално да се успокоиш, защото веднага трябва да се махнем.
	Кимвам пак и той маха ръка от устата ми и ме избутва в колата. Изтичва към своята врата, качва се, пали и потегля. Завиваме зад ъгъла в момента, в който две полицейски коли се появяват откъм противоположния край на улицата, точно зад гърба ни. Отдалечаваме се и аз отпускам глава между коленете си, опитвайки се да си поема въздух. Изобщо не разсъждавам за случилото се. Не мога. Нищо такова не се е случило. Не е възможно. Съсредоточавам се върху мисълта, че всичко е ужасен кошмар и че трябва само да дишам. Дишам, за да съм сигурна, че съм жива, понеже това, което става, не може да е реално.


>	Понеделник, 29 октомври 2012 г.
>	17:29 ч.

	Прекрачваме със залитане прага на хотелската стая, досущ като две зомбита. Изобщо не помня как сме се добрали от колата до стаята. Холдър сяда на леглото и си сваля обувките. Аз успявам да направя само няколко крачки и застивам там, където коридорът се отваря към стаята. Отпускам ръце край тялото си, накланям глава. Взирам се в прозореца в отсрещния край на помещението. Завесите са разтворени и разкриват мрачна гледка към тухлена сграда, издигната само на метър-два от хотела. Плътна тухлена стена без прозорци и врати. Само тухла.
	Ето така изглежда животът ми в момента. Опитвам се да надникна в бъдещето, но настоящето ми пречи. Нямам представа как ще се развият нещата от тук нататък, с кого ще живея, какво ще стане с Карън, ако подадем сигнал за онова, което се случи току-що. Дори не мога да гадая. Между настоящия миг и следващия се издига плътна стена без никакви указания, изписани отгоре й със спрей.
	През последните седемнайсет години животът ми е бил единствено тухлена стена, отделяща първите няколко години от останалите. Плътна маса, която разделя живота ми като Скай от живота ми като Хоуп. Чувала съм, че някои хора успяват да блокират травматични спомени, но винаги съм смятала, че става дума за съзнателен избор. А ето че в продължение на тринайсет години съвсем буквално нямах и представа коя съм била. Вярно е, че съм била едва на пет, когато са ме откъснали от предишния ми живот, но въпреки това е странно, че нямам някакви спомени. Явно в мига, в който съм се качила в колата при Карън, някак съм взела съзнателното решение, макар и на такава крехка възраст, да заключа онези спомени. И когато Карън започнала да ми разказва за „осиновяването“ ми, ми е било по-лесно да се вкопча в безобидните лъжи, отколкото да си припомня грозната истина.
	Знам, че по онова време не съм можела да обясня какво ми прави баща ми, защото не съм разбирала. Знаела съм само колко е омразно. А когато не си сигурен какво мразиш и защо всъщност го мразиш, е трудно да запомниш подробностите… остават само чувствата. Вярно е, че никога не съм проявявала любопитство по отношение на миналото си. Никога не съм се питала кой ли е баща ми, или защо ме е оставил за осиновяване. Сега знам, че липсата на интерес се е дължала на факта, че някъде дълбоко все още съм таяла омраза към този човек, така че ми е било далеч по-лесно да издигна тухлената стена и никога повече да не погледна назад.
	Продължавам да изпитвам омраза, макар вече да не може да ме докосне. Не спирам да го мразя и да се страхувам от него до смърт и въпреки това съм съсипана, че е мъртъв. Мразя го, задето е напълнил спомените ми с ужасни неща, и същевременно нещо ме кара да тъгувам за него насред цялата грозота. Не искам да тъгувам за това, че е мъртъв. Искам да ликувам, но не мога.
	Нечии ръце смъкват якето ми. Откъсвам поглед от тухлената стена, която сякаш ми се надсмива от прозореца, обръщам се и виждам Холдър зад гърба ми. Мята якето ми на облегалката на стола, после смъква опръсканата ми с кръв блуза. Залива ме неподправена тъга, когато осъзнавам, че съм генетично свързана с безжизнената кръв, оплескала дрехите и лицето ми. Холдър ме заобикаля, посяга към копчето на джинсите ми и ги разкопчава.
	Той самият е само по боксерки. Изобщо не съм забелязала кога се е съблякъл. Очите ми обхождат лицето му и виждам пръските кръв по дясната буза, онази, която е била от страната на баща ми. Очите му са мътни, така че не ги вдига от панталоните ми.
	— Трябва да си измъкнеш краката, Скай — прошепва, когато стига до стъпалата ми. Хващам се за раменете му и измъквам единия крак, после другия. Не пускам раменете му, а очите ми се взират в капките кръв в косата му. Механично посягам и прокарвам пръсти през няколко кичура, после вдигам ръка, за да разгледам пръските. Размазвам кръвта между пръстите си. Гъста е. По-гъста, отколкото е нормално.
	Защото пръските съдържат не само кръвта на баща ми.
	Понечвам да избърша пръсти в корема си, бясно се мъча да махна лепкавата влага от себе си, но успявам единствено да я размажа навсякъде. Гърлото ми се стяга и пресича писъците. Чувствам се като в сън, когато случващото се е толкова ужасно, че не успяваш да изкрещиш. Холдър ме поглежда и ми се приисква да пищя и да крещя, и да плача, но успявам единствено да опуля очи и да поклатя глава, продължавайки да трия ръце в тялото си. Когато вижда, че изпадам в паника, той бърза да се изправи, вдига ме на ръце и ме отнася под душа. Пуска ме в ъгъла, по-далече от ръчния душ, после сам влиза и пуска водата. Щом водата се затопля, дърпа завесата, обръща се с лице към мен и ме хваща за ръцете, които продължават да се мъчат да изтрият червеното. Дръпва ме към себе си, така че и двамата се озоваваме под топлата струя. Водата ми влиза в очите и аз се задавям и жадно си поемам въздух.
	Холдър се пресяга отстрани и взима сапуна, разкъсва подгизналата хартиена опаковка. Навежда се отново и се изправя, стиснал кесия за баня. Цялото ми тяло се тресе въпреки топлата вода. Натърква кесията с вода и сапун, после я притиска в бузата ми.
	— Шшт — прошепва, взирайки се в паникьосаните ми очи. — Сега ще те почистя, спокойно.
	Започва внимателно да бърше лицето ми, а аз стисвам клепачи и кимам. Не отварям очи, понеже не искам да видя окървавената кесия. Увивам ръце около тялото си и се старая да не мърдам под ръцете му, нищо че още ме побиват тръпки. Нужни са му няколко минути да измие кръвта от лицето ми, от ръцете и корема ми. Когато свършва, посяга зад главата ми и дръпва ластика от косата ми.
	— Погледни ме, Скай. — Отварям очи и той слага ръка на рамото ми. — Ще ти сваля сутиена, чуваш ли? Трябва да ти измия косата и не искам нещо да попадне върху сутиена.
	Нещо да попадне върху сутиена?
	Когато схващам, че има предвид полепналите по косата ми частици, паниката ме завладяла наново, трескаво се залавям да тегля презрамките на сутиена и накрая го измъквам през главата.
	— Махни ги — прошепвам настойчиво, навеждам глава под струята, искам да облея коса с вода, търкам я с пръсти. — Махни ги. — В гласа ми се надига истерия.
	Той ме хваща отново за китките и дръпва ръцете ми, увива ги около кръста си.
	— Дай на мен. Дръж се за мен и се опитай да се успокоиш. Остави на мен.
	Притискам глава в гърдите му и го прегръщам силно. Надушвам шампоана, когато излива солидна доза в шепи и я втрива в косата ми с пръсти. Пристъпва крачка напред, така че водата да облива главата ми, както съм притисната в рамото му. Търка и масажира, изплаква я няколко пъти. Дори не питам защо се налага толкова пъти да я мие, оставям го да действа.
	Когато приключва, завърта и двама ни, така че сега той да е под струята, и сапунисва собствената си коса. Пускам го и отстъпвам назад, не искам да ме опръска с нещо. Свеждам поглед към корема и ръцете си и вече не виждам следи от баща ми. Поглеждам Холдър. Търка лицето и шията си с нова кесия. Стоя и наблюдавам как спокойно отмива случилото се преди по-малко от час.
	Когато приключва, отваря очи и ме поглежда съчувствено.
	— Скай, трябва да провериш дали съм почистил всичко, става ли? Да избършеш всичко, което съм пропуснал.
	Говори бавно, спокойно, сякаш се страхува да не ме уплаши. И именно по тона му разбирам какво се опитва да избегне. Страх го е, че ще се пречупя, че ще се пропукам, че ще полудея.
	А мен ме е страх, че вероятно е прав, така че измъквам кесията от ръцете му и се насилвам да се овладея и да го огледам внимателно. Над дясното му ухо е останало малко петно кръв, така че посягам и го избърсвам. Дръпвам кесията и поглеждам това последно петънце кръв, после я пъхам под струята и то изчезва.
	— Вече няма нищо — прошепвам. И сама не зная дали говоря само за кръвта.
	Холдър дръпва кесията от ръката ми и я оставя на ръба на ваната. Очите му са по-зачервени от преди, но не мога да разбера дали плаче, понеже водата се стича по лицето му досущ като сълзи. И едва тогава, когато всички физически следи от миналото са заличени, се сещам за Лесли.
	Сърцето ми отново се раздира, но този път заради Холдър. От устата ми се откъсва ридание и мигом я запушвам, но раменете ми продължават да се тресат. Той ме притегля към гърдите си и притиска устни в косата ми.
	— Холдър, толкова съжалявам. Господи, толкова съжалявам. — Плача и се държа здраво за него и копнея да мога да отмия отчаянието му както кръвта. Прегърнал ме е толкова силно, че едва дишам. Но знам, че има нужда точно от това. Има нужда да усетя болката му, както аз имам потребност да усети моята.
	Припомням си всяка дума, изречена от баща ми, и се опитвам да я изтласкам навън заедно със сълзите. Не искам да си спомням лицето му. Не искам да си спомням гласа му. Не искам да помня колко го ненавиждам, а най-вече не искам да помня колко съм го обичала. Защото няма по-страшно чувство от вината, когато знаеш, че в сърцето ти има място да обичаш злото.
	Холдър вдига ръка към тила ми и притиска лицето ми в рамото си. Бузата му се долепя до главата ми и сега вече чувам, че плаче. Съвсем тихо, старае се да се сдържа. Толкова страда заради Лесли, че неволно се замислям, че и аз съм виновна донякъде. Ако не бях изчезнала, баща ми нямаше да я докосне, нямаше да я накара да страда. Ако не се бях качила в онази кола с Карън, Лесли може би щеше да е жива.
	Свивам ръце зад гърба му и го хващам за раменете. Вдигам лице и извръщам уста към шията му, целувам го нежно.
	— Толкова съжалявам. Сигурна съм, че нямаше да се стигне дотам, ако бях…
	Холдър ме сграбчва за ръцете и ме избутва от себе си с такава сила, че очите ми се разширяват.
	— Да не си посмяла да говориш така — изсъсква той и аз буквално подскачам. Пуска ръцете ми и обгръща лицето ми с шепи. — Не искам никога да се извиняваш за стореното от този човек. Чуваш ли ме? Нямаш никакви вина, Скай. Закълни ми се, че никога няма да допуснеш подобни мисли. — Очите му ме гледат покрусено, пълни със сълзи.
	Кимам.
	— Заклевам се — измърморвам.
	Така и не свежда очи, взира се в мен и настоява за искреност. Сърцето ми думка, не мога да повярвам с каква лекота пропъди угризенията ми. Ще ми се да можеше по същия начин да се освободи и от собственото си чувство за вина, но знам, че няма да го направи.
	Не мога да понеса изражението му, затова увивам ръце около врата му и го прегръщам. Притиска ме силно, отчаяно. Като че ли едва сега осъзнаваме с пълна сила истината за Лесли, осъзнаваме кошмара на разигралата се пред очите ни сцена, и в ужаса си се притискаме с всички сили един към друг. Мъчим се да излеем насъбралите се емоции в сълзи. Плачем прегърнати. Холдър не може повече да се сдържа, изоставя ролята на вечния закрилник. Обичта му към Лесли, яростта му от случилото се, всичко мъчително се излива през очите му.
	Знам, че Лесли би искала Холдър да разбере болката й, затова дори не се опитвам да го утеша с думи. Сега и двамата плачем за нея, за малкото момиче, което си е нямало кой да плаче за него. Целувам го по слепоочието, обгърнала шията му с ръце. И всеки път, когато устните ми го докоснат, той ме приласкава още по-силно. Устните му срещат моите и в следващия миг и двамата се опитваме да изпием с целувки болката на другия, болка, която нито един от двама ни не заслужава. Устните му стават все по-неумолими, целува шията ми все по-страстно и настоятелно, отчаяно се стреми към някакво избавление. После се отдръпва за миг и ме поглежда в очите, раменете му се надигат с мъка, гърдите му се борят за въздух.
	Рязко впива устни в моите, тласкан от неотложна потребност, сграбчва косата ми, впива треперещи пръсти в гърба ми. Притиска ме към стената и плъзва ръце надолу зад бедрата ми. Усещам отчаянието му, когато ме повдига и увива краката ми около кръста си. Иска да се освободи от болката, иска да му помогна. Точно както и аз предната нощ.
	Прегръщам го през шията, притеглям го към себе си, позволявам му да ме погълне, за да усети поне миг облекчение. А също и самата аз отчаяно се нуждая от утеха. Искам да забравя всичко.
	Не искам тази вечер животът ни да е обсебен от миналото.
	Притиснал ме с тяло към стената, той обгръща лицето ми с длани, докато устните ни трескаво търсят някакво спасение от реалността. Обгръщам гърба му с ръце, а устата му като обезумяла се плъзва по шията ми.
	— Кажи ми, че всичко е наред — шепне, опрял устни в кожата ми. Вдига глава и напрегнато се взира в очите ми. — Кажи ми, че не е грешно да искам да те имам, защото след всичко, което преживяхме днес, ми се струва нередно така да те желая.
	Сплитам пръсти в косата му и притискам главата му надолу, покривам устата му с моята, целувам го с такава страст, че всякакви думи са излишни. Той простенва, отлепя ме от стената и ме отнася на леглото така, както съм увита около тялото му. Този път е груб, когато смъква последните остатъци от дрехи ни, настървен, когато целува устата ми, но в момента сърцето ми копнее именно за сурова страст.
	Стъпил на пода до леглото, той се привежда над мен, притиснал страстно устни в моите. За миг се отделя, колкото да сложи презерватива, после ме хваща за кръста и ме придърпва към ръба на леглото. Пъха ръка под коляното ми и вдига крака ми, опира го в хълбока си, после плъзва пръсти под ръката ми и ме сграбчва за рамото. В мига, в който погледите ни се сключват, той прониква в мен без миг колебание. Простенвам от силата на тласъка, а същото и от интензивното удоволствие, което мигом измества мимолетната болка. Прегръщам го с всички сили, тялото ми се движи с неговия ритъм, той впива пръсти в крака ми, а после се привежда, за да ме целуне пламенно. Затварям очи и главата ми потъва в матрака и двамата се оставяме на любовта, за да ни донесе поне глътка утеха след омразата и отчаянието.
	Ръцете му се преместват на талията ми, придърпва ме към себе си, пръстите му се впиват все по-дълбоко в хълбоците ми с всяко диво и ритмично движение. Вкопчвам се в раменете му и отпускам тяло, оставям го да ме насочва така, както му е нужно. Устата му се откъсва от моята и очите му се отварят едновременно с моите. Все още са пълни със сълзи, затова пускам раменете му и вдигам пръсти към лицето му, опитвам се да изгладя изопнатите черти. Без да откъсва очи от мен, той нежно ме целува по дланта, а после се отпуска отгоре ми и неочаквано спира да се движи.
	И двамата дишаме тежко, усещам го в себе си, усещам, че още ме желае. Без да ме изпуска от поглед, той плъзва ръце под гърба ми и ме притегля към себе си, повдига ме и се изправя. Завъртаме се, без да се отделяме един от друг, после сяда на пода и обляга гръб на леглото, а аз оставам в скута му. Бавно привлича главата ми към устата си и нежно ме целува.
	Притиска ме почти закрилнически, устните му пълзят по устните и брадичката ми и имам чувството, че това е един друг Холдър, не онзи отпреди трийсетина секунди, но също толкова пламенен. Страстта му е ту буйна и напрегната, ту нежна и ласкава. Започвам да ценя и да обичам неочакваните обрати в поведението му.
	Усещам, че му се иска сега аз да поема контрол, но се смущавам. Дори не съм сигурна, че зная как. Той долавя неувереността ми и ме хваща за кръста, бавно ме насочва, съвсем леко ме движи върху себе си. Гледа ме настойчиво, иска да е сигурен, че съм напълно съпричастна.
	И е така. Дотолкова съм вглъбена в това, което се случва, че не мога да мисля за нищо друго.
	Погалва лицето ми с една ръка, а с другата, на талията ми, продължава да ме насочва.
	— Нали знаеш какво чувствам към теб, Скай? — шепне ми той. — Знаеш колко те обичам. Знаеш, че съм готов на всичко, за да изтрия болката ти, нали?
	Кимам, защото действително знам. А и в очите му се чете неподправена искреност и знам, че думите му не са провокирани единствено от настоящия миг.
	— Сега имам нужда от същото, Скай. Искам да знам, че ме обичаш по същия начин.
	Гласът му, лицето му, цялото му тяло се изкривява от болка. Бих направила всичко, за да му спестя страданието. Промушвам пръсти между неговите, притискам сплетените ни ръце между сърцата ни, бавно събирам смелост да му покажа колко безумно го обичам. Гледам го право в очите и се надигам леко, после бавно се отпускам върху тялото му.
	Холдър простенва силно, сетне затваря очи и отпуска глава на матрака отзад.
	— Отвори очи — прошепвам. — Искам да ме гледаш.
	Вдига глава и ме поглежда през спуснатите си клепачи. Продължавам малко по малко да поемам контрол, искам да чува и усеща колко много означава за мен. Усещането за власт е напълно непознато, но изненадващо приятно. Холдър ме гледа така, както никой друг не ме е гледал. Сякаш съм му нужна. Сякаш, за да оцелее, съм му необходима единствено аз.
	— Не отклонявай поглед — нареждам му и отново се надигам.
	Когато се отпускам отгоре му, главата му се отмята леко от силата на усещанията, а от гърлото ми се откъсва стенание, но въпреки това не сваля измъчените си очи от мен. Вече не се нуждая от напътствия, тялото ми се превръща в ритмично отражение на неговото собствено.
	— Помниш ли първия път, когато ме целуна? — шептя. — Онзи път, когато устните ти едва докоснаха моите? Тогава открадна късче от сърцето ми. — Продължавам със същия ритъм, а той се взира в мен напрегнато. — А първият път, когато каза, че ме „осезаваш“, защото още не беше готов да признаеш, че ме обичаш? — Притискам ръка в гърдите му и се намествам още по-плътно, искам да ме усети цялата. — Тогава открадна още едно късче от сърцето ми.
	Той разперва пръстите на ръката, която притискам до сърцето си, така че дланта ляга плътно върху кожата. Аз правя същото.
	— А онази нощ, когато разбрах, че съм Хоуп? И ти казах, че искам да остана сама? Когато се събудих и те видях в леглото ми, направо ми се доплака, Холдър. Доплака ми се, понеже копнеех да си с мен. И тогава разбрах, че съм влюбена в теб. Че съм влюбена в начина, по който ме обичаш. И когато ме прегърнеш, знам, че независимо какво ще се случи, ти си моят дом. Онази нощ открадна най-големия къс от сърцето ми.
	Целувам го нежно. Той затваря очи и главата му отново се накланя назад.
	— Отвори очи — прошепвам и отдръпвам лице.
	Той послушно ги отваря, а погледът му е толкова напрегнат, че го усещам до мозъка на костите си.
	— Не ги затваряй. Искам да гледаш как ще ти дам и последния къс от сърцето си.
	Той въздъхва дълбоко и имам чувството, че болката буквално изтича от тялото му. Ръцете му ме притискат силно и изражението му мигом се променя от дълбоко отчаяние в неистова жажда. Тялото му започва да се движи заедно с моето, без да отделяме очи един от друг. Постепенно се превръщаме в едно цяло, докато телата ни и ръцете ни, и очите ни изразяват онова, което думите не могат да предадат.
	Оставаме свързани така до последния миг, когато клепачите му съвсем натежават. Отпуска глава назад и се отдава на дълбоките тръпки на екстаза. А когато думкането на сърцето му под дланта ми се забавя и отново е в състояние да ме погледне, издърпва ръцете си от моите, хваща ме за тила и ме целува с необуздана страст. Навежда се над мен и ме слага на пода, възстановява контрол, целува ме като обезумял.
	През остатъка от вечерта се редуваме да даваме израз на чувствата си, без да продумаме и една дума. И когато най-после стигаме точката на крайно изтощение, заспивам в прегръдките му замаяна и невярваща. Напълно сме се слели… със сърце и душа. Никога не съм вярвала, че някога ще мога да се доверя достатъчно на някого, за да споделя с него сърцето си, а още по-малко, че с готовност ще му го дам цялото.


>	Понеделник, 29 октомври 2012 г.
>	23:35 ч.

	Когато се събуждам, Холдър не е до мен. Сядам в леглото. Вън е тъмно, така че щракам лампата. Обувките му ги няма на пода, затова навличам някакви дрехи и излизам да го търся.
	Прекосявам вътрешния двор, но така и не го намирам в никоя от шатрите. Тъкмо се наканвам да се върна обратно и го виждам да лежи на цимента до басейна, скръстил ръце под тила си, втренчен в звездите. Изглежда толкова спокоен, че решавам да седна в една от кабинките, за да не му преча.
	Свивам се на седалката и измъквам ръце от ръкавите, за да се сгуша в пуловера, облягам глава назад и го наблюдавам. Пълнолуние е и наоколо всичко е озарено от мека светлина, а Холдър прилича на ангел. Взира се в небето с ведро изражение и аз се изпълвам с благодарност, че е намерил достатъчно сили и воля, за да преживее днешния ден. Знам колко много означава Лесли за него, знам как се измъчва сърцето му. Прекрасно знам какво чувства, защото болката ни вече е обща. Чувствам всичко, което и той. И обратно, той чувства всичко, което и аз. Така се получава, когато двама души се слеят в едно — споделят не само обичта. Делят и болка, и мъка, и тъга, и печал.
	И въпреки невероятния катаклизъм в живота ми, усещам топло чувство на уют и доволство, провокирано от ласките ни. Каквото и да се случи, знам, че Холдър ще ме подкрепя във всеки миг, дори да се наложи да ме носи. Многократно ми е доказвал, че никога повече не бива да губя надежда, щом той е в живота ми.
	— Ела при мен — обажда се ненадейно, без да сваля очи от небето. Усмихвам се и отивам при него. Съблича си якето и ме увива с него, а аз се отпускам на студения цимент и се сгушвам в гърдите му. Погалва ме по косата и двамата мълчаливо съзерцаваме звездите.
	В главата ми започва да се оформя някакъв спомен. Затварям очи, защото за разлика от друг път, сега искам да си припомня. Имам чувството, че този ще е щастлив, а такива трябва да трупам колкото се може повече. Прегръщам силно Холдър и се оставям споменът да ме погълне.


>	Тринайсет години по-рано

	_— Защо си нямаш телевизор? — питам я. От много дни съм при нея. Много е добричка и тук много ми харесва, но ми липсва телевизията. Обаче не колкото Дийн и Лесли._
	_— Не обичам телевизията. Смятам, че хората са станали зависими от технологиите, а това ги прави мързеливи — обяснява Карън._
	_Не разбирам какво иска да каже, но се преструвам, че всичко ми е ясно. Много е хубаво в нейната къща и не искам да изтърся нещо, заради което да реши да ме върне при татко ми. Още не ми се прибира._
	_— Хоуп, помниш ли как преди няколко дни ти казах, че искам да говоря за нещо много важно с теб?_
	_Не помня, но кимам с глава така, сякаш си спомням. Тя дръпва стола си по-близо до моя._
	_— Искам да слушаш внимателно. Много е важно._
	_Кимам. Много се надявам да не каже, че е време да се прибирам. Не съм готова да си ходя вкъщи. Липсват ми Дийн и Лесли, но не искам да се прибирам вкъщи при татко._
	_— Знаеш ли какво означава осиновяване? — пита ме тя._
	_Клатя глава, понеже думата ми е непозната._
	_— Това означава да обичаш някое дете толкова много, че да поискаш да ти стане син или дъщеря. Затова го осиновяваш, така че да му станеш майка или татко. — Хваща ме за ръката и лекичко я стиска. — А аз толкова много те обичам, че искам да те осиновя и да ми станеш истинска дъщеря._
	_Усмихвам й се, макар да не разбирам какво иска да каже._
	_— И ще дойдеш да живееш с мен и татко?_
	_Тя поклаща глава._
	_— Не, миличка. Татко ти много те обича, но вече не може да се грижи за теб. Иска от тук нататък аз да се грижа за теб, защото му е важно да си щастлива. Така че вместо да живееш при татко, ще живееш с мен и аз ще ти бъда майка._
	_Доплаква ми се, макар да не знам защо. Харесвам Карън, но обичам и татко. Харесва ми къщата на Карън и как готви, а също и моята стая. И много искам да остана тук, но не мога да се усмихна, понеже коремът ме заболява. Заболя ме, когато ми казва, че татко ми вече не може да се грижи за мен. Да не би да съм го ядосала нещо? Но си замълчавам. Страх ме е, че ако реши, че искам да живея при татко ми, ще ме върне там. А аз го обичам, наистина, но ме е страх да живея с него._
	_— Радваш ли се, че ще те осиновя? Искаш ли да живееш с мен?_
	_Разбира се, че искам да живея с нея, но ми е тъжно, защото пътувахме много минути или часове до тук. А това означава, че сме много далече от Дийн и Лесли._
	_— Ами приятелите ми? Ще ги видя ли пак?_
	_Карън поклаща глава и ми се усмихва, после приглажда косата зад ухото ми._
	_— Миличка, ще си имаш много нови приятели._
	_И аз й се усмихвам, ама коремът продължава да ме боли. Не искам нови приятели. Искам си Дийн и Лесли. Липсват ми. Очите ми парят, а не искам да плача. Не искам Карън да си помисли, че не се радвам, задето ще ме осинови, защото наистина се радвам._
	_Карън ме прегръща._
	_— Миличка, не се тревожи. Някой ден ще ги видиш отново. Но точно сега няма как да се върнем обратно, затова ще си намерим нови приятели тук, става ли?_
	_Кимам и тя ме целува по косата, а аз поглеждам гривничката на ръката си. Докосвам сърчицето и се питам дали Лесли знае къде съм. Дано знаят, че съм добре, понеже не искам да се тревожат за мен._
	_— Има и още нещо — продължава Карън. — Много ще ти хареса._
	_Обляга се назад и слага лист хартия и молив пред себе си._
	_— Най-хубавото при осиновяването е, че можеш сам да си избереш име. Знаеше ли?_
	_Клатя глава. Не знаех, че хората могат сами да си избират имената._
	_— Така, преди да ти изберем име, трябва да уточним кои имена не можем да ползваме. Не можем да използваме предишното ти име, нито пък прякорите. Имаш ли си прякор? Някаква думичка, с която татко те нарича?_
	_Кимам, но не казвам._
	_— Как те нарича татко ти?_
	_Свеждам очи към скута си и се прокашлям._
	_— Принцеса — прошепвам. — Ама на мен не ми харесва._
	_Карън май се натъжава, като й казвам._
	_— Добре тогава, значи, повече никога няма да ти казваме „принцеса“, става ли?_
	_Съгласявам се. Радвам се, че и на нея този прякор не й харесва._
	_— А сега искам да ми разкажеш за нещата, които те правят щастлива. Нещата, които ти се струват красиви, и нещата, които обичаш. Можем да изберем нещо от тях._
	_Няма нужда да си записва, понеже само едно нещо обичам._
	_— Обичам небето — отвръщам и се сещам какво ми беше казал Дийн._
	_— Значи, Скай — усмихва се Карън. — Много ми харесва. Според мен е идеално. А сега да измислим още едно, защото всеки трябва да си има по две имена. Какво друго обичаш?_
	_Затварям очи и се опитвам да се сетя още нещо, но не мога. Небето е единственото, което обичам и което е красиво и ми е приятно да мисля за него. Отварям очи и я поглеждам._
	_— А ти какво обичаш, Карън?_
	_Тя пак се усмихва и обляга брадичка в шепа, а лакътя си опира на масата._
	_— Обичам много неща. Най-много обичам пица. Искаш ли да те наречем Скай Пица?_
	_Кикотя се и клатя глава._
	_— Това е глупаво име._
	_— Добре, продължаваме да мислим. Какво ще кажеш за плюшено мече? Искаш ли да те наречем Скай Плюшеното мече?_
	_Разсмивам се и пак въртя глава._
	_Тя вдига глава и се накланя към мен._
	_— Искаш ли да ти кажа какво обичам най-истински?_
	_— Аха._
	_— Обичам билките. Това са растения, които лекуват, обичам да ги отглеждам, за да помагам на хората. Някой ден искам да имам собствен бизнес с билки. Може да изберем името на някоя билка, ей така, за късмет. Има стотици и стотици билки, а някои от тях са с много красиви имена. — Тя се изправя, отива в хола и донася някаква книга. Отваря я и ми сочи една от страниците. — Какво ще кажеш за мащерка? — Намигва ми._
	_Смея се и клатя глава._
	_— Ами… календула?_
	_Пак клатя глава._
	_— Това даже ми е трудно да го кажа._
	_Тя сбръчква нос._
	_— Права си. Важно е човек да може да си каже собственото име. — Прочита още няколко имена, ама на мен не ми харесват. Обръща страницата и ме пита: — А какво ще кажеш за липата? Тя е по-скоро дърво, а не билка, но листата й са с формата на сърца. Харесваш ли сърца?_
	_Кимам. Харесва ми._
	_Тя отново се усмихва, затваря книгата и се навежда към мен._
	_— Тогава, значи, става Линдън Скай Дейвис. Да знаеш, това е най-хубавото име на света. За старите имена няма да се сещаме повече, нали? Обещай ми, че от сега нататък ще мислиш само за красивото си ново име и за прекрасния си нов живот._
	_— Обещавам — казвам. И наистина обещавам. Не искам да мисля за предишното име и за някогашната стая, както и за всичко, което правеше татко ми, докато бях неговата принцеса. Харесвам си новото име. И новата стая — там не се страхувам, че дръжката може да се завърти._
	_Протягам ръце и я прегръщам, а тя ме прегръща на свой ред. Усмихвам се широко, защото точно това си представях, когато си мечтаех мама да е жива и да ме прегръща._


>	Вторник, 30 октомври 2012 г.
>	12:10 ч.

	Вдигам ръка и избърсвам една сълза. Всъщност не зная защо плача — споменът не беше тъжен. Вероятно защото това е един от първите ми спомени с Карън от времето, когато започнах да я обичам. А като се замисля колко я обичам, неминуемо се сещам колко ме боли от постъпката й. Боли ме, защото имам чувството, че вече не я познавам. Сякаш у нея има една тъмна страна, за чието съществуване дори не съм подозирала.
	Но не това ме плаши най-много. Най-много се страхувам, че онази страна от характера й, която все пак познавам… всъщност изобщо не съществува.
	— Може ли да те попитам нещо? — Холдър нарушава мълчанието.
	Кимам върху гърдите му и избърсвам последната сълза. Усеща, че потръпвам, и ме прегръща с две ръце, за да ме стопли. Разтърква рамото ми и ме целува по главата.
	— Мислиш ли, че ще се оправиш, Скай?
	Няма нищо необичайно в подобен въпрос. Напротив, съвсем простичък, директен въпрос и въпреки това е най-трудният въпрос, на който някога ми се е налагало да отговоря.
	Вдигам рамене.
	— Не знам — отвръщам най-искрено. Ще ми се да мисля, че ще се оправя, особено като знам, че Холдър ще е до мен. Но ако трябва да съм честна, всъщност не съм съвсем сигурна.
	— От какво те е страх?
	— От всичко — изричам. — Ужасявам се от миналото. От спомените, които ми нахлуват в главата, щом затворя очи. От случилото се днес и как ще се отрази на нощите, в които няма да те има, за да ме разсейваш. Страх ме е, че нямам силите да се справя с онова, което вероятно ще се случи с Карън. Страх ме е от мисълта, че вече дори нямам представа коя е. — Повдигам глава от гърдите му, за да го погледна в очите. — А знаеш ли какво ме плаши най-много?
	Погалва ме по косата ми и ме наблюдава съсредоточено — иска да знам, че слуша най-внимателно.
	— Какво? — В гласа му се долавя искрена загриженост.
	— Плаша се колко откъсната се чувствам от Хоуп. Знам, че сме един и същи човек, но имам чувството, че онова, което й се е случило, всъщност не се е случило на мен. Все едно съм я изоставила. Оставила съм я завинаги да плаче в онази къща, толкова уплашена, а аз съм се качила в колата и съм си тръгнала. И сега съм с усещането, че в мен се крият двама души. Уплашеното момиченце, завинаги… и другото, което го е изоставило. И се чувствам ужасно виновна, задето съм изградила стена между живота на едната и другата, страх ме е, че никога няма да се почувствам част от живота им.
	Заравям глава в гърдите му. Знам, че думите ми не звучат особено смислено. Той ме целува по главата, а аз обръщам лице към небето и продължавам да се питам дали някога ще се усетя отново нормална. Беше ми толкова по-лесно, когато не знаех истината.
	— Когато нашите се разведоха — обажда се Холдър, — мама много се притесняваше за нас и ни прати на психолог. Ходихме само около шест месеца… Спомням си, че непрекъснато се упреквах, мислех, че аз съм виновен, задето се развеждат. Имах чувството, че напрежението покрай онзи ден, в който те отвлякоха, силно е обтегнал отношенията им. Сега знам, че съм се обвинявал за неща, които не съм можел да контролирам. Но веднъж психологът направи нещо, което донякъде ми помогна. Тогава ми беше много неловко, но сега от време на време, в определени ситуации, се улавям, че продължавам да го правя. Накара ме да си представя себе си в миналото и да поговоря с някогашното си аз, да му кажа всичко, което искам да му кажа. — Вдига глава, за да ме вижда. — Според мен трябва да пробваш. Знам, че звучи тъпо, но пък може да ти помогне. Представи си, че можеш да кажеш на Хоуп всичко, което ти се иска да си можела да й кажеш в деня, в който си я изоставила.
	Облягам брадичка на гърдите му.
	— Как така? Да си представя, че говоря с нея?
	— Именно. Опитай. Затвори очи.
	Затварям очи. Не разбирам съвсем точно какво трябва да направя, но се подчинявам.
	— Затвори ли ги?
	— Да — прошепвам. Разпервам пръсти върху сърцето му и притискам буза в гърдите му. — Обаче не съм сигурна какво да правя.
	— Представи си себе си такава, какво си сега. Представи си как спираш пред къщата на баща си и паркираш отсреща. Но си представи къщата такава, каквато е била тогава. Когато си била Хоуп. Помниш ли я, когато беше бяла?
	Стисвам плътно очи и смътно съзирам бялата къща — образът е потънал дълбоко в съзнанието ми.
	— Да.
	— Добре. Сега си представи всички подробности, всичко, което помниш от онзи ден, и иди да я намериш. Поговори с нея. Кажи й колко е силна. Колко е прекрасна и силна. Кажи й всичко, което трябва да чуе от теб, Скай. Всичко, което ти се иска самата ти да си можела да чуеш в същия онзи ден.
	Изтиквам всякакви други мисли от главата си и следвам инструкциите му. Представям си какво би се случило, ако действително спра пред къщата. Вероятно ще съм облечена с лятната рокля, ще съм вързала косата на опашка, понеже е топло. Почти усещам как слънцето струи по предното стъкло, как топли кожата ми. Насилвам се да изляза от колата. Прекосявам улицата и неохотно приближавам къщата. Сърцето ми мигом ускорява ритъм, понеже ме е страх. Не съм убедена, че искам да я видя, но решавам да послушам Холдър и крача напред, за да поговоря с нея. Заобикалям къщата и я виждам. Седи на тревата, опряла ръце в коленете си. Плаче и сърцето ме заболява при тази гледка. Бавно се приближавам и спирам нерешително, после внимателно присядам на земята, без да мога да откъсна очи от това крехко, малко момиче. Когато се настанявам пред нея, тя вдига глава и ме поглежда. И душата ми изстива, защото изражението в тъмните й очи е напълно безжизнено. В тях няма и капка радост. Въпреки всичко се опитвам да й се усмихна, понеже не искам да разбере колко ме измъчва болката й. Бавно протягам ръка към нея, но спирам, преди да я докосна. Тъжните й кафяви очи се свеждат към пръстите ми и се втренчват в тях. Ръцете ми треперят и не мога да го скрия. Може би защото вижда, че и аз съм уплашена, но някак успявам да спечеля доверието й, тъй като след миг съвсем вдига глава, разтваря ръце и пъха малката си длан в моята.
	Гледам детската си ръчица, стиснала сегашната ми ръка, но искам нещо повече. Искам да сграбча болката и страха й и да ги изтръгна от душата й.
	Сещам се какво ми бе казал Холдър, прокашлям се смутено, стисвам ръката й и започвам.
	— Хоуп. — Гледа ме търпеливо, докато събирам смелост да заговоря… да й кажа всичко, което има нужда да чуе. — Знаеш ли, че си едно от най-смелите момичета, които някога съм срещала?
	Тя завърта глава и свежда очи към тревата.
	— Не съм — отвръща тихо, категорично.
	Взимам и другата й ръка и я поглеждам в очите.
	— Напротив, така е. Невероятно си смела. И ще се справиш, защото сърцето ти е много издръжливо. Имаш сърце, което е в състояние да обича много силно, да обича и живота, и хората толкова дълбоко, колкото не си и сънувала. И знай, че си прекрасна. — Притискам ръка към сърцето й. — Тук, вътре. Сърцето ти е прекрасно и някой ден ще намериш човек, който ще обича сърцето ти така, както заслужава да бъде обичано.
	Тя издръпва едната си ръчичка и избърсва очи.
	— Ти откъде знаеш?
	Навеждам се и я прегръщам. Тя отвръща на прегръдката ми, увива ръце около врата ми и се притиска в мен.
	— Знам, защото съм преживяла съвсем същото като теб — прошепвам в ухото й. — Знам колко страдаш, когато татко ти прави онези неща, защото ги е правил и с мен. Знам колко го мразиш, но и колко го обичаш, защото ти е татко. И в това няма нищо лошо, Хоуп. Няма нищо лошо да обичаш хубавото у него, защото у него има и хубави неща. И няма нищо лошо да мразиш лошото в него, всичко, което те кара да се чувстваш тъжна. Всичките ти чувства са напълно нормални. Само ми обещай никога, никога да не виниш себе си. Вината не е твоя. Ти си само едно малко момиче и нямаш никаква вина, че животът ти е толкова труден. И знам, че ще искаш да забравиш тези ужасни неща, ще копнееш да забравиш тази част от живота си, но трябва да помниш.
	Усещам, че ръцете, обвити около врата ми, треперят, тя плаче тихичко в прегръдката ми. Сълзите й събуждат моите.
	— Искам да помниш коя си въпреки ужасните неща, които ти се случват. Защото те не са ти. А са само неща, които ти се случват. Трябва да разбереш, че ти самата и нещата, които ти се случват, не са едно и също.
	Повдигам лекичко главата й и се взирам в пълните със сълзи очи.
	— Обещай ми, че каквото и да се случи, никога няма да се срамуваш от себе си, независимо колко ще ти е трудно. И може би сега няма да ме разбереш, но искам да ми обещаеш, че няма да позволиш ужасните неща, които ти причинява татко ти, да те определят и да те откъснат от човека, който си. Обещай ми, че никога няма да изгубиш Хоуп.
	Тя кима, а аз избърсвам сълзите й с палци.
	— Обещавам — казва. Усмихва ми се и за първи път виждам искрица живот в големите й кафяви очи. Гушвам я силно, тя ме прегръща през врата, а аз я залюлявам нежно и двете заплакваме.
	— Хоуп, обещавам ти, че от тук нататък никога, никога няма да те изоставя. Ще те пазя в сърцето си завинаги. Никога повече няма да си сама.
	Плача в косите й, но когато отварям очи, всъщност плача в обятията на Холдър.
	— Говори ли с нея?
	Кимам.
	— Да. — Дори не се опитвам да преглътна сълзите. — Казах й всичко.
	Холдър понечва да се изправи, така че и аз ставам заедно с него. Взима лицето ми в шепи.
	— Не, Скай. Не на нея си казала всичко, казала си го на себе си. Защото тези неща са се случили на теб, а не на някого другиго. На Хоуп. На Скай. На най-добрата ми приятелка, която така обичах преди много години, на най-добрата ми приятелка, която обичам сега и която в момента ме гледа. — Целува ме. Когато го поглеждам, виждам, че плаче с мен. — Скай, трябва да се гордееш, че си оцеляла след всичко, което ти се е случило като дете. Не се изолирай от онзи живот. Напротив, прегърни го, защото дяволски се гордея с теб. Всяка усмивка на лицето ти ме изпълва с възхищение, защото знам колко смелост и сила ти е била нужна като дете, за да съхраниш тази част от себе си. А смехът ти? Господи, Скай. Помисли колко много смелост е нужна, за да можеш да се смееш отново след всичко. А сърцето ти… — Той клати глава невярващо. — Фактът, че сърцето ти намери сили отново да обича и да се довери на мъж, доказва, че съм влюбен в най-смелата жена на света. Знам колко смелост е нужна, за да ме допуснеш до себе след онова, което ти е сторил баща ти. И се кълна, че до последния си дъх ще съм ти благодарен, че си позволи да ме обичаш. Благодаря ти, че ме обичаш, Линдън Скай Хоуп.
	Произнася името ми бавно и отчетливо. Не прави опит да избърше сълзите ми, понеже вече са твърде много. Прегръщам го силно и се оставям в ръцете му. Уповавам се в него… с целия си живот.


>	Вторник, 30 октомври 2012 г.
>	09:05 ч.

	Слънцето блести толкова ярко, че прониква и през одеялото, с което съм се завила през глава. Но не слънцето ме събуди, а гласът на Холдър.
	— Вижте, нямате представа какво е преживяла през последните два дни — чувам го да казва.
	Опитва се да шепне, вероятно защото не иска да ме събуди или пък защото не иска да слушам разговора. Не чувам някой да му отговаря, така че явно говори по телефона. Но с кого, дявол да го вземе?
	— Разбирам, че искате да я защитите. Повярвайте ми, разбирам ви. Но и двамата трябва да знаете, че няма да стъпи в онази къща сама.
	Настъпва дълга пауза, после Холдър въздъхва тежко.
	— Трябва да се погрижа да хапне нещо, така че ще ни трябва малко време. Да, обещавам. Ще я събудя веднага щом затворя. Ще тръгнем до час.
	Не чувам да се сбогува, но пък чувам телефона да тупва върху масата. След няколко секунди леглото се разклаща и Холдър ме прегръща.
	— Събуди се, миличка — прошепва в ухото ми.
	Не помръдвам.
	— Будна съм — измърморвам изпод завивките. Главата му се притиска в рамото ми.
	— Значи, си чула? — пита тихо.
	— Кой беше?
	Той се намества леглото и дръпва завивките от главата ми.
	— Джак. Твърди, че снощи Карън му признала всичко. Тревожи се за нея. Иска да се върнеш, за да говорите.
	Сърцето ми пропуска няколко удара.
	— Признала си е? — питам бавно и сядам в леглото.
	Холдър кимва.
	— Не сме навлизали в подробности, но явно е наясно какво става. Казах му за баща ти… но само защото Карън искаше да знае дали си се видяла с него. Когато се събудих сутринта, даваха репортаж по новините. Обявиха смъртта му за самоубийство, понеже сам се обадил в полицията. Даже няма да разследват. — Той взима ръката ми и погалва дланта ми с палец. — Скай, Джак настоява да се върнеш. И мисля, че е прав. Трябва да се върнем и да приключим с тази история. Няма да си сама. Ще бъда с теб, а и Джак ще бъде там. И доколкото разбирам, Карън е готова съдейства. Знам, че ще ти е трудно, но нямаме избор.
	Казва ми го така, сякаш е нужно да ме убеждава, а всъщност съм напълно готова. Копнея да се изправя лице в лице с нея, да получа отговор и на последните си въпроси. Избутвам завивките и се смъквам от леглото, после се изправям и се протягам.
	— Трябва да си измия зъбите и да се преоблека. После можем да тръгваме.
	Тръгвам към банята, без да се обръщам назад, но буквално усещам вълните на гордост, които се надигат в него. Холдър се гордее с мен.


	В колата той ми подава телефона си.
	— Дръж. Брекин и Сикс се тревожат за теб. Карън извадила номерата им от телефона ти и цял уикенд им звъни, за да ги пита къде си.
	— Ти говори ли с някого от двамата?
	Холдър кимва.
	— Сутринта говорих с Брекин, точно преди Джак да се обади. Казах му, че с майка ти сте се скарали и си искала да се махнеш за няколко дни. Не се впечатли особено.
	— А Сикс?
	Холдър ме поглежда и се усмихва леко.
	— Със Сикс може би ще се наложи да се чуеш. Писах й по мейла. Опитах се да я забаламосам със същата версия, но тя не се хвана. Каза, че с Карън никога не се карате, така че да взема да й кажа истината, иначе щяла да хване самолета за Тексас и да дойде да ми срита задника.
	Трепвам, понеже си представям как се е притеснила за мен. Не съм й писала от дни, ето защо решавам да отложа обаждането до Брекин и вместо това да изпратя имейл на Сикс.
	— Как се пуска мейл? — питам. Холдър прихва и си взима телефона, натиска някакви копчета. Връща ми го и сочи екрана.
	— Напиши тук, каквото искаш да й кажеш, после ми го дай и аз ще го изпратя.
	Написвам кратичък имейл, в който я уведомявам, че съм открила разни неща за миналото си и съм искала да се махна за няколко дни. Обещавам й, че ще й обясня всичко до ден-два, но всъщност не съм сигурна, че ще й кажа истината. На този етап май не искам никой да знае. Не и докато не събера всички отговори.
	Холдър изпраща имейла, после хваща ръката ми и сплита пръсти между моите. Зазяпвам се през прозореца, гледам небето.
	— Гладна ли си? — обажда се той, след като пътуваме в пълно мълчание повече от час.
	Поклащам глава. Твърде съм напрегната, за да ям, особено като знам, че съм на път да се срещна с Карън. Твърде напрегната дори за най-обикновен разговор. Въобще за всичко, освен да зяпам през прозореца и да се чудя къде ли ще се събудя утре сутринта.
	— Трябва да хапнеш, Скай. От три дни почти нищо не си яла, а с твоята склонност към припадъци май няма да е зле да спрем.
	Няма да ме остави на мира, докато не хапна нещо, така че се предавам.
	— Добре де — смънквам.
	След като не можах да отговоря къде искам да обядваме, Холдър се спря на един крайпътен мексикански ресторант. Избирам си нещо от обедното меню, колкото да му угодя, макар да е малко вероятно да успея да преглътна каквото и да било.
	— Искаш ли да играем на „Вечерен разпит“? — пита и топва малко парченце тортила чипс в салсата.
	Вдигам рамене. Онова, което ми предстои след пет часа, ме плаши твърде много, така че може би не е зле да се поразсея с нещо.
	— Защо не? Но при едно условие. Не искам да говоря за нищо, свързано с първите няколко години от живота ми, последните три дни или следващите двайсет и четири часа.
	Усмихва се с видимо облекчение. Вероятно и на него не му се говори на тази тема.
	— Първо дамите.
	— Тогава спирай с чипса. — Поглеждам го строго, понеже се кани да отхапе.
	Той се взира тъжно в чинията си и се намръщва театрално.
	— Дай някой бърз въпрос, че умирам от глад.
	Възползвам се от момента да отпия от безалкохолното и да отхапя малко от чипса, който лично измъквам от ръцете му.
	— Защо обичаш да тичаш? — питам.
	— Не знам. — Той се обляга назад. — Започнах, когато бях на тринайсет. Отчасти, за да се отърва от Лес и тъпите й приятелки. Понякога просто исках да се измъкна от къщи. Писъците и кикотенето на тринайсетгодишни хлапачки е доста досадно. Харесваше ми, че когато тичам, всичко е тихо. Може би не си забелязала, но съм доста самовглъбен, а тичането ми помага да си подредя мислите.
	Разсмивам се.
	— Забелязала съм. Винаги ли си бил такъв?
	Той се ухилва и поклаща глава.
	— Това вече са два въпроса. Мой ред. — Взима си чипса точно преди да го лапна и го пъха в устата си, после отпива от чашата. — Защо не се пробва за отбора?
	Вдигам вежда и се изсмивам.
	— Защо чак сега ме питаш? Та това беше преди два месеца.
	Клати глава и замахва с парченце тортила.
	— Без коментари! Ще питам каквото си искам.
	— Добре де, добре. — Смея се. — Всъщност не знам. Училището далеч не се оказа каквото очаквах. Нямах представа, че момичетата ще са толкова гадни. Никой не си направи труда да ме заговори, освен колкото да ме уведоми, че съм уличница. Брекин беше единственият в цялото училище, който ми обърна внимание.
	— Не е вярно — възразява Холдър. — Забравяш Шейла.
	Смея се.
	— Да не би да имаш предвид Шейна?
	— Както и да е. Ти си наред. — Бързо натиква още едно късче тортила в уста и ми се ухилва.
	— Защо се разведоха вашите?
	Усмихва се сковано и несъзнателно почуква с пръсти по масата, после вдига рамене.
	— Предполагам, че им е дошло време да се разделят — отвръща равнодушно.
	— Дошло им е време? — питам озадачено. — Нима в браковете имат срок на годност?
	Той пак вдига рамене.
	— За някои хора, да.
	Интересно разсъждение. Надявам се да не реши, че е негов ред, след като съм си задала въпроса, понеже искам да разбера какво мисли. Не че се каня да се омъжвам скоро. Но нали той е човекът, в когото съм влюбена, та няма да е лошо да знам позицията му, за да не се изненадам неприятно след няколко години.
	— А защо смяташ, че техният е имал срок на годност? — питам.
	— Всеки брак имат срок на годност, ако е сключен необмислено. Бракът не става по-лесен… напротив. Ако се ожениш за някого с надеждата сватбата да оправи нещата, то спокойно можеш да нагласиш хронометъра още след заветното „Да“.
	— А защо са се оженили необмислено?
	— Заради мен и Лес — натъртва той. — Познавали се по-малко от месец, когато майка ми е забременяла. И баща ми се оженил за нея с идеята, че така е редно, макар да е било редно изобщо да не я забременява.
	— Е, случват се и грешки — отбелязвам.
	— Знам. И затова са разведени.
	Тъжно е, че така небрежно говори за липсата на обич между родителите си. Но пък са минали осем години. Вероятно десетгодишният Холдър далеч не е приел разводът така лесно.
	— Но не смяташ, че при всеки брак разводът е неизбежен, нали?
	Холдър скръства ръце на масата и се привежда напред, присвил очи.
	— Скай, ако се питаш дали се страхувам от обвързване, отговорът е „не“. Някой ден, в далечното бъдеще… някъде след колежа, когато ти предложа брак, което със сигурност ще направя, понеже няма да се отървеш от мен… няма да се оженя за теб с надеждата бракът ни да потръгне. Станеш ли моя, ще е завинаги. Вече съм ти казвал, че единственото, което има значение с теб, са миговете, които ще траят вечно.
	Усмихвам му се и усещам, че някак съм малко по-влюбена, отколкото преди трийсет секунди.
	— Еха. Доста бързо го измисли.
	— Защото го мисля от мига, в който те видях в магазина.
	За щастие, в този момент ни донасят храната, иначе не знам как щях да реагирам. Вдигам вилицата, но той се пресяга през масата и я измъква от ръката ми.
	— Не така — казва. — Не сме приключили, а съм на път да задълбая с много личен въпрос. — Бавно си боцва от чинията и протяжно дъвче, докато чакам да зададе „много личния“ въпрос. Отпива от чашата си, хапва още малко и ми се ухилва, защото умишлено протака нещата, за да може да хапне.
	— Питай де — тросвам се уж подразнена.
	Разсмива се и избърсва устни в салфетката, после се привежда напред.
	— Ползваш ли противозачатъчни? — пита ме тихо.
	Прихвам, понеже подобен въпрос не е особено „личен“, когато го задаваш на момичето, с което спиш.
	— Не — признавам. — Преди да нахлуеш така грубо в живота ми, не съм имала повод да пия противозачатъчни.
	— Е, искам да започнеш да пиеш — заявява най-безцеремонно. — Запиши си час за тази седмица.
	Сепвам се при тази грубост.
	— Би могъл да ме помолиш и по-учтиво, между другото.
	Той вдига вежда над чашата си, после най-спокойно я оставя на масата.
	— Виноват. — Трапчинките заиграват на лицето му. — Нека перифразирам. — Снишава гласа си до дрезгав шепот. — Възнамерявам да правя любов с теб, Скай. При това много. Общо взето, при всяка възможност, защото безкрайно се наслаждавах на уикенда… въпреки кошмарните обстоятелства. Така че, за да мога да продължавам да правя любов с теб, ще ти бъда много благодарен, ако вземеш допълнителни контрацептивни мерки, за да не се озовем хванати в капана на прибързан брак със срок на годност. Мислиш ли, че ще можеш да ми услужиш? За да можем да продължим да правим много, много секс?
	Без да отклонявам очи от него, плъзвам празната си чаша към сервитьорката, която е зяпнала Холдър с отворена уста. Успявам да запазя сериозно изражение.
	— Така е много по-добре. И да, мисля, че ще мога да ти услужа.
	Той кимва, после плъзва чашата си до моята и поглежда сервитьорката. Тя рязко се отърсва от вцепенението си и бърза да ни напълни чашите, а после се врътва и изчезва. Когато си тръгва, хвърлям сърдит поглед на Холдър и поклащам глава.
	— Ужасен си, Дийн Холдър. — Разсмивам се.
	— Защо? — пита той най-невинно.
	— Трябва да ти забранят да произнасяш думите „правя любов“ и „секс“ в присъствието на други жени, освен на онази, която е в позицията да се възползва. Май нямаш представа как въздействаш на жените.
	Той тръсва глава пренебрежително.
	— Говоря сериозно, Холдър. Хич не искам да насърчавам егото ти, но е добре да знаеш, че си невероятно привлекателен за всяка жена с туптящо сърце. Помисли само. Познавам безброй момчета, а само към теб се чувствам привлечена? Можеш ли да дадеш обяснение?
	Смее се.
	— Обяснението е съвсем просто.
	— От къде на къде?
	— Поради простата причина, че когато се срещнахме в магазина онзи път, ти вече ме обичаше. Само защото си блокирала спомена за мен от съзнанието си, това не означава, че си го заличила от сърцето си. — Вдига вилицата към устата си. — Но може би си права. Може да се е дължало и на факта, че си искала да ми оближеш трапчинките… — заключва и тиква една хапка в устата си.
	— Определено беше заради трапчинките — отвръщам ухилена. Не мога да пресметна колко пъти успя да ме разсмее за последния половин час, а и без да се усетя, съм омела половината порция. Присъствието му върши чудеса за наранената ми душа.
	Една пресечка преди къщата на Карън го моля да спре за миг. Пътуването бе достатъчно мъчително за мен, знаейки какво ме очаква, но пристигането е още по-страшно. Нямам представа какво ще й кажа, нито как да реагирам, като прекрача прага.
	Холдър отбива. Поглежда ме тревожно.
	— Май ти трябва антракт, а?
	Кимам и си поемам дълбоко въздух. Той се пресяга през седалката и ме хваща за ръката.
	— От какво най-много се страхуваш?
	Обръщам се с лице към него.
	— Страх ме е, че каквото и да ми каже, няма да й простя. Знам, че животът с нея е бил далеч по-добрият вариант, отколкото да остана при баща ми, но тя не го е знаела, когато ме е отвлякла. И самият факт, че е способна на нещо такова, ми пречи да й простя. Щом не мога да простя на баща си за стореното, мисля, че не бива да прощавам и на нея.
	Той прокарва палец по кокалчетата ми.
	— Можеш да не й прощаваш, но все пак можеш да оцениш живота, който ти е осигурила. Била ти е добра майка, Скай. Не го забравяй, когато говориш с нея след малко.
	Издишвам през стегнато гърло.
	— Точно това е най-трудното — казвам. — Фактът, че действително ми беше добра майка и я обичам. Много я обичам и изпитвам ужас от мисълта, че от днес нататък няма да съм с нея.
	Холдър ме притегля към себе си и ме целува.
	— И мен ме е страх, Скай — казва, понеже е излишно да се преструваме, че всичко ще е наред, след като очевидно няма как да стане.
	Страх ни е от неизвестното. Нямаме представа по кой път ще поеме животът ми, след като прекрача прага, нито дори дали ще можем да крачим заедно по този път.
	Отдръпвам се и притискам длани в колене си, докато събера смелост.
	— Готова съм — казвам.
	Той кимва и връща колата на шосето, после завива и паркира в алеята. Когато виждам къщата, ръцете ми още повече се разтреперват. Холдър понечва да отвори вратата, но в този момент се появява Джак и той се обръща към мен.
	— Стой тук — нарежда ми. — Искам първо да говоря с Джак.
	Излиза от колата и затръшва вратата. Оставам вътре, както ми каза, а и, честно казано, никак не бързам да изляза. Наблюдавам ги как разговарят. Фактът, че Джак е тук и все така я подкрепя, ме кара да се съмнявам, че Карън му е казала цялата истина. Съмнявам се, че би останал с нея, ако знаеше всичко.
	Холдър се връща при колата, заобикаля откъм моята страна. Отваря вратата и прикляква до мен. Погалва бузата ми с върховете на пръстите си.
	— Готова ли си?
	Усещам, че кимам, но го правя напълно несъзнателно. Виждам, сякаш отстрани, как краката ми стъпват в тревата и подавам ръка на Холдър, но нямам представа как се получава, при положение, че съвсем съзнателно се опитвам да остана в колата. Не съм готова да вляза, но въпреки това се отдалечавам от колата и, подкрепяна от Холдър, крача към къщата. Когато приближаваме Джак, той ме прегръща. Още щом познатите ръце се увиват около мен, усещам, че идвам на себе си и си поемам дълбоко въздух.
	— Благодаря ти, че се върна — казва ми. — Държи да ти обясни всичко. Обещай ми, че ще й дадеш възможност.
	Отдръпвам се и го поглеждам в очите.
	— Знаеш ли какво е направила, Джак? Каза ли ти?
	Той кимва измъчено.
	— Знам, а също така знам колко ти е трудно. Но трябва да й позволиш да ти разкаже нещата от нейна гледна точка, иначе никога няма да си прости.
	Тръгва към къщата, без да сваля ръка от раменете ми. Холдър ме хваща за ръката и двамата ме съпровождат до прага така, сякаш съм малко дете.
	Не съм малко дете.
	На стълбите спирам.
	— Искам да говоря с нея насаме.
	Вярно е, че исках Холдър да е с мен, но трябва да съм силна. Благодарна съм му, че неизменно ме закриля, но ми предстои най-трудното нещо в живота ми и искам да мога да кажа, че съм се справила сама. Знам, че ако сега се справя сама, ще имам смелостта да се изправя пред всичко.
	Никой не възразява, от което ми става по-леко, понеже явно и двамата вярват в мен. Холдър стисва лекичко ръката ми и ме побутва уверено напред.
	— Ще те чакам тук — казва.
	Вдишвам дълбоко и отварям вратата.
	Пристъпвам в хола и Карън спира да крачи и се извръща към мен. Погледите ни се срещат, тя загубва контрол и се втурва към мен. Не знам каква реакция съм очаквала, но определено не очаквах такова облекчение.
	— Добре си — възкликва тя и ме прегръща през шията. С ръка на тила ми ме притиска към себе си и проплаква: — Толкова съжалявам, Скай. Безкрайно съжалявам, че си разбрала, преди да мога да ти кажа. — Опитва се да продължи, но хлипанията я задавят. Мъчно ми е, че страда така. Лъжите й не могат да зачеркнат всичките тринайсет години, в които съм я обичала, така че болката й ми носи единствено… болка.
	Обгръща лицето ми с ръце и се взира в очите ми.
	— Кълна се, че възнамерявах да ти разкажа всичко, щом станеш на осемнайсет. И ужасно се измъчвам, че сама си научила. Направих всичко възможно, за да го предотвратя.
	Дръпвам ръцете й от лицето си и правя крачка назад.
	— Нямам представа как да реагирам, мамо. — Извъртам се, за да я погледна в очите. — Имам безброй въпроси, но ме е страх да питам. А и как мога да съм сигурна, че ще ми кажеш истината? От къде да знам, че няма да ме излъжеш, както си ме лъгала в продължение на тринайсет години?
	Карън отива в кухнята, взима салфетка и си избърсва очите. Разтреперано поема няколко глътки въздух в опит да се овладее.
	— Ела да седнеш при мен, миличка — казва и тръгва към канапето.
	Оставам права, а тя присяда на ръба на възглавницата. Поглежда ме и цялото й лице се изкривява от болка.
	— Моля те — казва. — Знам, че не ми вярваш и имаш пълно право да не ми вярваш. Но ако намериш сили да признаеш, че те обичам повече от всичко на света, ще ми дадеш възможност да обясня.
	Очите й са напълно искрени. И затова отивам до канапето и сядам срещу нея. Тя вдишва дълбоко, после издишва бавно и, донякъде успокоена, започва да говори.
	— За да мога да ти обясня истината, първо трябва да ти разкажа какво се случи с мен.
	Млъква за миг, защото отново е на път да изгуби контрол. Иска ми се да я прегърна, но не мога. Колкото и да я обичам, не мога да я утеша.
	— Имах прекрасна майка, Скай. Сигурна съм, че много щеше да я харесаш. Казваше се Доун и обичаше двама ни с брат ми с цялото си сърце. Брат ми, Джон, беше с десет години по-голям, така че никога не сме се карали, както често се случва при деца с по-малка разлика. Баща ми почина, когато бях на девет, така че Джон ми стана по-скоро баща, отколкото брат. Беше моят закрилник. Прекрасен брат, а мама беше прекрасна майка. За съжаление, когато станах на тринайсет, Джон действително се превърна в мой баща, понеже мама почина.
	Беше само на двайсет и три, тъкмо завършил колежа. Нямахме роднини, склонни да ме поемат, така че Джон правеше каквото трябва. В началото всичко вървеше добре. Мама ужасно ми липсваше, а ако трябва да съм честна, на Джон му бе трудно да се справя сам с всичко. Тъкмо беше започнал нова работа, завършил бе съвсем наскоро и му беше трудно. И на двамата ни беше трудно. Когато навърших четиринайсет, стресът в работата започна сериозно да му влияе. Започна да пие, а аз започнах да се бунтувам и на няколко пъти се прибрах по-късно, отколкото бе разумно.
	Една такава вечер много ми се ядоса. Спорът ни бързо премина във физическа разпра и той на няколко пъти ме удари. Дотогава никога не ме беше докосвал и с пръст и много се изплаших. Скрих се в стаята си, а той дойде след няколко минути да се извини. Поведението му през предните няколко седмици, провокирано от алкохола, достатъчно ме беше уплашило. А сега, след като ме беше ударил… изпитвах ужас от него.
	Карън се размърдва и посяга към чашата с вода. Гледам как я вдига към устата си и виждам, че пръстите й треперят.
	— Опита се да ми се извини, но аз отказах да слушам. Инатът ми още повече го вбеси и той ме блъсна на леглото и ми се разкрещя. Не спираше да вика, каза, че съм му съсипала живота. Че би трябвало да съм му благодарна за всичко, което прави… че съм му длъжница, задето се съсипва да се грижи за мен.
	Карън кашля нервно и от очите й закапват нови сълзи, докато се опитва да продължи болезнения разказ за миналото си. Вдига очи към моите и забелязвам, че й е изключително трудно да продължи.
	— Скай… В онази вечер брат ми ме изнасили. И не само онази вечер, но почти всяка вечер през следващите две години.
	Ахвам и ръката ми неволно се вдига към устата. Кръвта рязко напуска главата ми, но имам чувството, че напуска и цялото ми тяло. Чувствам се напълно куха, защото умирам от ужас от онова, което предусещам, че ще ми каже. Погледът й е пуст и безизразен. И вместо да чакам грозната истина, бързам да я попитам.
	— Мамо. Той. Джон. Това баща ми ли е?
	Тя кимва и сълзите покапват от учите.
	— Да, миличка. Да. Толкова съжалявам.
	Тялото ми се раздира от ридания и ръцете на Карън мигом ме прегръщат още щом първите сълзи се изливат по лицето ми. Прегръщам я на свой ред и несъзнателно сграбчвам ризата й.
	— Толкова съжалявам — проплаквам.
	Карън се премества при мен и двете се разридаваме заради всички ужасни неща, които сме преживели в ръцете на човека, когото и двете сме обичали с цяло сърце.
	— Има и още — казва. — Искам всичко да ти кажа, може ли?
	Кимам и тя се отдръпва назад и хваща ръцете ми.
	— Когато станах на шестнайсет, казах на моя приятелка какво се случва. Тя споделила на майка си, а майка й се обадила в полицията. По това време Джон вече трета година служеше в полицията и започваше да си гради репутация. Когато го разпитали във връзка със сигнала, отвърнал, че си измислям, понеже не ми давал да се виждам с гаджето ми. Обвиненията паднаха и случаят бе изоставен, но аз така и не се върнах да живея с него. Живях по къщите на приятелки, докато не завърших след две години, и никога не му проговорих.
	Минаха шест години, преди да го видя отново. Бях на двайсет и една, студентка. Случи се в един магазин, чух гласа му. Замръзнах на място, не можех да дишам, слушах как разговаря с някого. Този глас бих разпознала навсякъде. Не можеш да забравиш гласа, който те изпълва с ужас, независимо колко време е минало.
	Но онзи път ме изплаши не неговият глас… а твоят. Чух, че говори на дете, и веднага си припомних всичките нощи, когато идваше да ме измъчва. Та нали знаех на какво е способен. Тръгнах след него, на известно разстояние, исках да ви видя заедно. В един момент се отдалечи от количката и успях да уловя погледа ти. Дълго ме гледа, беше най-красивото момиченце, което съм виждала. Но и най-съсипаното и уплашеното. В мига, в който срещнах погледа ти, знаех, че ти причинява същото. Виждах отчаянието и страха в очите ти.
	През следващите няколко седмици се опитах да науча всичко възможно за взаимоотношенията ви. Научих, че майка ти е починала и те отглежда сам. Накрая събрах смелост, вдигнах телефона и подадох анонимен сигнал с надеждата най-после да си получи заслуженото. Седмица по-късно научих, че след като те разпитали, от Агенцията за защита на децата прекратили случая. Няма как да съм сигурна дали високият му пост в полицията има нещо общо с прибързаното закриване на случая, но е много вероятно да е било така. Както и да е, ето че за втори път се измъкваше невредим. Не можех да понеса мисълта да останеш при него, като знаех какво се случва. Сигурна съм, че е имало и други варианти, други начини да се справя, но бях твърде млада и безкрайно се страхувах за теб. Не ми хрумваше какво друго да направя, при положение, че законът бе предал и двете ни.
	Няколко дни по-късно вече бях взела решение. След като никой не бе готов да ми помогне да те махна от там, тогава щях да го направя сама. Никога няма да забравя гледката, когато спрях пред къщата ви — съсипаното момиченце, което хлипа в шепи, седнало само в тревата. Дойде, когато те извиках, качи се при мен и потеглихме, като нито веднъж не погледнах назад.
	Карън стисва ръката ми между дланите си и ме поглежда настойчиво.
	— Скай, кълна се с цялото си сърце, че единственото, което исках, бе да те спася от него. Направих всичко възможно да му попреча да те намери. Да попреча на теб да намериш него. Никога не говорехме за него и направих всичко по силите си, за да преодолееш случилото се и да водиш нормален живот. Знаех, че няма да мога вечно да те крия, че няма да ми се размине. Знаех, че ще дойде ден, в който ще трябва да си понеса отговорността, но нямаше значение. И сега също няма значение. Исках да ти осигуря безопасен дом, докато пораснеш, за да не се наложи никога да те върнат при него.
	В деня, преди да те взема, минах през къщата. Нямаше никого. Влязох вътре, понеже исках да намеря нещо, което да ти бъде утеха, когато те прибера у дома. Любимо одеялце например или плюшена играчка. Но когато влязох в стаята ти, ми стана ясно, че нищо, взето от тази къща, не би могло да ти послужи за утеха. Вероятно и за теб, както и за мен, всичко, свързано с него, щеше да ти напомня за жестокостта му. Затова не взех нищо, понеже не исках да помниш какво ти е причинил.
	Тя се изправя и тихомълком излиза в стаята, а няколко секунди по-късно се връща с малка дървена кутия. Пъха я в ръцете ми.
	— Но не можах да тръгна без това. Знаех, че ще дойде ден, в който ще трябва да ти кажа истината, че ще искаш да научиш всичко възможно за майка си. Не намерих много, но каквото намерих, го пазя заради теб.
	Очите ми се наливат със сълзи. Прокарвам пръсти по дървения капак на кутията, съдържаща всички спомени за жената, която смятах, че никога няма да мога да си припомня. Не я отварям. Не мога. Искам да съм сама.
	Карън посяга и подпъхва кичурче от косата ми зад ухото.
	— Знам, че постъпих ужасно, но не съжалявам. Ако се наложи да го направя отново, за да съм сигурна, че си в безопасност, изобщо няма да се замисля. И знам, че вероятно ме ненавиждаш, задето съм те лъгала. Ще го преглътна, Скай, защото те обичам достатъчно и за двете ни. Не искам да се чувстваш виновна за чувствата си в момента. Планирам този разговор и този миг от тринайсет години, така че съм готова да приема всяко твое решение. Искам да направиш това, което смяташ за най-добро за теб самата. Ако искаш, още сега ще се обадя в полицията. Готова съм да им разкажа всичко, което разказах на теб, ако това ще ти помогне да намериш покой. Ако искаш да изчакам действително да навършиш осемнайсет години, за да можеш да продължиш да живееш тук дотогава, ще изчакам. Ще се предам в момента, в който станеш пълнолетна и можеш сама да се грижиш за себе си, и въобще няма да се поколебая. Каквото и да решиш, Скай, каквото и да решиш, не се тревожи за мен. Знам, че вече си в безопасност и не бих могла да искам повече. Каквото и да ми се случи, си струва всяка секунда от тези тринайсет години, които прекарах с теб.
	Поглеждам пак към кутията, без да спирам да плача, понеже не знам какво да правя. Не знам кое е правилно и кое — не, нито дали в тази ситуация правилното всъщност е грешно. Знам, че не мога да й отговоря в момента. Имам чувството, че с всичко, което ми разказа току-що, всякакви понятия за справедливост и почтеност губят смисъл.
	Поглеждам я и поклащам глава.
	— Не знам — прошепвам. — Не знам какво искам да се случи. — И наистина не знам какво искам, но знам от какво имам нужда. От известна пауза.
	Изправям се, а тя остава седнала, гледа ме как се отправям към вратата. Не мога да я погледна в очите. Отварям вратата.
	— Трябва да помисля малко — казвам тихо и излизам.
	Още щом вратата хлопва зад гърба ми, ръцете на Холдър ме обгръщат. Стисвам кутията с една ръка и увивам другата около шията му, заравям глава в рамото му. Плача в ризата му, понеже не знам как да започна да асимилирам онова, което научих.
	— Небето — прошепвам. — Трябва да погледам небето.
	Не ме пита нищо. Прекрасно знае какво имам предвид, така че ме хваща за ръката и ме повежда към колата. Джак се прибира в къщата, а ние с Холдър потегляме.


>	Вторник, 30 октомври 2012 г.
>	20:45 ч.

	Холдър така и не ме пита какво ми е казала Карън. Знае, че ще му кажа, когато съм в състояние, но точно в този момент не мисля, че бих могла. Не и докато не реша какво искам.
	Когато пристигаме при летището, спира колата доста по-далече от мястото, където обикновено паркираме. Тръгваме по протежението на оградата и с изненада установявам, че има врата, при това не е заключена. Холдър вдига резето, отваря и ми прави знак да мина.
	— Имало е врата? — питам съвсем объркана. — Тогава защо се катерихме през оградата?
	Той ме поглежда лукаво.
	— И двата пъти, в които сме идвали, беше с рокличка. Къде отива тръпката, ако минем през портата?
	Някак, не знам как, успявам да се засмея. Минавам през портата и той я затваря, но остава от другата страна. Спирам и протягам ръка към него.
	— Искам да дойдеш с мен.
	— Сигурна ли си? Мислех, че тази вечер ще искаш да си сама.
	Клатя глава.
	— Когато сме тук, предпочитам да си до мен. Няма да ми е приятно сама.
	Той отваря наново портата и ме хваща за ръка. Слизаме при пистата и се настаняваме на старото си място под звездите. Слагам дървената кутия до себе си. Не съм сигурна, че имам нужната смелост да я отворя. В момента не съм сигурна в нищо. Лежим неподвижно повече от половин час, а аз безмълвно разсъждавам за живота си… за живота на Карън… за живота на Лесли… и ми се струва, че трябва да взема решение и за трите.
	— Карън ми е леля — казвам на глас. — Биологична леля. — Не знам дали говоря на глас заради Холдър, или защото искам да го чуя още веднъж.
	Холдър увива кутре около моето и се завърта да ме погледне.
	— Сестра на баща ти? — пита колебливо. Кимвам и той затваря очи, разбрал всичко. — Значи, затова те е взела. — Казва го, сякаш е напълно логично. — Знаела е какво се случва.
	Потвърждавам безмълвно.
	— Иска аз да реша, Холдър. Аз да преценя какво да правим от тук нататък. Лошото е, че не знам кой вариант е правилният.
	Хваща цялата ми ръка, сплита пръсти между моите.
	— Защото няма правилен вариант — отбелязва той. — Понякога се налага да решиш измежду цял куп неправилни варианти. Трябва да прецениш кой от неправилните варианти ти се струва най-малко неправилен.
	Да накарам Карън да плати за нещо, което е извършила от чиста самоотверженост, несъмнено е най-неправилният от неправилните варианти. Наясно съм, но пак ми е трудно да приема, че стореното от нея няма да има последици. Знам, че е нямало как да знае, но фактът, че ме е отвлякла от баща ми, е довел до трагедията с Лесли. Не мога да забравя, че отвличането ми индиректно е провокирало ужасни неща за най-добрата ми приятелка — единственото друго момиче в живота на Холдър, което смята, че е предал.
	— Трябва да те питам нещо — казвам му. Той мълчаливо ме чака да започна. Изправям се до седнало положение. — И не искам да ме прекъсваш, става ли? Позволи ми да си кажа всичко.
	Докосва ръката ми и кима, така че продължавам.
	— Знам, че Карън е постъпила така само защото е искала да ме спаси. И решението й е продиктувано от обич… не от омраза. Но ме е страх, че ако си замълча… ако запазим тайната… това ще се отрази на теб. Защото знам, че онова, което баща ми е сторил на Лес, се е случило само защото ме е нямало, защото се е наложило да заеме мястото ми. И знам, че Карън не е могла да предвиди какво ще се случи. Опитала се да направи каквото трябва, подала е сигнал, но накрая се е отчаяла. Но какво ще се случи с нас двамата? С теб и мен, когато се опитаме да живеем нормално? Опасявам се, че винаги ще мразиш Карън или че в един момент ще възнегодуваш срещу решението, което ще взема, независимо какво е то. И не казвам, че не искам да чувстваш неща, които е напълно в реда си да чувстваш. Ако имаш потребност да мразиш Карън заради Лес, напълно ще те разбера. Просто имам нужда да знам, че каквото и да реша… Искам да знам…
	Опитвам се да намеря по-точни думи, но не мога. Понякога е най-трудно да зададеш най-простите въпроси. Стисвам ръката му и се взирам в очите му.
	— Холдър… ще се оправиш ли?
	Изражението му е непроницаемо. Преплита пръсти с моите си насочва поглед към небето над нас.
	— През цялото това време — заговаря тихо — през последната година не спирах да мразя Лес заради постъпката й. Мразех я, защото имахме еднакъв живот. Имахме еднакви родители и едновременно преживяхме развода им. И двамата изгубихме една и съща най-добра приятелка. Споделяхме една и съща болка покрай изчезването ти, Скай. Преместихме се от един и същи град в една и съща къща със същата майка и се записахме в едно и също училище. Всичко, което й се случваше, се случваше и на мен. Но тя приемаше нещата далеч по-тежко. Понякога нощем я чувах да плаче. Винаги отивах при нея, да я прегърна, но много пъти ми се е искало да й се разкрещя, задето е толкова по-слаба от мен. Онази нощ, когато разбрах какво е направила, я намразих. Намразих я, задето така лесно се бе предала. Задето смяташе, че животът й е по-труден от моя, при положение, че всичко беше еднакво.
	Поизправя се, за да е с лице към мен, и хваща двете ми ръце.
	— Сега знам истината. Знам, че животът й е бил милион пъти по-труден от моя. И това, че продължаваше да се усмихва и смее всеки божи ден, а аз нямах и най-малка представа какво е преживяла… едва сега виждам колко смела е била всъщност. И че не е виновна, задето не е знаела как да се справи. Ще ми се да беше потърсила помощ, да беше споделила с някого, но с подобни травми всеки се справя по различен начин, особено когато си убеден, че няма кой да ти помогне. Ти си успяла да блокираш спомените и по тази причина си оцеляла. Вероятно и тя е опитала, но пък е била много по-голяма, когато е започнало, така че не й е било по силите. И вместо да зачеркне миналото и да откаже да мисли за него, е правела обратното. Оставила се е миналото й да я погълне, докато не е можела да търпи повече.
	Освен това не можеш да кажеш, че решението на Карън е свързано с онова, което баща ти е причинил на Лес. Дори да не те беше прибрала, много е вероятно пак да се беше стигнало до същото, независимо че щеше да си бъдеш вкъщи. Просто си е бил такъв. Иска ми се единствено Карън да беше взела и Лес.
	Обвива ръце около тялото ми и приближава устни до ухото ми.
	— Каквото решиш, Скай. Каквото смяташ, че ще ти помогне да се съвземеш по-бързо. Ето това искам. Това би искала и Лесли.
	Прегръщам го на свой ред и заравям глава в рамото му.
	— Благодаря ти, Холдър.
	Притиска ме мълчаливо в обятията си, а аз размишлявам за решението си, макар всъщност май няма какво да решавам. След известно време се отдръпвам леко и слагам кутията на скута си. Прокарвам пръсти по капака, но се поколебавам, преди да посегна към закопчалката. Накрая все пак я натискам и бавно вдигам капака, като едновременно с това затварям очи, понеже трудно намирам смелост да надникна вътре. После вдишвам дълбоко, отварям очи и виждам очите на майка ми. Вдигам снимката с треперещи пръсти и се вглеждам в жената — не може да е друга, освен онази, която ме е създала. От устата… през очите… до скулите съм досущ като нея. Всяка част от мен е тя.
	Слагам снимката на земята и вдигам долната. Тази събужда още по-силни чувства, защото на нея сме и двете. Аз съм на около две, седя на скута й и съм увила ръце около шията й. Прилепила е устни до бузата ми, а аз гледам в обектива с огромна усмивка на лице. Върху снимката капват няколко сълзи. Избърсвам ги и връчвам снимките на Холдър. Искам да види защо толкова държах да се върна в къщата на баща ми.
	В кутията има още нещо. Вдигам верижката и я прокарвам през пръстите си. Сребърен медальон с формата на звезда. Отварям го и виждам себе си като дете. От другата страна е гравирано следното: „Моят лъч надежда“.
	Разкопчавам верижката и я вдигам към шията си. Холдър хваща двата края, а аз си прибирам косата. Закопчава я и ме целува по слепоочието.
	— Много е красива. Съвсем като дъщеря си. — Връща ми снимките и ме целува нежно. После отваря медальона на гърдите ми, гледа го в продължение на няколко секунди и се усмихва. Затваря го и насочва очи към лицето ми.
	— Готова ли си?
	Прибирам снимките обратно в кутията, затварям капака, кимам и заявявам уверено:
	— _Готова_ съм.


>	Вторник, 30 октомври 2012 г.
>	22:15 ч.

	Този път и Холдър идва в къщата. Карън и Джак седят на канапето, той я е прегърнал през раменете, държи я за ръката. Когато влизам, тя обръща глава и Джак бърза да се изправи, за да ни остави сами.
	— Няма нужда — казвам. — Остани. Няма да се бавим.
	Думите ми видимо го стряскат, но не отвръща нищо. Отдалечава се на няколко крачки, за да мога да седна до Карън на канапето. Слагам кутията на масата пред нея и сядам. Обръщам се с лице към нея, бързам, защото знам, че няма представа какво й предстои. Но въпреки факта, че не знае какво съм решила и какво ще се случи с нея, ми се усмихва окуражително. Иска да зная, че е готова да приеме решението ми… каквото и да е то.
	Взимам ръцете й и я поглеждам право в очите. Искам да почувства и да повярва на онова, което ще й кажа, защото желая помежду ни да има само истина.
	— Мамо — започвам, като се старая да звуча максимално убедително. — Когато си ме отвлякла от баща ми, си била наясно с възможните последствия, но въпреки това си го направила. Рискувала си целия си живот, за да спасиш моя, и никога не бих могла да поискам да страдаш заради този избор. Никога не бих могла да поискам такава саможертва. Нямам намерение да те съдя за стореното. Единственото, което е редно да направя в този момент, е да ти благодаря. Така че ти благодаря. Благодаря ти най-искрено, задето си ми спасила живота.
	Сълзите потичат по лицето й, по-обилни и от моите. Прегръщаме се и заплакваме. Плачем като майка и дъщеря. Като леля и племенница. Като жертва до жертва. Като двама оцелели.


	Трудно ми е да си помисля какъв е бил животът й през последните тринайсет години. Всичките й решения са се диктували единствено от мен. Смятала е, когато навърша осемнайсет, да ми признае всичко и да се предаде. Имам чувството, че не заслужавам такава любов, нито пък готовността й да се откаже от целия си живот заради мен, още повече че на този свят вече има двама души, които ме обичат така силно. Не знам доколко съм достойна. Оказва се, че Карън всъщност иска да задълбочи връзката си с Джак, но се колебаела, понеже знаела, че ще му разбие сърцето, когато разбере истината. Но не очаквала, че Джак я обича така безрезервно, както тя мен. Вместо да го разочарова, признанието й съвсем затвърдило любовта му към нея. Почти съм сигурна, че до другия уикенд ще се е пренесъл.
	Цяла вечер Карън търпеливо отговаря на въпросите ми. Основното ми питане е как е възможно да имам законно име и документи за самоличност. Карън се разсмива и ми обяснява, че с достатъчно пари и нужните контакти съвсем лесно съм била „осиновена“ от чужбина и съм получила гражданство на седемгодишна възраст. Не настоявам за подробности, защото не искам да знам.
	Следващият ми въпрос е доста по-очевиден… можем ли вече да си вземем телевизор. Оказва се, че тя съвсем не презира технологиите, както е давала вид години наред. Имам чувството, че утре ще се отбием в магазина за електроуреди.
	С Холдър й обяснихме как е разбрал коя съм. Първоначално й беше трудно да повярва, че е възможно да изградим такава силна връзка на такава крехка възраст… достатъчно силна, че да не ме забрави никога. Но след като известно време ни наблюдава заедно, като че ли повярва, че връзката ни е съвсем искрена. За съжаление, всеки път, когато той се наведе да ме целуне или пък опре ръка в бедрото ми, в очите й припламва тревога. Нали ми е майка, все пак.
	Минали са няколко часа и като че ли вече сме се поуспокоили, поне доколкото е възможно след този кошмарен уикенд. Решаваме, че е време да си лягаме. Холдър и Джак се сбогуват с нас, а Холдър обещава на Карън, че никога повече няма да ми изпраща подигравателни есемеси. Обаче виждам, че ми намигва над рамото й.
	Карън ме прегръща непрекъснато — толкова прегръдки никога не са ми са се събирали за един ден. След последната, за лека нощ, се прибирам в стаята си и се пъхам под завивките. Завивам се, сключвам пръсти зад тила си и се втренчвам в звездите на тавана. Мислех да ги сваля, за да не ми носят неприятни спомени, но в крайна сметка ги оставих. Реших, че ще ми напомнят за Хоуп. Ще ми напомнят за мен самата, за всичко, което се е наложило да превъзмогна, за да стигна там, където съм днес. И макар да имам всички основания да се отдам на съжаления, да се питам защо се е случило точно на мен… не смятам да го направя. И не смятам да пилея време в мечти за идеален живот. Всяко нещо, което те кара да губиш почва под краката, те принуждава да избираш — дали да се предадеш и да останеш на земята, или да изтупаш прахта и да се изправиш с още по-гордо вдигната глава, отколкото преди да паднеш. Избирам винаги да бъда с вдигната глава. Вероятно немалко пъти ще падам, но мога да гарантирам, че всеки път ще се изправям.
	На прозореца ми се почуква, после рамката се плъзва нагоре. Ухилвам се и се отмествам по-навътре в леглото, за да му направя място.
	— Днес не съм ли заслужил официално посрещане? — пита шепнешком и затваря прозореца. Идва до леглото, вдига завивките и се пъхва до мен.
	— Леден си — казвам и се сгушвам в ръцете му. — Пеша ли дойде?
	Клати глава и ме притиска, после ме целува по челото.
	— Не, тичах. — Плъзва ръка към дупето ми. — От цяла седмица не сме спортували. Задникът ти е станал огромен.
	Разсмивам се и го цапвам по ръката.
	— Опитай се да запомниш, че обидите са забавни само в писмен вид.
	— Като говорим за това… ще си получиш ли телефона обратно?
	Вдигам рамене.
	— Не го искам. Надявам се изтормозеното ми гадже да ми подари айфон за Коледа.
	Той се смее и се претъркулва върху мен, залепвайки ледените си устни върху моите. Разликата в температурата е достатъчна, за да го накара да простене. Целува ме, докато тялото му не загрява съвсем.
	— Знаеш ли какво? — Вдига се на лакти и ме поглежда с прекрасната си трапчинеста усмивка.
	— Какво?
	— Още не сме правили секс в леглото ти.
	Избутвам го.
	— Няма и да правим, докато майка ми спи в другия край на коридора.
	Той се разсмива и ме хваща за кръста, притегля ме върху себе си. Облягам глава на гърдите му и той обвива тялото ми плътно с ръце.
	— Скай?
	— Холдър? — отвръщам със същия тон.
	— Искам да ти кажа нещо. И не го казвам, защото съм ти гадже, нито пък като приятел. Казвам го, защото все някой трябва да го каже. — Спира да гали ръката ми, а онази, с която притиска гърба ми, също застива. — Много се гордея с теб.
	Стисвам клепачи и попивам думите му, искам да ги съхраня в сърцето си. Целува ме по косата за първи път или двайсети, или милионен път, не зная, понеже няма кой да брои.
	Прегръщам го още по-силно и издишвам дълбоко.
	— Благодаря. — Вдигам глава и облягам брадичка на гърдите му, втренчвам се в него и той ми се усмихва. — И не ти благодаря само за думите, Холдър. Искам да ти благодаря за всичко. Задето ми вдъхна кураж да задавам въпроси дори когато не исках да чуя отговорите. Задето ме обичаш толкова силно. Задето ми показа, че не е нужно да сме несломимо силни, за да си помогнем — няма нищо страшно да сме слаби, стига да сме един до друг. И ти благодаря, че най-после ме намери след всички тези години. — Прокарвам пръсти през гърдите му чак до ръката, а после проследявам всяка буква от татуировката, навеждам се и я целувам. — Но най-вече ти благодаря, че навремето си ме изгубил, защото животът ми нямаше да е същият, ако не си беше тръгнал.
	Холдър си поема дълбоко въздух и тялото ми се издига и отпуска с неговото. Взима лицето ми с шепи и се опитва да се усмихне, но усмивката така и не успява да озари изпълнените му с болка очи.
	— Толкова пъти съм си представял какво ще е, ако пак те намеря… но никога не ми е хрумвало, че накрая ще ми благодариш, задето съм те изоставил.
	— Накрая ли? — питам, възмутена от думата. Надигам се и го целувам бързо по устата. — Силно се надявам това да не е краят.
	— Дявол го взел, не, това не е краят. — Подпъхва кичур коса зад ухото ми и притиска ръка в тила ми. — И ми се иска да можех да кажа, че от тук нататък ще заживеем щастливо, но не мога. И двамата имаме да премислим толкова много неща. След всичко, което се случи — с теб, с мен, с майка ти, с баща ти и Лес, вероятно ще има дни, в които трудно ще оцеляваме. Но ще се справим. Защото ти имаш мен и аз имам теб. Така че ни най-малко не се тревожа за нас двамата, скъпа. Ни най-малко.
	Целувам го по трапчинката и се ухилвам.
	— Нито пък аз. А за твое успокоение, ще ти кажа, че не вярвам в щастливи финали.
	Той се разсмива.
	— Чудесно, защото щастлив финал няма да получиш. Ще получиш единствено мен.
	— Че на мен само това ми трябва — казвам. — Е, всъщност и лампата. И пепелникът. И дистанционното. И ракетата. И ти… Дийн Холдър. Това е всичко, от което имам нужда.


>	Тринайсет години по-рано

	_— Какво прави? — питам Лесли. Гледам Дийн през прозореца на хола. Лежи на земята пред къщата им и наблюдава небето._
	_— Съзерцава звездите — отвръща тя. — Непрекъснато го прави._
	_Обръщам се да я погледна._
	_— Какво значи да съзерцаваш?_
	_Тя вдига рамене._
	_— Не знам. Така казва, че прави, когато дълго време гледа небето._
	_Поглеждам пак през прозореца. Не знам какво означава да съзерцаваш звездите, но ми се струва интересно. Обичам звездите. Знам, че и мама ги е обичала, понеже е украсила цялата ми стая със звезди._
	_— Искам и аз — казвам накрая. — Може ли и ние да опитаме? — Поглеждам я, но тя вече си събува обувките._
	_— На мен не ми се ходи. Иди ти, пък аз ще помогна на мама да направи пуканките и да приготви филма._
	_Обичам вечерите, в които ме канят на гости с преспиване. Всъщност обичам всички вечери, в които не се налага да съм си у дома. Слизам от канапето, отивам до входната врата, за да си обуя обувките, после излизам навън и лягам до Дийн на земята. Дори не ме поглежда, когато приближавам. Продължава да гледа небето, така че и аз правя същото._
	_Звездите са много ярки тази вечер. Досега никога не съм ги гледала по този начин. Много по-красиви са от онези на тавана в стаята ми._
	_— Еха, прекрасно е._
	_— Знам, Хоуп. Знам._
	_Дълго време мълчим. Не знам колко време се взираме в звездите — дали много минути, или часове, но продължаваме да ги гледаме и да мълчим. Той, Дийн, и без това не говори много. Много по-мълчалив е от Лесли._
	_— Хоуп? Ще ми обещаеш ли нещо?_
	_Обръщам се да го погледна, но той продължава да гледа нагоре. Никога не съм обещавала нищо на никого… освен на татко ми. На него обещах, че няма да кажа на никого как му се отблагодарявам за подаръците, и не съм нарушавала обещанието си, макар понякога да ми се иска да кажа на някого. Ако някога реша да кажа, ще кажа на Дийн, защото той няма да ме издаде._
	_— Да — казвам._
	_Сега вече се обръща, но очите му са тъжни._
	_— Баща ти понякога те кара да плачеш, нали?_
	_Кимам и едва не се разплаквам само при мисълта. Не знам откъде Дийн знае, че всеки път плача заради татко ми, но ето че знае._
	_— Ще ми обещаеш ли, че когато те натъжи, ще си мислиш за небето?_
	_Не разбирам защо ме кара да обещая такова нещо, но въпреки това мълчаливо се съгласявам._
	_— Ама защо?_
	_— Защото — той обръща лице нагоре — небето винаги е красиво. Дори когато е тъмно или дъждовно, или облачно, пак е красиво. И ми е най-любимото нещо на света, защото знам, че ако се изгубя или се чувствам самотен или уплашен, трябва само да погледна нагоре и то ще си е там, независимо от всичко… и винаги ще е прекрасно. Ако искаш, можеш да мислиш за небето, когато баща ти те натъжава, за да не се налага да мислиш за него._
	_Усмихвам се, макар да говорим за тъжни неща. И аз като Дийн продължавам да гледам небето и си мисля за онова, дето ми каза. Сърцето ми олеква, защото вече ще имам къде да се скрия, когато ми се наложи. Когато съм уплашена, ще си мисля за небето… и може би ще мога да се усмихвам, понеже ще знам, че звездите винаги са красиви… независимо от всичко._
	_— Обещавам — прошепвам._
	_— Чудесно — казва той, после протяга ръка през цимента и увива кутрето си около моето._
