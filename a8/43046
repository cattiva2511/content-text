	Един пътник карал туркучанка*, в която бил впрегнат шарен елен.
	[* Туркучанка — малка ниска шейна, в която впрягат елени.]
	Пътува той и вижда: на висок хълм седи човек и гледа в далечината. Този човек се обърнал към пътника и го запитал:
	— Накъде си тръгнал?
	— Отивам да диря слънчевата дъщеря. Казват, че слънцето имало една опърничава щерка. Трябва да я намеря, да я взема и да се оженя за нея. Ами ти защо гледаш в далечината?
	— Аз съм човек, който всичко вижда и всичко чува.
	— Виж, това е хубаво! Я ела с мене! Може да ми потрябваш!
	Седнали двамата в туркучанката и поели. Пътували, пътували и видели: на друга височина седи втори човек и държи в ръцете си лък и две стрели.
	— Кой си ти? — запитали го двамата. — Що за човек си?
	— Аз съм такъв човек, който с тези две стрели може да прониже, когото пожелае.
	— Виж, това е хубаво! А ние сме тръгнали за опърничавата дъщеря на слънцето. Може да ни потрябваш. Тръгвай с нас!
	И тримата поели заедно. Вървели, вървели и видели: накрай равнината седи човек, който ту се надига, ту прикляква, сякаш се бои от нещо.
	— Що за човек си ти?
	— Гледайте, гледайте: ето там, в равнината, тича кошутата на един див елен, заедно с еленчето си. Царят на тази страна върза единия ми крак, за да не лудувам много. Сега мога само да подскачам. Аз съм бързоходец. Много съм пъргав и ловък. Нали нямам друга работа, седя си тука и се залисвам, като хващам елена за крака.
	— Виж, това е хубаво! Я ни покажи ловкостта си!
	Човекът протегнал ръка и веднага хванал за крака бягащата кошута.
	— Наистина ти си ловък човек — рекли другите. — Ние отиваме за опърничавата дъщеря на слънцето. Ти може да ни потрябваш. Тръгвай с нас!
	Тръгнали и четиримата. Вървели, що вървели, стигнали две планини със снежни върхове. Между планините седял един човек, а на носа му имало сняг.
	— Що за човек си ти и защо има сняг на носа ти?
	— Аз съм много силен човек. Докосна ли с върха на носа си тези планини, мигом ще се превърнат на прах.
	— Виж, това е хубаво! Я ни покажи силата си!
	Човекът извил глава наляво и надясно, докоснал с носа си планините и те се превърнали на прах.
	— Ние отиваме за опърничавата дъщеря на слънцето. Ти може да ни потрябваш. Няма ли да тръгнеш с нас?
	— Защо не? — отвърнал силният.
	Тръгнали и петимата, кой с туркучанката, кой пешком. Вървели, вървели и стигнали до една висока скала. Върхът й приличал на върха на хорей*. На този връх седял човек с открита глава, цялото му теме заснежено.
	[* Хорей — дълъг дървен прът с костена кука накрая. С хорея подкарват елените, като се возят с шейни.]
	— Я го гледай! — зачудили се нашите пътници. — Що за човек си ти? Защо главата ти е заснежена?
	— Щом тръсна главата си, ще се появи снежна буря и ще се понесат снежни вълни — отвърнал човекът.
	— Покажи да видим!
	Човекът тръснал глава и мигом се появила силна снежна буря.
	— Стига, престани! — развикали се пътниците. — Ти ще ни отнесеш!
	Човекът престанал да тръска главата си и бурята утихнала.
	— Ние отиваме за опърничавата дъщеря на слънцето. Ти може да ни потрябваш. Тръгвай с нас!
	Снежният човек се съгласил.
	Вървели, вървели и видели: сред снежната равнина — размразено езеро. Край езерото седял човек с източени като фунийка устни.
	— Хей, що за човек си ти? — запитали го пътниците.
	— Аз съм човек, който на един дъх може да изпие цялото езеро заедно с рибите в него.
	— Я ни покажи умението си! — рекли пътниците.
	Човекът се навел и изпил всичката вода в езерото заедно с рибите в нея.
	— Ние отиваме за опърничавата дъщеря на слънцето. Ти можеш да ни бъдеш полезен. Няма ли да тръгнеш с нас?
	Човекът се съгласил и потеглил с другите. Вървели, вървели и стигнали до една чудна стъклена къща. Заобиколили я. Вратите били затворени и нямало как да влязат. Тогава единият от пътниците рекъл:
	— Туй трябва да е къщата на слънчевата щерка. Нали виждате как блести! Я чувай, ти, дето всичко виждаш, погледни вътре и виж кой е в къщата!
	Човекът погледнал и рекъл:
	— Там има една девойка.
	— Ей, човече с лъка, стреляй във вратата! — извикали другарите му.
	Човекът опънал лъка и пуснал едната стрела. Стрелата отскочила назад с побито на върха й парче от ключалката. Вратата се отворила и всички влезли в къщата. Тя била отвътре светла-светла, цялата направена от злато и стъкло. Там седяла една девойка-хубавица, накичена с меден накит.
	— Откъде идете вие, хора? — запитала тя.
	— Ние идем отдалеко. Тръгнали сме за дъщерята на слънцето. Кажи ни къде да я намерим. Казват, че била много опърничава.
	— Ще ви кажа къде да я намерите — отвърнала девойката. — Зная я аз нея. Тя наистина е много опърничава. Никой не може да излезе на глава с нея. Тежко и горко на оня, който я вземе за жена. Ще има да си оплаква дните. Но щом сте тръгнали толкова отдалеко, ще ви посоча пътя. Само че по-напред трябва да приготвя ядене и да ви нахраня.
	Като казала тези думи, девойката излязла. Върнала се с наръч дърва от червена мед. След това излязла пак и донесла железни дърва. Наклала печката. Лумнал силен огън, задимило се. Всичко потънало в мъгла. Девойката изчезнала, сякаш не била там.
	Някъде отдалеч долетял насмешливият й глас:
	— Я ги гледай ти, дощяло им се да вземат слънчевата дъщеря. Много ще има да чакат!
	Огънят все повече и повече се усилвал, дрехите на нашите пътници се подпалили. Тогава те се обърнали към оня, дето правел бурята, и рекли:
	— Докарай снежна буря!
	Появила се буря, разнесла дима и огънят малко поугаснал.
	Сетне казали на другия, дето изпил водата на езерото:
	— Угаси огъня!
	Той изкарал вода от устата си и угасил огъня.
	Тръгнали към вратата. Опитали се да излязат, но вратата била заключена. Ами сега! Тогава човекът със снега на носа докоснал с нос стената на къщата, тя се раздвоила и всички излезли навън.
	А какво станало със слънчевата дъщеря? Къде била тя?
	Човекът, дето всичко виждал, погледнал в далечината и рекъл:
	— Дъщерята на слънцето седи близо до едно голямо езеро и се превива от смях. На нас се смее.
	Пътниците казали на бързоходеца:
	— Опитай се да хванеш оная присмехулница — слънчевата дъщеря, и я доведи тук!
	Бързоходецът хукнал и се изгубил от очите им. Чакали го да се върне, чакали, но той все не идвал.
	— Какво ли е станало с бегача? — рекли пътниците.
	Оня, дето всичко виждал и всичко чувал, прилепил ухото си до земята, ослушал се и рекъл:
	— Чувам смеха на слънчевата дъщеря.
	Сетне погледнал надалеко:
	— Тя бяга, а нашият човек не може да я стигне, защото кракът му е вързан.
	Тогава човекът с лъка пуснал втората стрела. Стрелата прекъснала въжето, с което бил вързан крака на бегача, и той се втурнал с всички сили подир слънчевата дъщеря.
	Минало доста време, но бегачът още го нямало.
	Оня, дето всичко виждал и чувал, отново погледнал и рекъл:
	— Бегачът не може да стигне слънчевата дъщеря, защото тя се е изхитрила и кой знае как е минала на отвъдния бряг на голямото езеро. Нашият човек няма как да премине езерото.
	Решили да изпратят оня, дето можел да изпие цяло езеро. Ала той рекъл:
	— Как тъй ще ида? Много е далеко, а краката ми са слаби.
	Разпрегнали шарения елен. Сложили му златно седло. Водопиячът го яхнал. Отишъл и изпил всичката вода. Тогава бързоногият настигнал слънчевата дъщеря, хванал я и тримата се върнали.
	Настанили дъщерята на слънцето в туркучанката. Елена със златното седло отново впрегнали в шейната. Шейничката потеглила и всички тръгнали след нея.
	Стигнали мястото, където живеел човекът, който изпил водата. Зетят на слънцето му рекъл:
	— Хубаво направи, че ми помогна. Остани да живееш тук. В това езеро ще се размножат много риби. С тези риби ти ще храниш чедата си и всички хора наоколо. Стани стопанин на водата!
	И първият помощник останал там.
	Другите продължили своя път. Стигнали мястото, където живеел човекът, който правел снежна буря. Зетят на слънцето му рекъл:
	— Хубаво направи, че ми помогна. Остани тук и бъди господар на бурята и на снеговете!
	Останал и вторият помощник.
	Другите поели по-нататък. Стигнали мястото с двете снежни планини. Зетят на слънцето се обърнал към човека със снега на носа и му рекъл:
	— Хубаво направи, че ми помогна. Остани да живееш тук. Ти ще имаш власт над планинските зверове и ще ги пращаш на хората, за да им служат.
	Останал и третият помощник.
	Другите продължили своя път. Стигнали мястото, където живеел бързоходецът. Зетят на слънцето му рекъл:
	— Хубаво направи, че ми помогна. Остани да живееш тук. Бъди стопанин на дивите елени. Храни хората.
	Бързоходецът се простил с другарите си, които поели по-нататък. Стигнали мястото, където живеел човекът с лъка. Зетят на слънцето му рекъл:
	— Хубаво направи, че ми помогна. Остани да живееш тук. Бъди стопанин, който дава сполука в лова!
	И петият помощник останал, а другите продължили по-нататък. Стигнали до онова място, където живеел човекът, който всичко виждал и всичко чувал. Зетят на слънцето му рекъл:
	— Хубаво направи, че ми помогна. Остани тук. Ти ще даряваш новородените деца с хубаво зрение и добър слух.
	И зетят на слънцето поел по-нататък с невестата си. Завел я в земята си. Тя се укротила и двамата заживели щастливо. Оттогава слънцето грее и от лъчите му цялата земя получава живот.
