	Един старец направил човек от глина. Сложил го под прозореца, отишъл при бабата си и й рекъл:
	— Виж какъв човек направих!
	Бабата погледнала през прозореца, но в туй време глиненият човек оживял.
	Изплашила се бабата и викнала:
	— Какво си направил, старче? Ами че той ей сега ще ни убие!
	А зад прозореца вече се чуло: туп-туп-туп.
	Глинчо пристигал.
	Вратата се отворила и Глинчо влязъл в къщата.
	Погледнал насам-нататък. В къта седял дядото, плетял мрежи, а бабата му помагала.
	Сграбчил Глинчо бабата и дядото и ги изял, на бърза ръка изял и двамата — с краката, с ръцете и мрежата. Глътнал ги и излязъл на улицата.
	А по улицата вървели две девойки — едната с ведро, другата — с кобилица. Глинчо изял и двете, едната с ведрото, другата — с кобилицата. Тръгнал по-нататък.
	Насреща му се задали три баби. Те носели плодове. Глинчо изял и бабите заедно с плодовете. И пак тръгнал.
	Видял трима рибари, които поправяли лодка — изял и тримата заедно с лодката. И пак продължил своя път.
	Отишъл той по-нататък, където трима души сечели дърва. Изял и тримата заедно със секирите — и пак поел.
	Вървял, вървял. Гледа — извишава се планина, а на планината пасе млад елен. Глинчо рекъл на елена:
	— Ще те изям!
	Еленко му отвърнал от планината:
	— Глинчо, Глинчо, я застани пред планината и си отвори по-широко устата, а пък аз ще скоча от планината право в гърлото ти.
	А Глинчо като се зарадвал! „Хи-хи“ — захванал да се смее.
	Застанал той пред планината, отворил си по-широко устата и се загледал как Еленко ще скочи в гърлото му. А Еленко скочил отгоре, че като забил рогата си в корема му — прас!
	И Глинчо се пръснал.
	Тогава всичките, които изял, скочили на крака и търтили по домовете си: дядото и бабата влачели мрежата, девойките тичали с кобилицата, бабите с плодовете, дърварите със секирите, рибарите плувнали с лодката, а Еленко рипнал подире им.
	Тогава девойките донесли злато, селяните позлатили рогата на елена и оттогава той станал Еленко Златорогия.
