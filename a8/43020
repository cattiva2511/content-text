	Видели животните, че ловците ги трепят лесно. Събрали се и захванали да разсъждават какви трябва да бъдат занапред, че да не могат ловците да ги хващат. След дълги спорове решили така:
	— Лосе, за да не те убие ловецът, трябва краката ти да станат дълги и бързи.
	— Хубаво — казал лосът.
	— Еленко, за да не те издебне ловецът, трябва да имаш остър слух и нюх.
	— Добре — рекъл еленът.
	— Кошуто, за да не те убие ловецът, трябва тялото ти да стане леко, а краката ти — тънки.
	— Съгласна — отвърнала кошутата.
	— Лисо, тъй като тялото ти е малко, а краката къси, ти трябва да станеш най-хитрото животно, за да не може ловецът да те хване.
	— Хубаво — отговорила лисицата.
	— Видро, ти мъчно ходиш по снега, живей повече във водата, за да не може ловецът да те хване.
	— Добре — съгласила се видрата.
	— Зайко, лете козинката ти нека бъде сива, а зиме бяла, за да не може ловецът да те забележи.
	— Хубаво — отвърнал заекът.
	— Самуре, твоята кожа е най-скъпа, тебе всякога много ще те търсят — крий се в хралупите и във водата.
	— Съгласен — отвърнал самурът.
	— Язовецо, краката ти са къси и ти не можеш да ходиш по дълбокия сняг — живей в дупките, за да не може ловецът да те хване.
	— Хубаво — отвърнал язовецът.
	— Американска мецо, и ти живей като язовеца.
	Но американската мечка не чула добре какво й думали и затова ловецът лесно я хваща.
