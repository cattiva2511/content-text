	Върху брега на една речица лисицата видяла един налим*. Той лежал неподвижно край един камък. Лисицата рекла:
	[* Налим — хищна риба от рода на треските, тясна и дълга, с кожа на петна.]
	— Налиме, казват, че ти не можеш да тичаш. Лежиш ли, или спиш?
	— Не, Лисо, аз мога да тичам не по-лошо от тебе — отвърнал налимът.
	— Ами, хвалиш се. Хайде да се затечем до извора на речицата и ти ще видиш, че ще те изпреваря.
	Налимът се съгласил. Лисицата рекла:
	— Като почнем да тичаме, аз ще се спирам от време на време по брега и ще те викам, а ти ми отговаряй, за да знам къде си.
	— Бива — отвърнал налимът. — Да поемаме!
	Втурнали се двамата. Лисицата хукнала по брега, а налимът по речицата край плитчината. Шумът на речицата се носел наоколо из тайгата.
	Лисицата искала да надхитри налима. Тя знаела, че тази речица много лъкатуши, била чувала, че от устието й до самия извор в нея живеели кажи-речи само налими. За да изпревари налима, тя изоставила лъкатушния бряг и ударила направо през тайгата. Искала да излезе по-хитра.
	Налимът тръгнал близо до брега. Той изтичал при съседа си и го помолил да обади на другите налими, които се намирали нагоре в речицата, за облога му с лисицата. Поръчал още всички налими, когато чуят, че лисицата вика: „Налиме, тука ли си?“ — да отговарят: „Тука съм!“
	Лисицата продължавала да тича някъде далеко, а налимите вече се сговорили помежду си, лежали по местата си и я чакали.
	Лисицата била излъгала всичките животни — и росомахата*, и вълка, а сега си мислела: „Ще измамя и налима!“
	[* Росомаха — хищен звяр с ценна кожа, от рода на самсарите.]
	Затекла се към брега и викнала:
	— Налиме, тука ли си?
	— Тука съм! — отвърнал налимът, който лежал по-горе в речицата.
	Лисицата пак търтила направо през тайгата. Дотърчала до брега:
	— Налиме, къде си?
	— Тука съм!
	Излязло, че налимът пак я изпреварил. Лисицата хукнала още по-бързо. Но откъдето и да се провикнела: „Налиме, тука ли си?“ — все чувала напреде си гласа на налима.
	Лисицата не се предавала. Тя избрала още по-кратък път и с всички сили се втурнала към извора на речицата. А речицата все шумяла. Наближила до извора в си помислила: „Сега вече ще го изпреваря!“
	— Налиме, къде си? — извикала лисицата.
	А налимът й отвърнал, както си лежал на хълбок:
	— Тука съм, лисо. Защо се забави толкова?
	Оттогава нарекли лисицата самохвалка, а речицата — Налимова.
	Лисицата мами всички, може да излъже всяко животно, но налима не може да измами.
