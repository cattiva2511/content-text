	Веднъж кафявата мечка стояла на хълма. В туй време лалугерът пиел вода от реката. Той видял мечката и я повикал:
	— Ей, Бабо Мецо, я ела тук!
	Мечката се приближила. Лалугерът рекъл:
	— Имам да ти кажа нещо важно.
	Мечката запитала:
	— Какво е то? Лалугерът отвърнал:
	— Намислил съм да си разменим жилищата. Съгласна ли си?
	Мечката си помислила малко и рекла:
	— Може. Да ги разменим. Ами къде е твоето жилище?
	Лалугерът отвърнал:
	— Ей го там, на хълма. А твоето жилище къде се намира?
	Мечката казала:
	— Ей там, на височината.
	— И тъй, аз ще ида в твоето жилище — рекъл лалугерът, — а ти вземи моето.
	Тръгнали на разни страни. Мечката поела към дупката на лалугера, а лалугерът — към мечата бърлога.
	Като стигнал до бърлогата на мечката, лалугерът влязъл вътре. Огледал хубаво бърлогата и си рекъл:
	— Ей, че широко жилище си намерих! Добре ще си живея в него!
	Но мечката не можела да се вмъкне в дупката на лалугера. И тъй се въртяла, и инак — не може! Решила най-сетне да иде при лалугера.
	Той като я видял, викнал отдалече:
	— Защо идеш? Какво искаш от мене?
	Мечката отвърнала:
	— Не можах да вляза в жилището ти. Много е тясно за мене.
	Тогава лалугерът рекъл:
	— Лъжеш, Бабо Мецо. Ами аз как влизах?
	— Ох, дори носа си не мога да навра! — рекла мечката.
	— Я да премерим твоя нос и моето тяло! — предложил лалугерът.
	И се изтегнал върху носа на мечката.
	— Чудно нещо — рекъл той. — Нима съм толкова малък? Дори съм по-малък от носа ти. Какво значи това? Толкова ли съм малък!
	И добавил:
	— Не трябва да си разменяме жилищата, защото ти няма къде да живееш. Прощавай, аз си отивам у дома.
	А мечката казала:
	— Добре ще направиш, иди си!
