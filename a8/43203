>	1

	Понякога сънувам, че пропадам.
	Разбира се, тези сънища започват с полет. Защото това правя. Това съм аз. Това обичам.
	Преди няколко седмици бих казала, че го обичам най-много на света, но оттогава много неща се промениха. Всъщност — всичко.
	В тези сънища се втурвам през небесата свободна така, както би трябвало. И след това изведнъж нещо се случва и се спускам шеметно надолу. Махам във въздуха в опит да се хвана за нещо, виковете ми са заглушени от суровия вятър. Пропадам със страшна сила. Безпомощна. Изгубена. Точно така се чувствам и сега: падам и нищо не мога да направя. Не мога да го спра. Пленница съм на стария кошмар.
	Винаги се събуждам, преди да се стоваря на земята. Това ми е спасението. Само че тази нощ не сънувам. Тази нощ падам към земята. И е точно толкова болезнено, колкото очаквах.


	Притискам буза в хладното стъкло на прозореца и гледам как нощта препуска покрай мен. Докато Касиан кара, погледът ми се напряга в застиналия мрак, плъзга се по каменни дворове и фасади на къщи и търси отговор, търси причината за всичко, което се случва.
	Светът сякаш е затаил дъх, докато намаляваме скоростта пред знак „стоп“. Вдигам очи към непрогледната нощ над нас. Дълбокото беззвездно небе ме мами, прилича на уютно убежище. Дочувам гласа на мама от задната седалка — тих и напевен. Говори на Тамра, опитва се да изтръгне реакция от нея. Отлепям буза от стъклото и хвърлям поглед през рамо. Тамра трепери в ръцете на мама. Взира се с празен поглед пред себе си, а лицето й е мъртвешки бледо.
	— Тя добре ли е? — питам пак, защото трябва да кажа нещо. Трябва да знам. Аз ли й причиних това? И за това ли бях виновна? — Какво й е?
	Мама се мръщи и клати глава към мен, сякаш изобщо не е трябвало да се обаждам. Предадох и двете. Наруших ненарушимото правило. Разкрих истинската си същност на хората — още по-лошо, на ловците — и всички щяхме да плащаме за грешката ми. Непоносимата тежест на тази мисъл ме притиска надолу в седалката. Обръщам се пак напред и усещам, че треперя неконтролируемо. Скръствам ръце, обгръщам се с тях в опит да се успокоя.
	Касиан ме предупреди, че ще трябва да платя цена за случилото се тази вечер и се чудя дали вече сметката не е дошла. Изгубих Уил. Тамра е болна или в шок, а може би нещо още по-лошо се случва с нея. Мама дори не може да ме погледне. С всеки дъх усещам още по-силно нещастието си, събитията от изминалата вечер прогарят клепачите ми. Виждам как човешката ми маска пада и се представям в истинската си същност пред семейството на Уил. Това стана, когато полетях отчаяно през пукащия сух въздух към него. Но ако не се бях разкрила, ако не бях полетяла към Уил, той щеше да е мъртъв, а аз не мога да понеса тази мисъл. Повече никога няма да го видя, нищо че ми обеща да ме намери, но поне е жив.
	Касиан мълчи до мен. Изговори достатъчно, когато убеди мама да се качи в колата при нас и я накара да разбере, че завръщането в дома, от който избягахме, е единственият спасителен избор. Стиска толкова здраво волана, че кокалчетата на ръцете му са побелели. Съмнявам се, че ще отпусне хватката, докато не се отдалечим на безопасно разстояние от Чапарал. Вероятно не и преди да сме на сигурно място в прайда. Безопасност. Потискам напиращия смях. А дали не е стенание? Дали някога пак ще бъда в безопасност?
	Градът прелита покрай нас, къщите оредяват, колкото повече излизаме от него. Скоро ще избягаме оттук. Ще сме далеч от тази пустиня и от ловците. Далеч от Уил. Последната мисъл забива нокти в прясната все още рана в сърцето ми, но няма какво да се направи. Дали изобщо има бъдеще за нас? За една драки и за един ловец на драки? Ловец на драки, в чиито вени тече кръв като моята.
	Това последното все още кръжи около съзнанието ми, което отказва да го приеме. Всеки път, когато затворя очи, виждам искрящата му пурпурна кръв в тъмнината. Също като моята. Главата ме заболява, докато се опитвам да приема ужасната истина. Колкото и убедителни да бяха обясненията на Уил и макар все още да го обичам, фактът, че откраднатата от моите хора кръв тече във вените му, остава непроменен.
	Касиан въздъхва бавно, когато напускаме очертанията на града.
	— Е, това беше — казва мама, докато разстоянието между нас и Чапарал се увеличава.
	Обръщам се и виждам, че се е загледала през задното стъкло. Оставя всичките си надежди за по-добро бъдеще в Чапарал. Отидохме там, за да започнем на чисто, далеч от прайда, а сега се връщаме пак обратно.
	— Съжалявам, мамо — казвам, не само защото така трябва, а и защото наистина го мисля.
	Мама клати глава, отваря уста да каже нещо, но се спира.
	— Имаме проблем — обявява Касиан. Няколко коли пред нас са блокирали пътя и ни принуждават да спрем.
	— Това са те — успявам да промълвя с изтръпнали устни, докато Касиан все повече се приближава към тях.
	— Те? — пита мама. — Ловците ли?
	Кимам отривисто. Ловците. Семейството на Уил.
	Ослепителните светлини на фаровете пронизват мрака и осветяват лицето на Касиан. Очите му се стрелват към огледалото за обратно виждане и усещам, че се чуди дали да не обърне и да избяга в обратна посока. Но е прекалено късно — една кола потегля, за да препречи отстъплението ни, а пред нашата се появяват няколко силуета. Касиан натиска рязко спирачките и стисва здраво волана. Знам, че се бори с импулса си да ги прегази. Напрягам се да видя Уил сред тях, чувствам го, знам, че е някъде там.
	Груби и заядливи гласове ни извикват да слезем от колата. Аз не помръдвам. Топлите ми пръсти парят върху голите ми крака — толкова силно съм притиснала длани към бедрата си сякаш се опитвам да бръкна в себе си и да стигна до своята същност на драки.
	Някой удря с юмрук по капака и виждам очертанията на пистолет в мрака.
	Касиан среща погледа ми и ми казва с очи това, което вече знам. Трябва да оцелеем. Дори това да означава да направим онова, на което нашият вид е способен. И защо не? Вече няма какви тайни да пазим.
	Кимам, слизам от колата и заставам лице в лице с враговете ни.
	Братовчедът на Уил — Зандър, пристъпва напред и завира самодоволното си лице в моето.
	— Ти наистина ли си мислеше, че ще се измъкнеш?
	Изгаряща болка прорязва гърдите ми, изпълвам се с гняв срещу тези чудовища и това, което ми струваха тази вечер. На гърлото ми засяда жарава, но нарочно не я потушавам, за да се настървя за това, което може би предстои.
	Един ловец стоварва юмрук по задното стъкло и извиква на мама и Тамра:
	— Слизайте от колата!
	Мама излиза, опитвайки се да запази достойнство, и издърпва Тамра след себе си. Сестра ми е пребледняла още повече и диша хрипливо. Кехлибаренокафявите й очи — същите като моите — изглеждат замъглени, мътни и безцелно взрени в пространството. Разтваря устни, но от тях не излизат думи. Приближавам се към тях, за да помогна на мама да я придържа. Тамра е леденостудена, изобщо нямам усещане, че докосвам кожа, когато я пипам, а хладен мрамор.
	Касиан застава лице в лице със Зандър, величествен като принц, какъвто си и беше. Светлината се отразява в моравочерните кичури на косата му. Облизвам устни и се чудя как мога да убедя Зандър, че не ме е видял да се разкривам.
	— Какво искаш?
	Братовчедът на Уил ме мушва с пръст.
	— Ще започнем с теб, каквото и дяволско изчадие да си.
	— Остави я — заповядва му Касиан.
	Вниманието на Зандър се пренасочва към Касиан.
	— А след това ще продължим с теб, здравеняко… и с това как падна от скалата заедно с Уил и нямаш дори драскотина.
	— Къде е Уил? — изстрелвам аз. Трябва да знам.
	Зандър сочи с палец към една от близките коли.
	— Припадна на задната седалка.
	Присвивам очи в мрака и забелязвам силует на задната седалка на една от колите. Уил! Толкова е близо, но все едно ни дели цял океан. Когато го видях за последен път, ми обеща да ме намери. Беше ранен, но в съзнание. Потръпвам, като си мисля какво ли би могло да е направило собственото му семейство, за да промени това.
	— Има нужда от лекар — казвам.
	— По-късно. След като се разправим с вас двамата.
	— Виж — започва Касиан и застава пред мен, — не знам какво си мислиш…
	— Мисля си, че трябва да си затваряш устата. Аз говоря!
	Зандър го сграбчва за рамото. Голяма грешка.
	Касиан изръмжава и кожата му започва да искри като въглен. Следва водовъртеж от движения, в резултат на които Зандър се озовава по гръб на земята, а изражението му е точно толкова ошашавено, колкото и на останалите шестима души край нас.
	— Дръжте го! — изкрещява Зандър.
	Другите се хвърлят вкупом върху Касиан. Изпищявам, когато зървам Касиан зад стената от хора, която го обгръща. Потръпвам, когато чувам звуците от стоварващи се върху тялото му юмруци. Тръгвам напред, решена да му помогна, но някой ме хваща.
	Животински рев разтърсва въздуха. Касиан е. Няколко ловци го държат, притиснат към земята. Ангъс се хили и стоварва ботуша си върху гърба му. Бузата на Касиан е притисната плътно към асфалта. Той впива поглед в моя. Зениците на тъмните му очи се свиват до вертикални чертички.
	Дъхът ми започва да пари, но потискам гнева си и поклащам глава, давам му знак да се държи и да чака. Все още вярвам — надявам се — че ще можем да излезем от ситуацията, като поговорим. Може би все още мога да го защитя. Може би той ще успее да се измъкне оттук с мама и Тамра.
	Усещам студената целувка на дуло в ребрата си и замръзвам. Мама извиква и аз вдигам ръце, за да я спра да не направи някаква глупост в опит да ми помогне.
	— Остани при Тамра, мамо. Тя има нужда от теб!
	Тъмните очи на Зандър се разхождат презрително по мен.
	— Много добре знам какво видях. Изрод с криле.
	Боря се с всички сили да не позволя на страха да ме погълне в огнената си паст, да не дам на шока да ме превърне в драки.
	— Ясинда — Касиан извиква името ми и отново започва да се съпротивлява.
	— Не се тревожи — продължава Зандър, — няма да те убия. Това е само електрошок. Ще те държим жива, докато не разберем какво, по дяволите, си ти.
	Отново започват да бият Касиан, след като той се опита да се освободи.
	— Спрете! — Спускам се покрай Зандър, но Ангъс ми препречва пътя. Гледам, изпълнена с болка, как продължават да го бият. — Спрете! Моля ви, спрете!
	Сърцето ми се свива. Стигаме до мига — или те, или ние.
	От свитите ми бели дробове изригва пламък и тръгва нагоре по трахеята ми.
	Не мога да позволя да ни победят.
	Преди да осъзная, че дъхът ми се е сгорещил, усещам внезапна хладина край себе си. Неестествен студ. Потръпвам от рязката смяна на температурата.
	Когато се обръщам, гърлото ми се свива от гледката, която представлява Тамра. Тя стои сама, а мама я наблюдава с широко отворени очи на метър зад нея.
	Лицето на сестра ми е мъртвешки бледо, очите й вече не са нейните. Не са като моите. От леденосивия им цвят сърцето ми се свива. От нея излиза пара, само че студена. Хладната мъгла се разраства и ни обвива като облак. Тялото й се извива и започва да трепери. Тя замахва диво и си раздира блузата. Кожата на ръцете й хвърля перлени отблясъци.
	Такъв цвят на плътта съм виждала само у още едно същество, друга драки. Нидия, _шейдъра_ на нашия прайд. Виждам как корените на косата на Тамра стават сребристобели, а после цялата й коса придоби този цвят.
	Парата се сгъстява и се превръща в леден облак, който ми напомня за дома, за мъглата, която покрива градчето като хладно одеяло. Пази ни от натрапници, от всеки, който иска да ни залови и унищожи; размътва умовете на тези, които попадат случайно в нашето убежище.
	— Тамра!
	Посягам към нея, но тогава се появява Касиан, който се е освободил от нападателите си. Силната му ръка ме дърпа назад.
	— Остави я — казва той.
	Поглеждам лицето му и виждам в очите му да искри първична радост. Той е… доволен. Щастлив е от случващото се. Но това е невъзможно. Тамра никога досега не бе разкривала същността си. Как може да се случва точно сега?
	Става в мига, в който извръщам очи от Тамра. Когато пак я поглеждам, тя се е издигнала на метър над земята. Нежните й крила се разперват зад гърба й и се показват зад сребристите й рамене.
	— Тамра — прошепвам, взряна в нея. Опитвам се да осъзная новата реалност. Сестра ми е драки. След толкова време! След като си мислехме, че това никога няма да ни свързва. И нещо повече — тя се оказва укривателка.
	Странно спокойният й поглед се плъзга по шосето. Сякаш знае точно какво трябва да направи. И май наистина е така. Това е инстинкт.
	Не мога да помръдна, докато я гледам. Тя е едновременно красива и ужасяваща с тази искряща кожа и напълно лишена от цвят коса. Вдига слабите си ръце. Върху нас бързо се спуска мъгла като изпомпан с машина дим. Толкова е гъста, че едвам виждам собствената си ръка пред лицето си. Ловците са напълно скрити, но ги чувам как си крещят един на друг, кашлят и падат на шосето като плочки от домино. Първи, втори, трети… След това настава тишина.
	Напъвам се да чуя звук във внезапно настъпилата гробна тишина, в която мъглата на Тамра прави каквото трябва — крие ни, крие ни, крие ни… Всички наоколо, всяко едно човешко същество край нас. Уил!
	Откъсвам се от Касиан и отчаяно се втурвам през хладната пара, която замъглява въздуха и съзнанието. Спъвам се в ловците, проснати от Тамара. Не виждам нищо през всепоглъщащия облак; махам трескаво с ръце през хладната прегръдка на мъглата, търся пипнешком колата, в която е Уил.
	И тогава го виждам, проснат на задната седалка. Шофьорската врата е широко отворена и пропуска мъглата. Гъстата пара се вие около заспалото му тяло почти нежно. За миг застивам. Само се взирам и се задавям от собствения си дъх. Макар и ранен, той е красив.
	После крайниците ми се събуждат. Отварям задната врата и се пресягам към него. Треперещите ми пръсти галят лицето му и приглаждат назад кичурите му с цвят на мед от челото му. Все едно пипам коприна.
	Трепвам, когато Касиан извиква името ми.
	— Ясинда! Трябва да тръгваме! Веднага!
	В този миг той ме намира и ме задърпва от колата. С другата си ръка държи Тамра. Бута я към мама. Новопоявилите се отблясъци по тялото й озаряват пустата нощ и ни проправят пътека през гъстата виеща се мъгла.
	Облакът ще се разпръсне скоро след като Тамра си тръгне и всички ние избягаме. Мъглата ще изчезне, а заедно с нея и спомените на ловците.
	Веднъж бях казала на Тамра, че дарбата й просто още не се е проявила и тя просто е къснозрейка. Казах й го, макар да не го вярвах, за да й вдъхна надежда. Но дълбоко в себе си също като останалите в прайда смятах, че тя е закърняла драки. А се оказва, че тя притежава един от най-редките таланти и е сред най-надарените от нас. Точно като мен.
	Касиан сяда зад волана, пали двигателя с грохот и политаме отново по шосето. Гледам назад през задното стъкло към огромния бял облак. В него е Уил. Забивам пръсти в седалката и усещам как износената дамаска се къса под тях. Не, не мога сега да мисля за него — прекалено много боли.
	Погледът ми се отмества върху бледата ми сестра и трябва да го извърна. Гледката, която представлява близначката ми, ме стряска. Тя ми се струва чужда като тази пустиня.
	Поемам дълбоко дъх. Отиваме си у дома, при планината и мъглата, при всичко познато. В единственото място, където е безопасно за нас. Връщаме се в прайда.


>	2

	Закътаното градче на нашия прайд се появява като видение в мъгливия вечерен въздух. Тесният черен път става по-широк сред високите обвити с пара дървета и селището изниква пред погледа ни. Касиан въздъхва до мен и възелът в гърдите ми малко се отпуска. У дома сме.
	Отначало пред очите ти се появява нещо, което прилича на плетеница от храсти и лози, но когато се взреш по-добре, виждаш, че всъщност е стена. А зад нея на безопасно място е скрит моят свят. Мястото, на което си мислех, че ще живея цял живот. Поне преди Уил.
	Пред входната арка стои на пост страж. Мъглата на Нидия го обвива от всички страни. Веднага разпознавам Людо. Един от лакеите на Северин, ониксов драки, който обича да се перчи с мускулите си. Очите му се уголемяват, когато ни вижда. Без да каже и дума, той ни пуска в градчето.
	Стражът е странна гледка. Нидия живее до входа на селището и върши цялата работа — тя усеща всеки, който влиза или излиза. Освен нея имаме и наблюдателници. Стражът е нова допълнителна мярка за сигурност, но се чудя каква ли е причината да го добавят. Дали не е заради нас? Нима непозволеното ни заминаване е предизвикало тази извънредна бдителност?
	Касиан паркира пред къщата на Нидия. Тя вече е излязла на вратата и ни чака, сякаш е усетила, че идваме. И според мен точно така е станало.
	Стои толкова спокойна с ръце на кръста. Дебелата й сребриста плитка виси през едното й рамо. Косата й е почти същата като на Тамра. Погледът ми несъзнателно се извръща към сестра ми на задната седалка. Тя вече също е _шейдър_. Мама докосва кичур от косата й, сякаш да се увери, че е истина. Виждаме я да го прави вече няколко пъти.
	— Върнахте се у дома, при нас, значи — мърмори Нидия, когато слизам от колата. Устните й се усмихват, но очите й са сериозни. Спомням си нощта, в която се измъкнахме, спомням си сянката й на прозореца и увереността ми, че тя просто ни е пуснала, позволила ни е да избягаме. — Знаех си, че така ще стане. Че за да останете, ще трябва да си тръгнете, за да разберете къде ви е мястото.
	Попивам с очи всичко наоколо, кожата ми се наслаждава на влажния въздух. Като че Нидия е права. Цялото ми тяло се зарежда с енергия от земята под краката ми. У дома сме. Несъзнателно търся по улиците. Нямам търпение да видя най-добрата си приятелка, но навън няма никого.
	Мама е прегърнала закрилнически Тамра, докато двете слизат от колата. Нидия се втурва да им помогне. Сестра ми едвам върви. Краката й се влачат по земята, докато мама и Нидия я подкрепят от двете й страни.
	— Значи най-накрая се случи, а? — Нидия отмята кичур сребриста коса от бледата буза на Тамра. — Знаех си, че е въпрос на време. Близначките са такава рядкост между нас. Знаех си, че не може Ясинда да има дарба, а ти — не.
	Касиан оглежда изпитателно сестра ми — момичето, което той заедно с цялата ни общност смяташе за безполезно. Мога само да гадая какво си мисли. Сега, когато стана ясно, че притежава една от най-силните и желани дарби, присъщи на нашия вид, тя олицетворява бъдещата сигурност на прайда.
	Касиан сякаш усеща втренчения ми поглед и се обръща към мен. Насочвам вниманието си към другите и ги следвам вътре в къщата. Когато влизаме, ме лъхва познатата миризма. Силният аромат на пържена риба се смесва с мириса на билките, които се сушат до кухненския прозорец. През мен преминава приятна топлина, но се отърсвам от това чувство, като си напомням, че завръщането ни няма да е никак лесно. Предстои ни да се изправим лице в лице със Северин и старейшините. Когато си тръгнах, те бяха готови да заповядат да ми подрежат крилата. Това няма как да го забравя.
	— Я виж ти колко си студена. Спомням си първите дни, след като дарбата ми се прояви. Мислех, че никога няма да се стопля. — Нидия слага ръката си, прошарена с тънки вени, на челото на Тамра. — Ще ти донеса отвара от корени. Течностите ще ти помогнат да се възстановиш. И да си починеш. — Отива до кухнята, налива димящата течност от чайника в чаша.
	— А ще ме възстанови ли до предишното състояние? — пита хрипливо Тамра от дивана. Гласът й е станал дрезгав от дългото мълчание. Това е първото нещо, което казва, откакто напуснахме Чапарал. Въздъхвам с облекчение, че отново проговори. Може да е глупаво, но камък ми пада от сърцето, доволна съм, че поне тази част от нея не се е променила.
	Нидия поднася димящата чаша към устните на Тамра.
	— Това ли искаш?
	Погледът на Тамра се стрелва последователно към мен, Касиан и мама. Ледените й очи изглеждат уморени.
	— Не знам — прошепва тя, преди да отпие от чашата и да премигне.
	— Пари ли те? — Нидия замахва с ръка над чашата и праща охлаждаща мъгла към горещия чай.
	Мама присяда до Тамра, приближава се силно до нея, сякаш иска да я предпази от нещо. Погледът й среща този на Касиан.
	— И сега какво? — Гласът й прозвучава настъпателно, сякаш не аз, а той е виновен, че се върнахме. — Ще дойдат всеки момент. Какво ще се случи? Дали ще ни накажат?
	Като син на лидера на общността Касиан носи значителна отговорност. Ще наследи контрола над прайда.
	Отпускам се на един стол и се взирам в лицето му. Нещо проблясва в тъмните му влажни очи.
	— Обещах на Ясинда да я защитя. Ще направя същото и за Тамра. Както и за теб.
	Мама се засмива глухо и горчиво.
	— Благодаря, че ме включи, но и за миг не съм си помислила, че те е грижа за мен.
	— Мамо… — обаждам се аз, но тя ме прекъсва.
	— Не се сърдя. Стига да ми обещаеш, че ще се погрижиш за безопасността на Ясинда и Тамра. Само те ме интересуват.
	— Давам ти думата си. Ще направя всичко по силите си, за да защитя дъщерите ти.
	Тя кимва.
	— Надявам се, че думата ти е достатъчна. — Свежда поглед пак към Тамра. Изглежда изпълнена със съжаление и аз знаех, че тъгува за загубата на единствената си дъщеря, която досега бе човешко същество.
	Пъхам ръка под бедрото си и сядам върху нея. Изведнъж се чувствам разстроена, че майка ми тъгува и за мен. Че ме оплаква от години.
	Трудно ми е да слушам как майка ми се моли за нашата безопасност, особено за моята. Защото се издъних. Споменът за последната ми вечер с Уил не ми излиза от главата. Прайдът има пълното право да ми е ядосан. Изложих на риск всички ни до един, и то заради момче, което познавах само от няколко седмици. Ако Тамра не ни беше укрила, тайната ни щеше да е в ръцете на врага и да останем напълно беззащитни.
	По гърба ми преминава ледена тръпка и полазва по главата ми, когато внезапно осъзнавам, че Уил няма да ме помни. Макар и припаднал в колата, той бе достатъчно близо до мъглата. Спомените му са изтрити. Отчаяно се надявам в съзнанието му все пак да остане някаква частица от миналата вечер, за да е наясно, че не съм изчезнала от живота му просто ей така. Трябва да помни защо съм си тръгнала. Трябва.
	Все още треперя, съпротивлявайки се на идеята, че Уил няма да знае какво се е случило с мен. Тогава пристигат старейшините и влизат в къщичката на Нидия, без да почукат. Изпълват всекидневната, която се оказва тясна за едрите им фигури.
	— Върнахте се — обявява Северин и аз се стряскам от дълбокия му тембър, макар да очаквах да го чуя. Откакто избягахме от Чапарал, гласът му непрекъснато кънти в главата ми, представям си как ме осъжда на подрязване на крилата заради престъпленията ми. А сега с тъжно примирение стоя лице в лице с него.
	Зад Северин се виждат още няколко старейшини със строги изражения. Не носят специални дрехи, които да ги отличават от другите. Разпознават се по поведението, бяха се научили да изглеждат безпристрастни. Винаги съм можела да ги отделя от останалите.
	Северин плъзва поглед по всички нас и най-накрая се заглежда в Тамра. Очите му просветват и това е единственият малък знак, който дава, че е изненадан от променената й външност. Оглежда я внимателно, без да пропуска нищо. Нито сребристосивите очи, нито перлената коса. По същия начин гледаше мен от много време. Импулсивно ми се иска да застана между тях, да я защитя от всепроникващия му поглед.
	— Тамра. — Произнася името й почти шепнешком, сякаш за първи път пробва дали може да го изрече. Приближава се и слага длан на рамото й. Взирам се в ръката му, която докосва сестра ми, и стомахът ми се свива. — Ти прояви дарбата си. Колко прекрасно.
	— Е, предполагам, че вече ще означава нещо за теб. — Не успявам да спра бунтовните думи. Откъсват се от устните ми със скоростта на изстрелян куршум.
	Северин ми хвърля смразяващ поглед. Очите му са ледени и тъмни като безлунна нощ.
	— Абсолютно всички от този прайд означават нещо за мен, Ясинда. — Докато го казва, властната му ръка не се откъсва от Тамра и на мен ми се иска да го откъсна от сестра си със сила.
	Да, но някои от нас означават повече.
	— Несправедливо е да намекваш, че не е така — добавя той. Иска ми се да се притисна в Касиан, не ми харесва да се чувствам заплашена, докато баща му се взира в мен. Но не помръдвам от мястото си и не откъсвам очи от Северин. Сърцето ме боли. Предадох хората си. Загубих Уил. Нека бъдат жестоки с мен.
	Ъгълчето на устата на Северин се повдига бавно и заплашително.
	— Радвам се, че се върна, Ясинда.


>	3

	Повеждат ме към стария ми дом като затворник. Старейшините вървят пред и зад мен. Изглежда, няма значение, че се върнах доброволно. Касиан специално им го напомни. Повтори им го няколко пъти. Но за тях има значение, само че съм си тръгнала, че съм имала наглостта да се измъкна, че съм ценна собственост, която се бе осмелила да избяга, при положение че прайдът има определени планове за мен.
	Пристъпвам в къщата, в която прекарах детството си, и се чувствам странно. Пространството ми изглежда по-малко, по-ограничаващо. Ядосвам се на себе си. Преди този дом ми беше достатъчен. Поемам дълбоко застоялия въздух. Вероятно никой не е влизал, откакто се бяхме измъкнали посред нощ.
	Взирам се в дивана, във вдлъбнатината на възглавницата в средата. Това е мястото на Тамра, нейното убежище. Отритната от прайда като дефектна драки, тя с часове седеше пред телевизора. Не ми е уютно без нея у дома, но разбирам, че така трябва да бъде засега. Северин нареди Тамра да остане при Нидия. Мама не оспори решението — смята, че друг _шейдър_ ще знае най-добре как да се грижи за нея, докато свикне с дарбата си.
	— Да не би да искате и да ни завиете, като си легнем? — сопва се мама на старейшините, които не си тръгват от къщата ни. Лицата, които приемах за даденост и смятах за напълно безопасни, докато бях дете, сега ме гледат с презрение.
	Те бавно се обръщат и излизат.
	— Видя ли Касиан да си тръгва със Северин? — пита мама и се втурва към прозореца. Кимвам, докато тя разтваря пердето.
	— Да се надяваме, че ще го убеди да не ни… наказва прекалено строго за бягството.
	— Да. — Спомням си радостта на Северин за Тамра и ми се струва, че има голяма вероятност да е снизходителен към нас.
	Мама изсумтява и оставя пердето да падне обратно на мястото си.
	— Двама от тях са още отвън.
	Поглеждам през прозореца и виждам двамата старейшини, които още са на предната ни веранда.
	— Като че ли нямат намерение скоро да си тръгнат. Май искат да се уверят, че няма да се измъкнем пак.
	— Тамра е при Нидия — казва мама, сякаш това е достатъчна причина да не мърдаме. И е точно така. Дори да искам да си тръгна от прайда, никога няма да го направя без сестра си. Особено сега. Гърдите ми се стягат, като си спомням какво преживява тя. Сигурно е много объркана, много… самотна.
	— Никога не бих тръгнала без Тамра — казва мама, изричайки на глас мислите ми. И така ме стрелва с поглед, сякаш съм казала, че трябва да оставим сестра ми тук и да бягаме.
	Свеждам очи към ръцете си, после пак поглеждам през прозореца. Само и само да не срещам погледа й. Не искам да види, че знам какво премълчава. Че разбирам какво означава гневният й поглед — че би тръгнала без мен. Може би не съм справедлива. Или пък говори чувството ми за вина и тя въобще не мисли така.
	Мама въздъхва и аз обръщам очи към нея, виждам как прокара пръсти през косата си. В къдравата й грива са се появили сиви нишки. Първите.
	— Не мога да повярвам, че сме пак тук — мълви тя. — На мястото, от което тръгнахме. И сме по-зле отпреди.
	Изтръпвам, защото ми се струва, че това е удар по мен. Моя е вината да се върнем у дома. Всичко това се случва заради мен. Знам го. Тя също.
	— Уморена съм — казвам. Не е лъжа. Не съм спала, откакто тръгнахме от Чапарал. Мислите ми са прекалено трескави заради всичко, което се случи, заради колосалните ми грешки. Чудя се къде е Уил, какво прави, какво мисли и си спомня. Или по-скоро — какво не може да си спомни.
	Тръгвам към стаята си. Никога не съм се чувствала толкова стара.
	— Ясинда.
	Спирам и поглеждам през рамо, когато чувам името си. Лицето на мама в сенките е непроницаемо.
	— Ти дали… — Чувам я как поема дъх, преди да продължи. — Онова момче. Уил…
	— Какво за него? — Макар Уил да е последното нещо, за което ми се говори в момента, й дължа отговори. Дори това да означава да бръкна в прясна рана.
	— Ти дали ще можеш да го забравиш? — Безпогрешно долавям надеждата в гласа й.
	Мислите ми се връщат към Голямата скала. Към мига, в който видях Уил да се плъзга по каменистия склон право в зейналата пропаст. Нямах избор. Трябваше да се разкрия. Трябваше да го спася. Дори с риск ловците да ме видят как го правя. Наистина нямах избор. Както нямам и сега.
	— Трябва да го забравя — отвръщам.
	Кехлибарените очи на мама просветват разбиращо.
	— А дали ще можеш?
	Този път не отговарям. Защото думите нямат значение. Ще трябва да й покажа, да й докажа, че може отново да ми има доверие. Да го докажа на всички.
	Обръщам се и тръгвам към стаята си. Минавам покрай окачените в рамки снимки на семейството, което някога бяхме. На тях е красивият ни баща, усмихнатата ни майка и две щастливи сестри, които дори не подозират колко различни ще станат. Как да знаем какво ни очаква?
	Изритвам обувките си, преобличам се в стара тениска и шорти, които намирам в чекмеджето на скрина. Очите ми се плъзгат невиждащо по звездите на тавана, преди клепачите ми да се затворят.
	И сякаш само минути по-късно някой ме разтърсва и ме изтръгва от успокояващата прегръдка на съня.
	— Ясинда! Събуди се!
	Отмествам възглавница от главата си и пред замъгления ми поглед се появява Лазур. И колкото и да се радвам да я видя, предпочитам да дръпна обратно възглавницата на главата си и да потъна в съня, където вината и болката не могат да ме достигнат.
	— Лаз. — Потърках гуреливите си очи. — Как влезе?
	— Чичо ми Кел е на стража на верандата ви. Той ме пусна.
	Точно така. Чичото на Лазур е един от старейшините, който ме гледаше укорително като престъпница. И сигурно съм такава. По същество. В края на краищата аз съм под домашен арест.
	— Радвам се да те видя — промърморвам уморено.
	— Радваш се да ме видиш? — Тя ме удря с възглавница. — Само това ли ще кажеш, след като избяга и ме остави тук сама, след като отпраши бог знае къде?
	— Мама настояваше. — Не беше времето сега да й обяснявам защо сме си тръгнали и какви намерения имаше за мен прайдът. И може би още има.
	Тогава си спомних, че Лазур бе с мен сутринта, когато Уил и семейството му за малко да ни заловят. И двете бяхме нарушили свещени правила, като се бяхме измъкнали да полетим на дневна светлина. Сядам на леглото и се взирам загрижено в нея.
	— Нали не си загазила? Задето се измъкна заедно с мен?
	Лазур върти очи.
	— Никой не ми обърна внимание, след като откриха, че сте избягали. Само дето ме разпитваха настоятелно.
	Въздъхвам и се просвам пак по гръб, изпълнена с облекчение. Поне това няма да ми тежи на съвестта.
	Лазур отмята дълъг кичур черна коса със сини нишки от рамото си и се навежда над мен с блеснали от емоции очи.
	— Нямаш представа какво стана тук, след като си тръгна. Заради това, че си тръгна.
	Претъркулвам се и прегръщам една възглавница.
	— Съжалявам, Лаз. — Очевидно съвестта ми няма да остане напълно чиста пред нея. Признавам си, че не мислех много за Лазур, след като избягах. Имах си достатъчно грижи всеки ден в Чапарал.
	В гърдите ми се надига уморена въздишка. Май напоследък не правя нищо друго, освен да се извинявам.
	Лазур изсумтява.
	— Е, поне най-накрая си си у дома. Може би животът ще си потече пак постарому.
	Сещам се за Уил и как предадох своите хора заради него; замислям се за сестра си, колко изгубена се чувства тя; за старейшините, които стоят на стража на верандата ни. Съмнявам се, че животът пак ще си потече постарому. Но и точно заради това изпитвам облекчение, че пак съм там, където нашият вид може да живее спокойно.
	— Стана много тъпо тук. Северин наложи вечерен час. И затегна правилата за забавления. Можеш ли да повярваш? Разрешено ни е да играем въздушна топка само веднъж седмично. Веднъж! Само работа и училище, училище и работа. Той е истински диктатор!
	И всичко това заради мен? Защото мама ни взе и избягахме? Нима се тревожат, че и някой друг може да постъпи като нас?
	— Поне все още можем да летим — промърморва тя. — Не знам какво бих правила, ако ни забранят. Полетите обаче са по разписание и групови. Това не се е променило. Но ни ограничи времето във въздуха.
	— Виждала ли си Касиан? — питам аз.
	Лаз вдига елегантно оформената си вежда.
	— И откога те интересува какво става с него? — пита тя.
	— Откакто той ни намери и ни върна обратно.
	— Касиан ви е издирил? Ето къде е бил значи през всичкото това време! Говореше се, че е пуснат на разрешено пътешествие. — Тя се засмива тихо. — О, боже, той май още си пада по теб.
	— Не по мен — поправям я бързо. — Не си пада по мен. Ако изобщо ме е искал…
	— Ако?
	Хвърлям й зверски поглед и продължавам.
	— Ако изобщо ме е искал, то е защото съм единственият огнедишащ дракон в прайда. — Средство, най-мощното оръжие.
	Но вече не е така. Това се промени. Сега е Тамра, която все въздиша по Касиан. Може би най-накрая той ще отвърне на чувствата й. В гърдите ми се надига надежда. И някои други чувства, които не мога да определя и каквито никога не съм изпитвала.
	— Каквато и да е причината, всяко момиче от прайда е готово на всичко, за да го погледне Касиан така, както гледа теб. — Тя прави физиономия и се просва по гръб в леглото ми. — Може би дори и аз.
	— Ти? — Премигвам.
	— Да. Не се тревожи. Не искам да те карам да се чувстваш виновна. Винаги съм знаела, че нямам шанс. Никой няма. — Тя ми намига. — Не и докато ти си наоколо.
	Простенвам. Тя говори точно като Там. Предишната Тамра. Онази, която копнееше за вниманието на Касиан и за приемане от страна на прайда. Която гледаше отстрани, докато аз имах и двете неща, за които тя мечтаеше. До мига, в който не се преместихме в Чапарал и тя не получи нов живот там. Който аз й отнех вечерта, в която се хвърлих от скалата след един ловец на драки.
	Лаз се оглежда, сякаш е чула мислите ми.
	— Къде е Тамра?
	— Искаш да кажеш, че не си чула?
	— Какво да съм чула?
	— Тя е при Нидия. — Устните ми се разтягат в усмивка, макар стомахът ми болезнено да се свива в предчувствие на брожението, което със сигурност ще настъпи, след като се разбере, че сестра ми е на път да стане следващият _шейдър_ на прайда. — Възстановява се.
	— От какво?
	— Тамра прояви дарбата си. Тя е _шейдър_.
	Лазур се ококорва.
	— Стига бе! — Тя подсвирва през зъби и подръпва устната си. — Е, май вече няма да си най-важната тук.
	— Май не — промълвявам аз, като внезапно започвам да се чудя дали това е добро, или лошо. Преди мечтаех да съм обикновена драки. Нищо необичайно. Не най-великия огнедишащ дракон, когото непрекъснато гледат под лупа и притискат. Давам си сметка, че уникалността ми е единственото нещо, което ме спасява. Но също така и че новооткритата дарба на Тамра ще накара прайда да впие още по-здраво нокти в нас.
	— Чудя се дали сега Касиан няма да я погледне по друг начин — продължава Лазур.
	Подът проскърцва и ме предупреждава за нечие присъствие. Вдигам очи и лицето ми пламва при мисълта, че мама може да е дочула разговора ни.
	Само че не е мама. А по-лошо.
	Изчервявам се чак до шията.
	— Как влезе? — питам, защото знам, че мама няма да го пусне в стаята ми. Поне не и без да ме предупреди.
	Касиан се взира в мен настойчиво, сега очите му са по-скоро лилави, отколкото черни. Стават такива само когато изпитва емоции. Очевидно е рядкост.
	— Как влезе? — повтарям аз. И след това осъзнавам, че въпросът ми е глупав. Той е един от тях. Един от хората, които ме държат затворена. Бъдещият лидер на прайда, принцът. Той може да влиза и излиза, където и когато си пожелае. — Къде е мама? — питам и се опитвам да надникна зад едрото му тяло.
	— Говори с баща ми.
	Изтръпвам при тези думи. Северин и мама никога не се бяха разбирали добре. Едва се удържам да не изскоча от стаята. Смешна работа. Мама е голямата закрилница — непрекъснато се грижи за мен. Дори когато не искам да го прави.
	Затова оставам на място, нямам търпение да чуя какво е дошъл да ми каже Касиан. Поне се надявам, че ще ми съобщи какво се случва. Какво ще стане с мен. Предпочитам да го чуя от него, вместо от Северин. След Голямата скала двамата сме заедно в цялото приключение. Налага ми се да го вярвам.
	Той поглежда настойчиво към Лазур, сякаш очаква тя да излезе. И да остана насаме с него? Не, благодаря. Примъквам се по-близо до нея на леглото. Той присвива очи. Посланието му е недвусмислено.
	— Е? Говори ли с баща си? Каква е присъдата? — Поемам дълбоко дъх. Готова съм агонията да свърши и най-накрая да разбера ще ми подрежат ли крилата, или не. Знае ли Северин, че съм се разкрила пред ловци? Дали Касиан му е казал? Побиват ме горещи тръпки само при мисълта за това. Няма начин мама доброволно да сподели с него подобна информация.
	— Всичко ще е наред, Ясинда.
	Навеждам глава настрани.
	— Значи няма да бъда наказана?
	— Убедих ги, че си искала да се върнеш. Казах, че нямаш търпение отново да се впишеш в живота на прайда. Че ще се държиш прилично и ще бъдеш по-сговорчива. — Горната му устна леко се извива и аз си спомням какво ми каза в Чапарал, когато ме намери — че ме харесва, защото съм различна от всички останали. А сега иска от мен да съм просто една от тях.
	Вдишвам шумно през носа си. Сговорчива, значи. Покорна. Мека. Послушна. Дали изобщо мога да съм такава?
	— Сговорчива? Ясинда? — кикоти се Лазур, без да си дава сметка за напрежението, надвиснало в стаята. — И те се вързаха?
	Касиан я гледа строго, след това обръща очи пак към мен. Чака. Какво? Може би съгласието ми?
	— О — осъзнава се Лазур и започва да мести поглед между сериозните лица на двамата. — Ама разбира се. Сигурна съм, че Ясинда ще бъде по-… искам да кажа, сигурна съм, че тя осъзнава, че мястото й е тук. Баща ти трябва да го разбере. Защо ще иска да е навън, в свят, в който не може да се впише?
	Продължавам да мълча и Лазур ми хвърля въпросителен поглед. Иска ми се да мога да й обясня, че може би съм намерила причина да живея навън, сред човешките същества. Лазур щеше лесно да разбере, че съм се влюбила в Уил и че имам причини да не искам да говоря за това пред Касиан.
	Но ако съдя по потрепващите ноздри на Касиан, и той не е далеч от тази мисъл. Под смуглата му кожа като че проблясват въглени, сякаш невидимо същество бушува вътре в него, но скрито като под повърхност на океан. Звяр, който трябва да укротя.
	Това ми напомня за животинската му сила, как огромното му тяло се сблъска с Уил на върха на Голямата скала. За необузданата агресия, която струеше от него, когато двамата се затъркаляха и загърчиха, впити един в друг на ръба на канарата. Потръпвам и притискам длан към стомаха си, защото започва да ми се гади от този спомен. Те искаха да се избият взаимно. И почти успяха.
	— Ще останеш тук с майка си — обявява Касиан, когато става ясно, че няма да му дам съгласието, което очаква — а именно да съм мила и послушна малка драки. Не че не искам да произнеса думите. Просто се боя, че ще обещая нещо, което не съм в състояние да изпълня. — Можеш да се върнеш на училище. И на работа. Училище, работа и вкъщи. Сестра ти ще остане при Нидия.
	Думите му ме стряскат. Не мислех, че ще ни разделят за постоянно. Не си спомням някога с Тамра да ни е деляла повече от една стая. И макар това да ме разстройва, то има смисъл. Нидия ще се погрижи за Тамра. Ще й даде подкрепа и ще я води по пътя й, а тя се нуждае точно от това в момента. Нещо, което е мама не можем да й предложим. Казвам си, че това е всичко, което се случва, че прайдът не иска да ни раздели.
	— Тамра — _шейдър!_ — Лаз поклаща глава от почуда. — Нямам търпение да разкажа на всички. Това е страхотно. — Приятелката ми стиска ръката, радостна и ентусиазирана. — Хей, трябва да вървя.
	Скача от леглото ми, очевидно гори от желание да разпространи новината, че бъдещето на прайда е подсигурено. Че имаме нов _шейдър_, който някой ден ще наследи Нидия.
	Стига Тамра да няма нищо против да бъде закотвена в прайда до края на живота си. И защо да има? След като осъзнае промяната, ще разбере, че вече не е невидима за себеподобните си и че има шанс с Касиан.
	Лазур изскача през вратата и вика през рамо:
	— Пак ще дойда по-късно.
	И аз оставам насаме с Касиан. Много ти благодаря, Лаз.


>	4

	Не сме оставали насаме, откакто напуснахме Чапарал. По време на пътуването насам, докато и четиримата бяхме в капана на тясното пространство в колата, почти не си говорехме. Спирахме само да налеем бензин, да отидем до тоалетната и да си купим храна. Но сега сме само двамата.
	Взирам се в него, ужасена от обвиненията, с които съм сигурна, че се кани да ме залее. По очевидни причини — че се разкрих пред най-големите ни врагове. Че се влюбих в един от тях. И още по-лошо — че продължавах да обичам Уил, след като видях кръвта му. Как да обясня на Касиан, че Уил не е лош човек? Че е просто жертва на произхода си? Че насила са му прелели кръв, когато е бил болен. Но имаше ли смисъл да обяснявам каквото и да било? Повече никога нямаше да го видя.
	В тишината дочувам приглушените гласове на родителите ни. Разговорът им е разгорещен.
	— Какво каза на баща си? — Ставам от леглото, защото изведнъж си давам сметка къде се намирам. Че той е съвсем близо, надвесен заплашително над мен. Той не помръдва и се налага да го побутна, за да стигна до отрупания с възглавници фотьойл до прозореца.
	— Имаш предвид дали му казах, че си се разкрила пред човешки същества? — Погледът му ме пронизва. — Пред ловци?
	Опитвам се да се държа. От неговите уста звучи дори още по-ужасно. Иска ми се да мога да го отрека.
	— Да. — Сядам на креслото до прозореца и се опитвам да се държа спокойно, необезпокоена от това напомняне и от всичко останало. Особено от него. Макар да стои в стаята ми и да се взира в мен настойчиво и пронизително, от което дробовете ми блокират.
	— Каза ли на баща си?
	Че направих това, което може да ни съсипе всички. Не само нашия прайд, но и целия ни вид?
	Погледът му се плъзва изпитателно по мен и не пропуска нищо. Нито чорлавата ми коса, спускаща се по раменете. Нито босите стъпала, под сгънатите ми крака. Ако им е казал какво се случи, ако им е разказал всичко, как така няма да ме накажат? Дори част от мен вярва, че го заслужавам. Предадох своите хора.
	Не че бих променила нещо, дори и да мога. В това поне съм сигурна. Странно прозрение. Чувството ми за вина не предизвиква у мен съжаление за стореното. По-силна от всяка вина е болката от загубата на Уил, която пронизва сърцето ми. Не мога да си представя дори колко силна би била тя, ако не бях го спасила. Ако той бе загинал там, в пустинята.
	Касиан най-накрая ми отговаря.
	— Не можех да го скрия от тях, Ясинда. Не и това. То засяга всички ни.
	Потъвам още по-дълбоко във възглавниците. Изпитвам някакво разочарование от него. Не знам защо. Прайдът е изцяло с Касиан. Въпреки това Тамра изтри спомените на ловците. Те няма да ни помнят. Не можеше ли да го запази в тайна? Толкова ли лошо щеше да постъпи, ако го бе направил?
	Тъгата ме залива, преминава през мен като ледена вода. Почти повярвах, че ме харесва, че ще ме защити. Точно както обеща. Вместо това той ме хвърли на вълците.
	— Трябваше да им съобщя, че си се разкрила пред ловците, но не им казах всичко. Не им казах за него.
	Взирам се хладно в лицето му. Очаквам да каже името, което не може да се насили да произнесе.
	— Имаш предвид Уил?
	По лицето му преминава сянка. За секунда зениците му се свиват до точици. След това кимва и се успокоява. Отново става същият стоик, какъвто винаги е бил.
	— Да, не им казах за кръвта.
	Думите му ме карат да изпитам безсилен срам. Кръвта на Уил, която е същата на цвят като моята. Кимвам.
	— Щяха да го издирят, ако знаеха. Длъжница съм ти за това.
	— Ти не си влюбена в него — казва той внезапно и така настойчиво, че потрепервам. — Дори не го познаваш. Той не те познава. Не и като мен. — Гърдите му се повдигат и спускат, диша тежко.
	Не казвам нищо в настъпилото неловко мълчание. Около нас се стеле напрежение, гъсто като мъглата на Нидия, която стига до прозореца ми. Забивам поглед надолу към ръцете си и забелязвам, че неусетно ноктите ми са оставили отпечатъци в дланите.
	Той въздъхва тежко.
	— Погледни ме, Ясинда. Кажи нещо.
	Насилвам се да вдигна очи пак към него. Да не би да очаква да се съглася, че не съм влюбена в Уил? Твърдо съм решена да не обсъждам чувствата си към Уил.
	— Тамра изтри спомените им. Защо изобщо ти трябваше да им казваш каквото и да било? Гледат ме все едно съм престъпница. — Махвам с ръка. — На практика съм под домашен арест! Никога няма да ми простят.
	— Трябваше да им кажа. Ами ако някой от тези ловци си спомни? Ами ако забравата им не продължи достатъчно дълго? Ами ако сестра ти не е успяла да изтрие добре спомените им?
	Кимвам и движението ми се струва болезнено, почти колкото топката в гърдите ми.
	— Разбирам. Няма нищо.
	— Очевидно има нещо. Разстроена си.
	Притискам ръка към гърдите си.
	— А ти нямаше ли да си, Касиан? До края на живота си ще бъда третирана като предателка.
	Той бавно клати глава и мускулите над стиснатите му челюсти потрепват.
	— Ще забравят и ще простят. Всичко с времето си.
	— Няма как да знаеш.
	Казва, че ще положи всички усилия, за да съм в безопасност, но дори и аз знам, че не държи изцяло контрола тук.
	— Фактът, че Тамра е тук, че е _шейдър_, много ги успокои. Доволни са, че и двете се върнахте.
	Дори след като им е казал какво съм направила? Поглеждам го със съмнение, страх ме е да сваля гарда.
	— Значи не съм загазила?
	— Не съм казал това. — Лицето му малко поомеква, когато го казва. На устата му се появява сянка от усмивка. — Но ти наистина се разкри пред човешко същество, Ясинда. И пред семейството му от ловци.
	И за това трябва да си платя. Кимвам в знак, че приемам.
	— Имаш много да изкупваш — добавя той. Отново стана напълно сериозен.
	— А ако не успея? — Не съм сигурна, че имам още сили да се доказвам пред някого. Точно в момента мисълта, че никога повече няма да видя Уил, ме разкъсва и ме кара да се чувствам наранена и изтощена. Макар част от мен да изпитва облекчение, че се върнах в прайда, не съм в най-добрата си форма, за да се смиря.
	— Тогава ще ти бъде трудно. По-трудно, отколкото би трябвало. А майка ти… — Думите му заглъхват, но заплахата увисва във въздуха.
	Присвивам очи, кожата ми се изопва и изтръпва.
	— Какво за майка ми?
	Той хвърля поглед през рамо сякаш може да я види, където и да е в къщата.
	— Никой не я обича. Обвиняват я, че ви е взела с Тамра и е избягала с вас. Говори се, че може да я прогонят…
	Поемам рязко дъх.
	— Не е честно. Аз бях тази, която…
	— Тя ви отвлече. Не сте тръгнали сами. Стига, Ясинда. Щеше ли всичко това да се случи, ако майка ти не ви беше замъкнала в пустинята?
	Преглъщам с мъка и поглеждам през прозореца. Измъчвам се, че не мога да споря с него по този въпрос. Че разбирам логиката му, колкото и жестока да е тя.
	— Никой човек не може да живее сам. Помисли върху това. Действията на един засягат всички около него.
	Май по това се различавам от останалите. Ето защо точно аз съм застрашила всички останали.
	Поставям пръсти пред устатата си и заговарям през тях.
	— Не ти ли писва от това? Не ти ли се иска да имаш това, което ти самият искаш? Не мислиш ли, че заслужаваш да го имаш поне за малко? Защо трябва да поставяш прайда над всичко? Над нечий живот? Никога ли не стигаш граница, която не можеш да преминеш? Можеш да обясниш жертвата на един, но на двама, на трима? Кога казваш „стига“? — Поклащам глава.
	Касиан се взира в мен.
	— Така сме устроени. Така сме оцелели толкова дълго. Фактът, че дори поставяш това под съмнение, когато никой друг не го прави… — Той килва глава на една страна. — Но може би точно това те прави толкова специална. Затова изобщо съм тук и говоря с теб. Затова толкова ме е грижа.
	Преглъщам през стегнатото си гърло и улавям втренчения му поглед.
	— Значи ти… — търся точната дума, която няма да накара лицето ми непоносимо да пламне, и накрая я намирам — … ме харесваш, защото съм от тези, които поставят другите в опасност?
	Онази рядка усмивка отново заиграва по устните му.
	— Не си скучна, това е сигурно.
	— Касиан.
	Нервите ми се изопват, когато самият Северин влиза в стаята и застава до Касиан. Двамата… в моята стая. Не съм си го и представяла. Касиан е едно, но Северин — съвсем друго.
	Мама стои зад Северин с бунтовно изражение. Каквото и да са обсъждали, тя не го бе приела добре.
	— Приключихме тук, Касиан.
	Погледът на Северин се спира върху ми. Всичко вътре в мен се свива, но не позволявам да ми проличи. Налагам си да не извръщам очи от неговите и се преструвам, че не ме кара да се чувствам слаба и разтреперана, че не заслужавам наказанието му.
	Северин махва на Касиан и сочи вратата.
	— Изчакай ме отвън.
	Касиан ме гледа продължително, преди да излезе. Мама влиза още по-навътре в стаята. Тънките й ръце са скръстени на гърдите. Отслабнала е. Чудя се как съм пропуснала да го забележа. Преди винаги е била закръглена.
	Северин й хвърля хладен поглед.
	— Искам да поговоря с Ясинда.
	— Тогава ще трябва да го направиш пред мен.
	Северин вдига горната си устна над снежнобелите си зъби.
	— Вече се доказа като майка със съмнителни родителски качества, Зара. Няма нужда сега да се преструваш, че ти пука за дъщеря ти.
	На лицето на мама за миг се изписва шок, но тя успява да се овладее. Само че страните й остават бледи и на техния фон очите й изглеждат още по-големи, тъмни и блестящи.
	Откакто убиха татко, Тамра и аз сме всичко, което има. Всяко нейно решение е за наше добро… или поне тя така си мисли. Може и да е допускала грешки, но никога не съм се съмнявала в обичта й към мен.
	Гневът ми бързо избива на повърхността.
	— Не говори така на майка ми — предупреждавам го аз.
	Северин се обръща пак към мен и ме гледа отвисоко, сякаш съм мръсотия, полепнала по обувката му.
	— Внимавай, Ясинда. Прегрешенията ти са опростени. За това можеш да благодариш на Касиан. Аз предпочитах да бъдеш наказана… — Поглежда към майка ми. — А ти прогонена.
	— Нямам нужда от твоето снизхождение — тросвам му се аз, вече нямам никакво търпение за Северин.
	— Ясинда — казва мама тихо и студените й пръсти сграбчват ръката ми.
	Чертите на Северин се изопват.
	— Чуй ме добре. Играеш си с огъня, Ясинда. Очаквам от теб безупречно поведение оттук нататък… — Млъква, за да подчертае скритата заплаха. Направо го чувам как казва: „Иначе ще ти подрежем крилцата“. Не искам да ми личи, че това ме засяга, че заплахата му работи, че ме изпълва с ужас, от който кожата ми се изопва, проправя си път през плътта ми като огнена змия, която се опитва да се освободи.
	— Тя няма да създава неприятности — казва мама с глас, какъвто никога не бях чувала да излиза от нея. Звучи като бита.
	Устните на Северин се извиват в самодоволна усмивка.
	— Може би този път ще се справиш по-добре и ще я държиш по-изкъсо. — Кимва отривисто и излиза. Стъпките му отекват из цялата къща, която сякаш вече не е наша. Не и щом Северин може да се разхожда из нея, да раздава заповеди и заплахи сякаш има право на това. За първи път се питам — напоследък ли прайдът се е превърнал в това, или винаги е било така?


>	5

	Мълчим известно време, после мама сяда на леглото ми толкова изтощена, че сърцето ми се къса. Отдавна не беше проявявала дарбата си, от години. Възрастта е започнала да й се отразява.
	Изрови изпод купчината чаршафи опърпаното мече, което татко ми бе подарил за седмия ми рожден ден. Бях го забравила, когато тръгнахме набързо, а сега се радвам, че не го взех. Че нещо обичано и познато ме чака тук.
	Мама дръпва ухото на играчката с приглушена въздишка. Звучи напълно сломена. Същото излъчват и приведените й рамене. Това ли е краят? Наистина ли се е предала?
	Накрая тя проговаря и гласът й е глух и равен, точно толкова примирен като погледа й.
	— Искам да си в безопасност, Ясинда. Не искам да пострадаш.
	— Знам — кимам аз.
	— А точно сега започвам да си мисля, че аз ти причинявам най-много страдания.
	Клатя отривисто глава, не ми харесва тази нова победена версия на майка ми. Не я познавам такава. Не искам да я познавам в този вид. След като всичко друго се променя, искам поне тя да си остане същата.
	— Не, това не е вярно.
	— Карах те насила да тръгваш в най-различни посоки и все, за да те предпазя. — Тя клати глава. — Може би само влоших нещата. А сега се върнахме тук. — И тя маха немощно с ръка. — И ти си все така робиня на прайда. Само че този път е още по-лошо. Вече няма да те гледат като огромен дар, който се е изсипал в скута им. А ще се отнасят към теб като към развалена стока.
	— Мамо? — Гласът ми трепери малко и затова преглъщам. — Какви ги говориш?
	Тя вдига поглед от мечето.
	— Не им позволявай да те третират като бито куче до края на живота ти. Следвай правилата им. Не се набивай на очи. И се върни пак на върха. Направи каквото трябва.
	— Та май наистина искаш да останем тук? Искаш Тамра да остане тук?
	— Заведох ви в Чапарал… защото преследвах една мечта. Нещо, което никога не е съществувало. Нито за теб, нито дори за Тамра. Тя е била орисана да бъде драки, а аз дори не го знаех. — Тя потиска смеха си, опитва се да го спре, като вдига пръсти към устните си. — А ти… е, ти през цялото време се опитваше да ми кажеш, че не можеш да бъдеш друго, освен драки. Че имаш нужда да останеш тук. Просто не исках да чуя. Съжалявам, Ясинда.
	Сядам до майка ми на леглото. Може и да ме е ядосвала в миналото, но не мога да понеса да я гледам такава. Искам я обратно. Липсва ми жизнеността й. Липсва ми предишната ми майка.
	— Не се извинявай. Никога не се извинявай, че си майка, която обича дъщерите си толкова силно, че би жертвала всичко за тях.
	Хващам ръката й, стискам хладните й пръсти и изведнъж си спомням, че тук винаги й е студено. Все трепери от вечните мъгли и дъждове, които мен ме карат да се чувствам у дома си и галят лицето ми, вкусни са ми. Тя никога не ги е харесвала и никога няма да се привърже към тях.
	— Ще измислим как да живеем тук, и то щастливо. Няма да стоя с наведена глава, ти също.
	Тя ми се усмихва колебливо и внимателно ми напомня:
	— Сестра ти вече никога няма да е с наведена глава тук.
	Така си е. Сега Тамра е на върха, а по ирония на съдбата с мен се случва точно обратното. Поне засега.
	Мама ме гали по бузата с опакото на дланта си.
	— Живеех тук заради баща ти. Мога да го направя и заради моите момичета. Нищожна цена. — Потиска една въздишка. — Обичах много баща ти. Но тази любов е нищо в сравнение с начина, по който се почувствах, когато се обрекохме един на друг. Нещо се случва, когато се обречеш в тази общност, променя те. Сякаш се свързахме един с друг. — Лицето й става тъжно. — Понякога не можех да различа моите емоции от неговите. — Кехлибарените й очи помръкват. — Дори в онзи последен ден… почувствах… знаех, че нещо не е наред още преди някой да ми каже. И останах тук толкова дълго, като си казвах, че празнотата, която чувствам, не е заради смъртта му. Че може би той е жив някъде там, просто не мога да го достигна и затова съм престанала да го усещам.
	Гледам я в екстаз.
	— Защо никога не си ми казвала това? — Поне това, че е почувствала как нещо не е наред с баща ми в онзи ден. Разбира се, знам, че много обречени един на друг драки формират такава връзка. Драконите някога са се събирали до живот и идеята за обричането произхожда от тази тяхна древна черта. При някои двойки драки нещата отиват още по-дълбоко. Очевидно такъв е бил случаят и с моите родители.
	Тя свива рамене.
	— Ти беше още дете. Не исках да знаеш, че съм почувствала неговия… страх. Неговата болка. За малко да припадна, Ясинда. Боях се, че ако ти кажа, ще си помислиш, че съм преживяла и неговата…
	— Смърт — довършвам вместо нея. Главата ме заболява, слепоочията ми започват да пулсират, докато осмислям това. Дълбоко в душата си таях надежда, че татко е останал жив. Че може да е някъде в плен. Вече не знам какво да мисля.
	Тя премигва и кимва.
	— Защо ми го казваш сега? — питам. Мама практически е била в главата на татко до края му… и е запазила всичко в тайна?
	— Трябва да го знаеш. — Прибира кичур коса зад ухото ми. — В случай че някога се обречеш на някого. — Очите ми се уголемяват, когато осъзнавам накъде бие. Не мога да повярвам. Не може да ми предлага да се обрека на Касиан. — Ще почувстваш…
	— Какво?
	Тя се взира в мен.
	— Всичко ще бъде наред, Ясинда.
	Наред!?
	— Защото след като се обречем един на друг, вече няма да има значение, че не го обичам? Защото ще изпитам нещо фалшиво и ще мога да се заблудя, че е любов?
	Тя клати твърдо глава.
	— Ще се почувстваш свързана. След като се случи, дали ще има значение как точно е станало?
	Да!
	— За теб е имало значение — казвам аз вцепенена.
	— Сега нещата са различни. Ние сме приклещени тук. Трябва да извлечеш най-доброто от ситуацията.
	— Така е. И ще го направя. Но това не означава да се обрека на някого. — Затварям очи и търкам клепачи, опитвам се да успокоя болката в главата си. Наистина ли водя разговор с майка си за плюсовете и минусите на обричането, с което мога да избегна неодобрението на прайда?
	— Можеш и да си щастлива тук, нали? Касиан… — Тя замълчава. Гледам как устата й се отваря, но не мога да повярвам, че наистина изрича тези думи. — Касиан не е лош избор. Той не е… съвсем като баща си.
	Не съвсем. Отдръпвам се назад, уверена, че майка ми е била отвлечена от извънземни.
	— Ти сериозно ли?
	— Прайдът ще забрави всичко, ако ти и Касиан просто…
	— Не! Мамо, не! — Едвам удържам на изкушението да си запуша ушите с ръце. Не искам да чувам това. Не и от нея.
	— Не казвам да стане веднага. След време…
	— Не мога да повярвам, че изобщо го казваш!
	Тя ме сграбчва за ръката и започва да ми говори с категоричен тон.
	— Не мога да те пазя повече, Ясинда. Нямам власт тук.
	— И тъй като Касиан има, това е достатъчна причина да ме изтъргуваш?
	— Не ти предлагам нищо, което ти сама вече да не си обмисляла. Виждала съм те с него. Има нещо между вас.
	Кимвам бавно.
	— Може би. Някога. — Когато нямаше никой друг. Нямаше алтернативи, които да ме изкушават. Преди да срещна Уил. — Но вече не.
	— Заради Уил. — Очите на мама заискряват за миг със старата виталност. — Не можеш да си с него. Невъзможно е, Ясинда. Нямаш шанс. Той не е един от нас.
	Той не е един от нас. Избягвах да мисля за това и да го приема, а сега думите на мама ме прорязват и се забиват в кървящото ми сърце.
	Поемам мъчително дъх.
	— Невъзможно или не, не мога да мисля за никой друг. По-скоро бих останала сама.
	— О, не бъди наивна! Той е човешко същество! Ловец! Забрави го! Ще има и други.
	Разговорът странно ми напомня на онзи, в който майка ми се опитваше да ме убеди да не бъда драки, да се откажа от дарбата си. А сега пък иска да прегърна същността си и да забравя Уил. Поклатих глава.
	Само че тя е права. Повече, отколкото си дава сметка. Глупаво е да продължавам да мисля за Уил. Не е редно. Той е нещо повече от недосегаем човек. Повече от ловец. Нещо много по-лошо.
	Във вените му тече кръв на драки. Някой като мен — а може би и не само един — е умрял, за да може той да живее. Ако баща му е виновен за това ужасно дело, как е могъл изобщо след това да погледне Уил в очите? Да го докосне? Да го прегърне? Да го целуне? Сигурно е добре, че никога повече няма да се изправя лице в лице с него. Трябва да изкореня от най-тъмните кътчета на сърцето си надеждата, че той ще удържи обещанието си да ме намери.
	— Отказала съм се от него — произнасям кротко.
	Мама се взира в мен, не изглежда съвсем убедена. Но аз имам нужда да убедя повече себе си, отколкото нея.
	Вечерта, когато си лягам, заковавам поглед в звездите, с които татко ми бе помогнал да украся тавана преди години, и постепенно започвам отново да се чувствам в безопасност. Точно както се чувствах като малка, знаейки, че родителите ми спят в съседната стая — напълно сигурна и защитена.
	Когато спирам да контролирам мислите си, те се втурват към Уил. Той ме чака в беззащитното ми сърце. И така дремеща и полузаспала, започвам да си спомням. Спомням си него — по-точно нас — преди светът да се срути под краката ми. Усмихвам се леко, докато спомените минават през съзнанието ми. Това продължава, докато копнежът става прекалено силен и болката от желанието ми — прекалено дълбока и пареща като горещите сълзи, които се стичат по бузите ми.
	Нищо не е свършило. Това не е краят за нас… Ще се върна за теб. Ще те намеря. Наистина. Отново ще бъдем заедно.
	— Не — прошепвам в тихата стая, въпреки че сърцето ми кърви. Една предателска част от мен иска да продължи да вярва в това завинаги. — Няма да бъдем заедно.
	Тогава се събуждам за ужасната трудност и простенвам от внезапната болка, която се забива като нож в сърцето ми. Той е забравил всичко. Няма да си спомня, че ми е дал това обещание. Докосвам с пръсти треперещите си устни. Ти няма да си спомняш, че съм си тръгнала. Нито защо е трябвало да го направя. Просто ще си мислиш, че съм напуснала Чапарал и съм те изоставила.
	Извръщам се и забивам лице във възглавницата, за да заглуша стона, който се кани да изскочи от гърдите ми.
	Дали изобщо се сеща за мен? Отчаяно се чудя колко назад във времето и какво точно си спомня? Каква част от мен вече не съществува за него? Тамра е още неопитна. Може би не ме е изтрила напълно от паметта му? Клатя глава при тази мисъл. Прехапвам устни и усещам вкуса на собствената си кръв. Откъсвам зъбите си от наранената си плът и си казвам, че ставам параноична. Не съм чувала досега за _шейдър_, която може да заличи цели седмици от нечие съзнание. Не е възможно. Не би могло да е.
	И тогава разбирам, че трябва да попитам Тамра. Трябва да разбера дали знае каква част от спомените на Уил е изтрила. Какво е успяла да заличи и в сърцето му.
	Обръщам се настрани и се чувствам малко по-добре. Утре ще я попитам.
	Това решение по някакъв начин ме успокоява. Вече имам какво да очаквам, макар че каквото и да ми каже Тамра, то няма да промени нищо.
	Уил е на километри от мен в Чапарал. А аз ще остана тук.
	Когато на следващата сутрин излизам на верандата на къщата ни, въздъхвам с радост и облекчение — копоите ни са си тръгнали. Сигурно Северин е решил, че вчерашният ни разговор е достатъчен, за да ме държи под контрол.
	Още е рано. Гъста мъгла се стеле ниско над земята, обвива прасците ми и изтънява, като се вдига нагоре. Тръгвам към къщата на Нидия, твърдо решена да попитам Тамра дали според нея е успяла да ни укрие от Уил и останалите. Все пак й беше за първи път. Как би могла да е сигурна, че е знаела какво прави?
	Кучето на Джабел излая. Ускорявам крачка и ми се струва, че виждам щорите да помръдват. Не искам да се бавя в разговори с лелята на Касиан. Поглеждам през рамо и се чудя дали тя не е причината Северин да изпрати гардовете у дома. В края на краищата е удобно да имаш зорки очи в къщата срещу дома на сестра си.
	Трябваше да гледам къде вървя. Извиквам, когато се блъскам в друго тяло. Две ръце ме хващат и ме задържат на краката ми. Издухвам падналите върху лицето ми кичури и заставам очи в очи с Корбин, сина на Джабел.
	— Ясинда — поздравява ме той. — Радвам се, че се върна. — Устата му се разтяга в усмивка, която изглежда нереална, но пък винаги е било така. С Корбин сме връстници, в един клас сме в училище. Но никога не сме били близки. Той винаги бе имал зъл характер, мамеше в училище и в игрите. Правеше си жестоки шеги с по-малките. Когато стана ясно, че съм огнедишаща, той изведнъж смени отношението си към мен и се опита да се сближим, но на мен вече ми беше ясна истинската му същност.
	Прилича на чичо си Северин. Много повече от Касиан. Заради очите е — и Корбин, и Касиан имат едни и същи мъртвешки очи. Пораснал е още, докато съм била далеч, ако това изобщо е възможно. Почти е стигнал Касиан на ръст. Измъквам се от ръцете му и се опитвам да не изглеждам уплашена.
	— Накъде си тръгнала? — пита той.
	Настръхвам от мисълта, че майка му сигурно тайно ни наблюдава. И че може би ме е причаквал да изляза от вкъщи.
	— Защо? Да не са те пратили да ме охраняваш?
	Той ми се усмихва — както ми се струва — флиртаджийски.
	— Имаш ли нужда от охрана?
	Клатя глава и съжалявам за агресивното си поведение. Ако се държа като затворник, и те ще ме третират така.
	— Отивам да видя сестра си. — За да задоволя ужаса си, че Уил не си спомня последната ни вечер заедно. Че за него просто съм изчезнала.
	— О! — И той мушва още по-дълбоко ръце в джобовете си. — Ще повървя с теб.
	Не виждам как да му откажа, затова свивам леко рамене и продължавам. Около глезените ми се носи мъглата. Минаваме покрай къщи, чиито прозорци са засенчени срещу утринната светлина. Не помня прайдът да е бил толкова тих, толкова неподвижен. Дори и толкова рано сутрин преди кипеше някаква активност. Това ми изглежда зловещо. Изведнъж ми се струва, че покритата с лозници стена, която обгражда общността ни, не ни предпазва, а ни държи вътре като затворници.
	— Толкова е тихо — промърморвам.
	— Да, все още има вечерен час. Не може да се излиза от къщите преди седем.
	— Тогава ти какво правиш навън…
	— Аз съм част от сутрешния патрул. — И той сочи към синята лента на ръката си. Не съм я забелязала досега.
	— Патрул — повтарям вцепенено и се взирам в синия плат. — Не знаех. Да се върна ли, докато…
	— Не. Няма да те издам. — Да ме издаде?
	Усмихва ми се, сякаш ми прави подарък. Не мога да се накарам да му отвърна с усмивка. Не искам никакви подаръци от него. На другия ден ще внимавам и ще изляза след седем.
	Обръщам се и продължавам да вървя.
	— Много е готино това със сестра ти — казва той, като ме настига.
	— Да.
	Хвърля ми кос поглед с черните си като безлунно небе очи.
	— Не ми изглеждаш въодушевена.
	— Честно казано, не съм имала време да го осмисля.
	Кима, сякаш разбира.
	— Да, това ще е огромна промяна за теб — вмята той небрежно, а гласът му е мазен като олио.
	Вената на шията ми трескаво пулсира.
	— За мен?
	Обувките му изскърцват по чакъла на пътеката. Звукът опъва нервите ми.
	— Да. Вече не си най-важната тук.
	Забързвам крачка през центъра на селището, покрай училището и залата за събрания. Нямам търпение да стигна до Нидия.
	— Това изобщо никога не е било вярно.
	— Напротив, беше. А сега вече сте две. Имаш конкуренция.
	Спирам и се обръщам с лице към него, макар част от мен да иска да избяга. Или да го удари с юмрук.
	Той вдига едната си златиста вежда.
	— Просто казвам. — Махва с ръка. — Касиан не може да ви има и двете.
	Взирам се настойчиво в него. Той не трепва. Дори не отклонява поглед.
	Скръствам ръце на гърдите си и решавам да карам направо.
	— Искаш да кажеш, че сега ти имаш шанс с някоя от нас?
	Той се усмихва отново само с устни, а очите му остават сериозни. Изведнъж изпитвам силно презрение към него — към това амбициозно, алчно момче, което вижда в мен и сестра ми начин да се изкачи в йерархията. Мразя го, задето си мисли, че може да вземе тази, която Касиан не пожелае. Представя си, че всичко е толкова просто — Касиан си избира, а Корбин като уличен помияр обира останките. Мускулите ми се стягат от гняв. Да бе, мечтай си!
	Изсумтявам, обръщам се и продължавам, като още повече ускорявам крачка и стъпвам тежко и отривисто по земята.
	— Няма да стане — казвам му през рамо.
	— Не можеш да избягаш от това, Ясинда. Вече не.
	— От какво? — завъртам се рязко. Искам да съм много ясно разбрана за това, което той намеква.
	— Ако не се събереш с Касиан, чичо ми ще избере мен. Може да ни е хубаво заедно, Ясинда.
	— Сигурно се шегуваш.
	Той излъчва самодоволно гърди.
	— Моят род ръководи този прайд през последните четири века. Дори баща ти не успя да узурпира властта на семейството ми.
	— Ти пък какво ли знаеш за баща ми? — казвам и продължавам бързо напред.
	— Само това, което ми е казано. Преди да изчезне, той непрекъснато се е опълчвал на чичо ми. Но без резултат. Семейството ми е най-подходящо да управлява прайда. Винаги сме били най-силни… и ще станем още по-силни, ако към родословното ни дърво се добавят огнедишаща и _шейдър_.
	Усещам как по лицето ми избива ледена пот само при мисълта за Корбин и мен като двойка. Признавам, че идеята да съм с Касиан никога не ме е карала да се чувствам чак толкова зле.
	— Ти си побъркан — отвръщам и продължавам напред, като с облекчение установявам, че той не ме следва.
	— Вече не решаваш ти, Ясинда! — извиква той след мен. — Изгуби тази възможност. Или ще съм аз, или Касиан.
	Знам, че това не е празна заплаха. Той е любимият племенник на Северин все пак. Знае някои неща, до които аз нямам достъп. И за разлика от Касиан той не се опитва да ми помогне задкулисно.
	Казвам си, че трябва да съм доволна, задето споделя с мен плановете си. Сега мога да предприема нещо, за да ги осуетя. С Тамра няма да позволим да ни принудят да се обвържем с когото и да било. Освен, разбира се, ако сами не искаме. Премигвам при мисълта, че Тамра определено иска да се обвърже с Касиан.
	Гласът на Корбин ме следва през мъглата.
	— Кажи на Тамра, че ще намина при нея по-късно.
	Потръпвам от това.
	Сигурно трябва да искам той да се събере с Тамра. Така ще се спася от ужасната перспектива да съм с него. Но не бих го пожелала и на най-големия си враг, а какво остава на сестра ми. Крача с решителни стъпки към къщата на Нидия и се опитвам да се убедя, че прайдът не е фашистки режим, в който от всички се изисква пълно подчинение. Не е. Това е единственото място, където моята същност на драки може да живее свободно. Забавям ход, когато наближавам къщата, защото забелязвам самотна фигура да стои на стража точно пред портата на поселището. Малко по-близо разпознавам Гил, приятел на Касиан.
	Махам му за поздрав.
	— Идваш да видиш сестра си? — извиква той.
	Кимам, след това се намръщвам на нелепо ухилената му физиономия.
	— Поздрави я от мен.
	— Добре.
	Гил никога преди това не е обръщал внимание на сестра ми. Доколкото знам, той дори не е говорил досега с нея. Един от многото, които гледаха през Тамра, без да я виждат. А сега иска да й предам поздрави?
	Обзема ме отвращение. Точно както беше и с мен, никого наистина не го беше грижа за Тамра. Не ги интересуваше, че е живо същество, виждаха само дарбата.
	Почуквам и Нидия ми отваря. Махва ми да вляза в къщата й, която винаги мирише на билки и прясно опечен хляб. Толкова пъти съм намирала убежище тук. Особено след като татко умря. А сега е убежище и за Тамра.
	Пристъпвам в гостоприемната й топлина. И застивам. Не съм единствената гостенка тази сутрин.
	Сестра ми се е отпуснала на дивана, завита с одеяло. В ръцете си държи димяща чаша. Вече не прилича на моя близначка. Косата й вече не е червена, а бяла като лед и се спуска по раменете й. Все още успява да си направи идеална прическа, което аз никога не успях да постигна. Чудя се дали Нидия няма преса за коса. Невероятно как новият цвят на косата й е променил напълно външността й. Дори лицето й изглежда различно, няма почти нищо общо с моето. Особено тези ледени сиви очи.
	Погледът ми се плъзва към посетителя, който е близо до нея, седнал удобно на табуретка до дивана. Касиан се усмихва на сестра ми спокойно и открито. Такава усмивка съм виждала на лицето му, когато бяхме безгрижни деца.
	По гръбнака ми преминава ледена тръпка, влиза в косата ми и изскача през темето ми. Прегръщам се с ръце, сякаш ми е студено, но не търся да се сгрея, а нещо друго, нещо по-голямо.
	Взирам се в сестра си, която е грейнала цялата пред Касиан, и в стомаха ми се появява тежест. В този миг се чувствам по-сама откогато и да било. Никога Уил не ми е липсвал толкова. Той разбира самотата. Знае какво е да си изолиран в света, в който живееш, да си чужд сред свои. Уил разбира. Разбира и мен.


>	6

	Гласът на Нидия оповестява пристигането ми.
	— Толкова мило от твоя страна да дойдеш на гости, Ясинда. Искаш ли горещ шоколад?
	Кимвам и скоро се озовавам на стол с чаша в ръце. Тамра все се усмихва, но грейналото й лице започва да става сериозно, когато се обръща към мен и чака да проговоря. В тези непознати за мен очи наднича същата предпазливост, каквато има и у мен. Не знаем какво да си кажем и как да се държим една с друга. Вече не се познаваме. Само предполагам как се чувства тя, след като дарбата й внезапно се появи. Но нямам никаква представа.
	— Радвам се да видя, че вече не си на легло — казвам аз най-накрая и след това лъжа: — Изглеждаш добре.
	— Чувствам се по-добре — проговаря Тамра с глас, който звучи приятелски, но отчужден. Искам да скъся разстоянието. Да седна до нея и да й припомня какво значехме една за друга. — Нидия се грижи отлично за мен.
	— Знаехме, че ще е така — обажда се Касиан и на мен ми се иска да го ударя. Ние?
	Преглъщам унищожителната забележка, че ние също сме се погрижили добре за нея. Мама и аз. Винаги сме се грижили една за друга… само дето прайдът вече не ни позволява да го правим. Не бях сигурна чие влияние смятат за по-лошо — моето или на мама. Взирам се в бледата като лунна светлина версия на сестра си и се чудя дали тя изобщо иска да е с нас. Дали й липсваме? Или иска да остане тук?
	— И ти изглеждаш добре, Ясинда — добавя Тамра. Знам, че лъже. Никога не е одобрявала гардероба ми, който се състои предимно от тениски и джинси. Както и всичко останало у мен… Погледнах набързо, докато си миех зъбите тази сутрин. Сенките под очите ми приличат на синини, а устните ми са бледи, направо безцветни. Странно, че тук изглеждам по-зле от всякога, точно в хладната планина, която винаги ме зарежда с толкова много енергия, сред мъглите и върховете, които смятам, че държат моята същност на драки жива.
	— Благодаря — отвръщам.
	— Утре започвам обучение — Тамра се изправя малко повече сред възглавниците, които я обгръщат на дивана. — С Нидия и Кийн. — Кимам. Кийн е специалистът на прайда по летене. Никой драки не политаше към небето, преди да тренира с него, вързан с въжета.
	— Обзалагам се, че нямаш търпение — казвам аз и се усмихвам. Наистина съм щастлива, че ще разбере какво е да летиш. Ще усети вятъра, небето, облаците. Знам колко е прекрасно, а сега и тя ще го научи. Най-накрая ще споделим и това. Тя ще осъзнае за какво говорех през цялото време, както и моята нужда да държа жива същността си на драки. Идеята ми е странна. Едвам успявам да я проумея, докато се взирам в непознатата, която сега сестра ми представлява. Тамра ще лети. Тамра най-накрая ще разбере защо аз не мога да се откажа от това. Защо не мога да оставя дарбата ми на драки да залинее.
	Тогава проговаря Нидия и думите й действат като полъх на студен вятър.
	— Знаех, че и двете сте обречени на велики дела. Бяхте толкова специални деца… а и близнаците са рядкост сред нашия вид.
	Обръщам поглед към нея, докато тя сяда на пейката до прозореца и взима захвърлената плетка. Куките затракват, а тя се усмихва и клати глава, очевидно доволна от себе си. — Огнедишаща и шейдър. — В лъчите, които се процеждат през прозореца зад гърба й се гонят прашинки. Сребристата й коса искри, все едно в нея са заровени диаманти.
	— Все още не мога да го повярвам — казва Тамра с леко замаян вид.
	— Повярвай — отвръща Касиан и я стиска за рамото.
	Вглеждам се в голямата му ръка, в дебелите му пръсти, които притискат крехкото й рамо, и няма как да не се почудя дали изобщо някога я е докосвал преди това. Когато бяхме деца и изпитвахме спонтанни влечения, когато си играехме заедно.
	Тогава нещата бяха прости. Преди да проявя своята дарба, а Тамра — не. Преди в очите на прайда тя да се превърне в дефектна драки.
	Поемам дълбоко дъх и си казвам, че няма нищо лошо в това той да я докосва. То не означава нищо, а дори и да е така, дори Тамра накрая да бъде заедно с Касиан, толкова ли е лошо това? Ще получи това, което винаги е искала. Не мога да й завиждам за това щастие. А щастието не беше чест гост в живота й дотук. Пък и това не означава, че аз щях да бъда с Корбин, независимо какво говори той. Пак мога да бъда огнедишащата драки на прайда, но да не се обвързвам с никого. Корбин греши.
	Навлажнявам устните си и казвам:
	— Дължа ти голяма благодарност, Тамра.
	Тя премигва с леденостудените си очи.
	— За какво?
	— За това, че ме спаси в Чапарал. — И че ме спаси тук, мисля си, но не го казвам на глас. Ако не е тя, гневът на прайда би се стоварил с пълна сила върху мен.
	— Ти ми благодариш? Това е неочаквано. Не вярвах, че ще си доволна, задето изтрих спомените на Уил.
	Вдишвам неуверено.
	— Направи каквото бе необходимо. Знам го.
	— Да. Направих го.
	Трепвам, защото си давам сметка, че тя намеква, че аз не съм направила каквото трябва. Разкрих се пред ловци, за да спася Уил. Това никога нямаше да ми го прости.
	Поглеждам тревожно към Нидия до прозореца. Тя се е съсредоточила в плетката си, но не съм толкова глупава, че да не знам как попива всяка дума, дори и неизречена. Сякаш за да е сигурна, че съм схванала намека й, Тамра пита:
	— Но ти не направи каквото трябва, нали така?
	— Тамра — казва нежно Касиан. Той май се опитва да ме защити. От собствената ми сестра. Каква ирония, след като аз толкова години бях защитавала нея от него. Макар и да не знаеше, той непрекъснато я бе наранявал със студеното си безразличие.
	— Не се бъркай — изръмжавам му аз.
	— Ела, Касиан. — Нидия му кимва с глава, става и тръгва към вратата.
	Касиан също кимва. И двамата излизат и ни оставят да си поговорим насаме.
	Примъквам се малко по-близо до дивана.
	— Не искам да се караме.
	Чертите й омекват.
	— Нито пък аз.
	— Е — продължавам аз неловко, седнала срещу нея. — Как върви? Как се справяш с всичко… това?
	— Доста добре. — Хвърля поглед през прозореца навън, където става все по-мрачно с всеки миг. След минута отново обръща към мен ледените си очи. — Ела с нас довечера. Никога не сме летели заедно. Искам да си там.
	— Разбира се — съгласявам се. Летенето винаги съживява духа ми, дава ми сила. Ще ми дойде добре в този момент. — Кога Нидия ще започне да те обучава?
	— Всъщност вече започнахме — отвръща тя и се засмива. — Което в общи линии е тя да говори много и от време на време да прави по някоя демонстрация. Казва, че скоро и аз ще опитам пак.
	Не мога да мечтая за по-добър преход.
	— Като стана въпрос, според теб какви поражения успя да причиниш онази вечер?
	Тя премигва със стъклените си очи и ми се струва някак си не от този свят. Сякаш ме гледа през някакъв воал, зад който се крие истинската Тамра, завинаги откъсната от тази реалност.
	— Поражения?
	Трепвам. Осъзнавам, че вече е късно. Трябва да подбера по-точна дума. По-мила дума. Талантът й е дар. Всеки талант на драки е дар. Или поне така ни учеха още от основното училище. _Тя е шейдър._ Драки, която не трябва да наранява, за да пази и спасява живот. Де да имах нейния късмет. Бързо се опитвам да се поправя.
	— Имам предвид, знаеш ли степента на… — Махвам с ръка. — … на това, което стори онази вечер?
	Тя ме гледа настойчиво с призрачните си очи и ме кара да потръпна.
	— Ти изтри спомените им, но знаеш ли колко назад? — Дърпам ъгъла на една възглавница. — Имаш ли представа…
	— Заради Уил е, нали? — Прокарва ръка през сребристата си коса. — Искаш да знаеш колко от спомените за теб съм изтрила от паметта му, нали?
	Гласът й кънти в ушите ми и ме прави нервна… все едно е жица, която всеки миг ще се скъса и ще ме перне през лицето. Клатя глава, инстинктивно усещам, че не искам да чуя това, което се кани да каже.
	— Н-не…
	— Изобщо не си се отказала от това, нали? — пита тя с равен тон, но ми се струва, че изкрещява тези думи. — Все още мислиш за него.
	— Не — отричам, но гласът ми звучи тихо и немощно. Дори себе си не успявам да убедя. — Не е вярно. Знам, че трябва да се откажа от него, но това не е като копче, което мога да изключа. Де да беше така.
	Тя въздъхва.
	— Май те разбирам. И аз се тръшках дълго заради някой, когото нямах никакъв шанс да спечеля. — Има предвид Касиан, разбира се. — Но не бива никога да забравяш, че той е човешко същество. Не можеш да продължиш да обичаш някой, който ловува такива като нас.
	Някой ахва зад мен. Скачам на крака, обръщам се и виждам Лазур и Мирам, сестрата на Касиан, пред отворената врата.
	Нидия стои зад тях, на лицето й са се изписали шок и съжаление.
	— Тамра, имаш още… гости — казва тя неловко.
	И Касиан е там, извисява се над останалите. Изражението в очите му ме кара да се чувствам глупава и жалка. Стискам клепачи, иска ми се да бях казала на Лазур за Уил, вместо да научи случайно по този начин. Когато отварям очи и виждам лицето й, стомахът ми се свива. Пристъпвам към нея.
	— Вярно ли е? — пита тя и се взира в мен. — Ти си се влюбила в ловец? Един от онези… песове, които ни гонят през гората? И се опитват да ни убият?
	Виждам в очите й спомена, който все още я преследва, и разбирам със свито сърце, че тя никога няма да повярва, че Уил е нещо различно от животно.
	— Моля те, Лаз, нека ти обясня. Уил не е…
	— Това е безценно — прекъсва ме Мирам злорадо.
	— Мирам — скастря Касиан сестра си. Тя само свива рамене.
	Лазур пуска на земята кошницата, която носи. Плодовете и кифличките тупват на пода, а тя се завърта и бяга.
	— Лаз — прошепвам аз. Изписаното на лицето й разочарование от моето предателство завинаги се врязва в паметта ми. Поредният спомен за моята вина.
	Мирам остава. Усмивката й е широка. За пръв път я виждам толкова оживена. _Визиокриптерите_ не показват емоции. Като цяло не демонстрират кой знае какво. Това е част от природата им. Мека, пясъчноруса коса и очи със същия цвят. Те са невзрачни, приспособени да се сливат с околния фон.
	— О, това много ми хареса — казва тя. — Чакай само да разправя на другите.
	— Мирам! — скастря я Касиан, но нея вече я няма.
	Движи се толкова бързо, че не съм сигурна дали просто не е станала невидима.
	Касиан се приближава и свежда поглед към мен.
	— Ще поговоря с нея.
	В един кратък миг близостта му ме упоява, успокоителните му думи ми вдъхват увереност. После се опомням и поклащам леко глава. Дори да си го е наумил, Касиан няма как да обуздае сестра си. И все пак, докато гледам как си тръгва с широки крачки, се надявам да й попречи да разпространи онова, което самият той се опитва да скрие от прайда. Заради мен. Но се съмнявам, че ще успее.
	Мирам никога не ме е харесвала. Предвид склонността й да сплетничи, новината сигурно вече е стигнала до половината селище. Освен това е _визиокриптер_. Може да стане невидима и да замаскира присъствието си, когато й скимне. Колкото и да не обичам стереотипите, този вид драки е измамен по природа.
	Онова, от което Касиан иска да ме пощади, е неизбежно. Всички ще научат, че огнедишащата драки на прайда е отдала сърцето си на един ловец. Може да ме помилват и да ми спестят подрязването на крилата, но никога няма да ми бъде простено, никога няма да гледат на мен като на свой.
	В гърдите ми нахлува паника. Все още чувам заглъхващите стъпки на Касиан. Втурвам се към вратата и го изпращам с поглед, докато не изчезва в мъгливото утро.
	Обръщам се и се изправям срещу Нидия, чието лице изразява съчувствие. Откога започнах да будя съжаление? Това е нещо ново. Явно вече няма да ми завиждат.
	Тамра свежда очи към чашата си, избягвайки втренчения ми поглед. Нервните движения на ръцете й показват, че съжалява за това, което е изрекла… че Лаз и Мирам са чули.
	— Хей — насилвам гласа си да звучи нормално, даже ведро. — Не бъди толкова тъжна.
	Тя вдига глава. Очите й проблясват като късове лед.
	— Толкова съжалявам, Ясинда. За това, което казах… че те го чуха…
	Отивам при нея, тръсвам се на дивана и я прегръщам.
	— Ти не си виновна — галя гърба й с успокояващи кръгови движения. — За нищо не си виновна.
	Единствената виновница съм аз.


	Училището в прайда по нищо не прилича на това в човешкия свят. Имаме часове през цялата година, но никога по цял ден. Понякога се събираме няколко пъти седмично в зависимост от курса на обучение.
	Всеки си има задължения и задачи, които да изпълнява, за да може прайдът да оцелява. Отглеждаме различни култури, залагаме въдици край планинските поточета, за да хванем риба. От време на време ловуваме, за да хапнем месо. Също така ремонтираме и се грижим за нашите сгради, заграждения и, разбира се, външният зид винаги се поддържа във вид, който да се слива с дивата природа.
	Макар че от време на време излизаме в човешкия свят, за да купим провизии, прайдът трябва да задоволява нуждите си сам. Точно затова преди следобедния урок се запътвам към библиотеката, за да дам своя принос, като възобновя изпълнението на възложените ми задължения.
	Дежурството в библиотеката е едно от най-желаните назначения. Много по-добро е от разораването на ниви или поддръжката на каналите.
	Библиотеката е разположена до училището. Двете сгради са свързани чрез покрит пасаж. Отварям вратата, при което се разнася познатият приглушен звън. Горя от нетърпение да видя библиотекарката Тая, един от най-старите земни дракони в прайда. Тя не е приказлива, предпочита страниците на някоя книга пред компанията на събратята си, но ни свързва нещо като приятелство от годините, когато бях назначена за нейна помощничка.
	Винаги съм я смятала за безкраен източник на информация. Тая не е просто библиотекарката на прайда. Тя също така е историк… Отговаря за записването на всички значими събития във Великата книга на прайда.
	Когато влизам, тя вдига глава от споменатата книга. В ръката си държи писалка над подвързания с мамутска кожа обемист том. Една от страниците се отгръща, без да бъде докосната, и пада леко като крило на молец.
	Не й е необходимо да пипа страниците, за да ги прелиства. Като земен дракон, тя въздейства върху всеки материал, произхождащ от земята. Понеже книжните страници са произведени от дървесина, до голяма степен Тая няма директен досег с нищо в библиотеката.
	Примижава, докато я доближавам. Единственото драки, което има нужда от очила. Тъй като дракитата имат отлично зрение, сигурна съм, че това е последица от столетията, прекарани над текстове на приглушена светлина.
	— Ясинда — изрича тя глухо, с несвойствен за нея тон. Чертите й остават неподвижни, лицето й не трепва. Тя дори не се изправя, за да застане зад писалището си. При вида ми застива на място. Усещам, че знае… вероятно е чула шушуканията, които от вчерашния ден насам се носят из мъгливите улички на прайда.
	Преди да дойда тук, се крих у дома почти целия ден, надявайки се против всякаква логика, че Касиан е успял да възпре сестра си. Мама обаче излезе и когато се върна, по мрачното й изражение разбрах, че Мирам си е свършила работата.
	— Здравей, Тая — спирам се за малко, за да вдишам дълбоко приветстващата ме миризма на книжна плесен. — Е — насилвам се да се усмихна, — каква работа имаш за мен днес?
	Тая примигва веднъж.
	— Не са ли ти казали?
	— Какво да ми кажат?
	Устните й се свиват недоволно — не заради новините, които се налага да ми съобщи, а защото тя е тази, която трябва да ми ги предаде.
	— Мястото ти вече е заето.
	— Заето? — повтарям като ехо.
	— Точно така — кимва рязко.
	И тогава чувам нещо. Сърцето ми се свива, когато долавям тихо тананикане, разнасящо се из тихата библиотека. Невзрачна, незабележима мелодия. На мига разбирам чия е и кой ще се подаде иззад ъгъла.
	Появява се Мирам с наръч книги. Спира се, щом ме вижда. Лицето й не издава нищо. Естествено.
	— Какво правиш тук? — устните й, които имат почти същия цвят като странно белезникавата й кожа, помръдват едва доловимо.
	— Работя тук. Или поне така мислех.
	— Объркала си се. Много неща се промениха, откакто напусна.
	Вече виждам колко много.
	Погледът на Тая прескача от мен към Мирам. Вероятно разговорът ни й идва в повече — надали за цяла седмица й се случва да говори толкова. С бледа усмивка и извинително присвиване на рамене, което не издава искрено съжаление, тя се връща към работата си.
	Мирам ми махва с пръсти.
	— Довиждане.
	Без да изрека и дума, й обръщам гръб и излизам през вратата, поемам покрай училището, като подминавам зяпналите ме погледи, недискретните шушукания и сочещите ме пръсти.
	Почти стигам залата за събрания, когато нещо ме удря в главата. Олюлявам се, по-скоро смаяна, отколкото наранена. Топка.
	Избухва кикот, последван от подигравателни крясъци и тупкащи крачета на офейкващи деца. Във вътрешността ми лумва пламък, който залива цялото ми тяло. Не е било случайно.
	Очите ми смъдят, горят от напиращите сълзи, което ме вбесява. Ненавиждам тази слабост… Да рухна заради една детска шега. Облягам се на ниската каменна стена, ограждаща залата за събрания, за да си възвърна самообладанието. _Няма да плача._
	Трудно го постигам. Пулсирането в бузата ми става все по-силно и започва да боли, а междувременно горещата пара в мен кипи.
	Затваряйки очи, поемам бавно въздух, за да охладя белите си дробове. Опасно чувство е този гняв, този надигащ се вътре в мен огън, който иска да се освободи. И не само защото някакви деца са ме ударили с топка. Заради всичко. Лаз ме игнорира. Подсмърчам и изтривам пламтящия си нос.
	Но какво друго да очаквам. Заслужила съм си го. Децата, които играят на улицата… Поставила съм ги в опасност. Не мога да забравя това.
	И, за пореден път, лицето на Уил изплува в съзнанието ми. Неговите пъстри очи, тъй бистри и нежни, когато ме гледат. Виждам го толкова ясно, че гърдите ми се свиват и ме залива ужасна, свирепа болка. Обзема ме копнеж по дълбокия му глас, който се разлива и ромоли в тялото ми. По начина, по който ме кара да се чувствам. А не както се чувствам сега. Като безполезно създание, заслужило презрение и подигравки.


>	7

	— Е да видим какви свободни позиции имаме, какво ще кажеш?
	Джабел трака по клавиатурата и се взира в монитора. Отношението й към мен определено се е поохладило и това не е плод на въображението ми. Както се очакваше, предполагам. Иронията е, че преди малко повече от месец тя ме канеше на всяко семейно събиране, което устройваше, обсипваше ме с храна и напитки и ме настаняваше да сядам между Корбин и Касиан — сина й и племенника й. По един или друг начин, тя щеше да се сдобие с огнедишащ дракон в семейството си. Винаги съм знаела, че това е целта й.
	Стоя пред бюрото й и се опитвам да не нервнича. Слава богу, поне в момента не ме гледа. Винаги избягвам погледа й. Въпреки че дракитата хипнотизатори са неспособни да упражняват дарбите си върху своите събратя, аз все пак имам чувството, че може да надникне в ума ми, да прошепне нещо и да се опита да повлияе на постъпките ми.
	От кабинета зад гърба й долита буботене на гласове. Сигурна съм, че е Северин. Вътре е със старейшините. Е, поне не ми се налага да го виждам. Или още по-лошо — да търпя забележки, че загубата на работата ми в библиотеката е най-малкото, което заслужавам.
	— А, ето какво е останало.
	Кимвам с глава, готова да си тръгна.
	Тя грабва листче хартия и започва да драска по него с думите:
	— В бригадата по изкормване винаги има места. Записвам те за понеделник, сряда и петък. Тогава уловът на риба и дивеч е най-голям. Ще им трябва допълнителна помощ.
	Стомахът ми се обръща. Ще кормя дивеч? Сигурно съм издала някакъв звук, защото Джабел ме поглежда остро.
	— Да не би да не ти приляга да одираш и изкормваш храната, която ни помага да оцеляваме?
	Поклащам глава бавно и със сигурност неубедително.
	— Не, но няма ли нещо друго?
	Тя отново рязко извръща поглед към листчето хартия и се подписва с широка заврънкулка. Скъсва го от кочана и ми го подава.
	— Носи го, когато се явиш на служба.
	Взимам отрязъка и излизам от кабинета й. Чудя се дали изобщо трябваше да повдигам въпроса, че ми трябва ново назначение. Дали някой щеше да забележи, ако мина без такова за известно време?
	Като изключим децата, които ме целят с топки по главата, всички останали успешно ме игнорират и се държат така сякаш съм невидима. Дори най-добрата ми приятелка ме избягва.
	И докато слизам по стълбите, мярвам Лазур, която сякаш съм призовала с мислите си. Викам я по име и се втурвам да я догоня. Тя ме стрелва с бегъл поглед през рамо, преди отново да хукне напред.
	Докато я настигна, вече съм задъхана.
	— Лаз, моля те, почакай.
	— Защо? — продължава да върви с бърза крачка, гледайки право пред себе си.
	— Хайде, Лаз, мога да понеса много неща, но не и ти да ми се сърдиш.
	— Сериозно? — синьо-черните й очи ме пронизват. — Не си личи, че има значение.
	— Естествено, че за мен си от значение.
	— Така ли? — и издава грозен звук. — Нима? Не мислех, че някой в този прайд е по-важен от твоя човек!
	Спира. От бадемовите й очи струи ярост.
	— Когато му се разкри, помисли ли изобщо за мен? Или за някого от нас?
	Вглеждам се в лицето й и я умолявам:
	— Лаз, не беше така. Уил е…
	— Уил! — просъсква тя името му със стиснати юмруци. — Не съм си и помисляла, че ще ни предадеш заради някакъв човек. Докато те нямаше, толкова се безпокоях за теб! Дори когато Северин наложи глупавите си правила и вечерни часове и всеки започна да мърмори, че всичко се случва заради теб, аз им казвах, че грешат. Ти никога не би ни напуснала нарочно. Сигурна бях, че майка ти те е накарала. Похитила те е или нещо такова. Колко тъпа съм била! — клати тя глава, а косата й се мята около нея като потоци вода. — А през цялото време ти най-вероятно си се развличала и си се натискала с някакъв човек… с ловец!
	— Лаз, моля те!
	— Щеше ли изобщо да ми кажеш?
	— Рано или късно щях!
	Тя вдига ръцете си във въздуха, сякаш иска да ме отпъди от себе си.
	— Съжалявам, Ясинда. Точно сега не ми се говори с теб — отсича и ме измерва с поглед от горе до долу. — Вече не те познавам.
	Обръща ми гръб. Косата й, в която проблясват сини кичури, е цветно петно в гъстия като тебешир въздух. Изпращам я безпомощно с поглед и мярвам Мирам по-напред по пътя. Тя махва с ръка на Лаз, подканвайки я да дойде при нея. Задържам дъх. Не ми се вярва най-добрата ми приятелка да е решила да споделя компанията й. Но Лаз я настига и се отдалечават заедно.
	Известно време оставам намясто. Не мога да преглътна заради буцата в гърлото си. Сетне осъзнавам, че стоя сама по средата на пътя и че сигурно изглеждам жалка, докато зяпам бившата ми най-добра приятелка, и поемам отново. Единият крак пред другия. Леви, десни, леви, десни.


	На вечеря побутвам храната в чинията си, давайки вид, че се храня. Мама е опекла хляб с плодове на верда, но дори това не ми е достатъчно, за да ми върне апетита.
	Хвърлям поглед към кухненския прозорец, зад който пада здрачът, и си представям Тамра и останалите, които тази вечер са се събрали на полето за групов полет. По-рано тя се отби, за да види дали искам да се присъединя към тях. Може да е егоистично, но не можах да го направя. Не съм готова да полетя в небето със сестра ми и всички останали. В моите мечти, в представите ми винаги виждах само нас двете.
	— Как мина денят ти? — пита ме мама.
	Нещо, което бих искала да забравя. Или да доживея до утрешния ден, за да мога да кажа официално, че днешният е вече зад гърба ми.
	Погледът ми се плъзва към празното място на Тамра и бързо извръщам очи… за да ги закова в мястото, където навремето седеше татко.
	Никъде не е безопасно да се гледа. Заобиколена съм от пустота. Отдясно на мен е столът на татко. Точно срещу мен е мястото на Тамра. Сега тук е само мама, вляво от мен. И аз.
	— Добре — започвам да търкалям парче хляб между пръстите си, смачквайки един горски плод. По върховете на пръстите ми се стича зелен сок.
	— Използвай вилица — казва мама.
	Взимам прибора и намушквам кафявия хляб. Нямам намерение да я натоварвам сега, когато изглежда толкова крехка. Щом на мен не ми е никак лесно, знам, че на нея й е много тежко. Особено откакто прайдът я обвини за това, че ни е отвела.
	— А ти? — питам на свой ред. — Какво прави днес?
	Тя свива слабото си рамо, сякаш няма нищо, което да си заслужава да се спомене. Сещам се как бях уцелена от топка и се питам дали се е случило и с мама. Самата мисъл ме кара да стисна вилицата толкова силно, че ме заболяват кокалчетата на пръстите.
	— Добре, че видях Тамра — сменя темата тя.
	— Да — съгласявам се.
	— Изглежда… добре.
	— Да. — „Бледа като ледена висулка“, мисля си.
	— Прекарва много време с Касиан — додава мама, като ме наблюдава съсредоточено, за да види как ще ми се отрази тази вест. — Изглежда щастлива.
	Просто кимам с глава, защото не мога да го отрека. Тамра _наистина_ изглежда щастлива. Но това е понеже сега има Касиан. Вече нищо не й пречи.
	След малко мама добавя:
	— Денят в клиниката не беше особено напрегнат.
	— Е, това винаги е добре — промърморвам аз, доволна, че мама не е изгубила работата си в клиниката. Като дракон верда — или по-скоро _бивш_ дракон верда — способностите й са най-подходящи за работа с болни или ранени, за приготвяне на лапи и церове, които поддържат доброто здраве на нашия вид от поколения. Не ми се вярва да я преназначат на ново място умишлено. Това би било в ущърб на прайда.
	— Пренареждах лекарствата — продължава тя с монотонен глас. — Не мисля, че някой го е правил, откакто си тръгнах.
	Кимам бавно, събирайки смелост да направя признание.
	— Преназначиха ме.
	Надявам се моят глас да звучи точно толкова непринудено, колкото и нейният. Трябваше да й кажа. Така или иначе, ще разбере. Ако не от мен, то от някой друг.
	Очаквам да повдигне вежда и с рязък тон да попита _защо_ са го направили. В общи линии очаквам да видя покровителствената, бдителна майка, каквато винаги е била.
	Вместо това гласът й прозвучава кухо.
	— Вече не си ли в библиотеката?
	— Не — поемам една хапка и бързо я предъвквам, ужасена, че трябва да произнеса следващите думи. — Вече съм в бригадата по изкормване на дивеча.
	Тя повдига очи.
	— Бригадата по изкормване?
	— Да — разкъсвам хляба, докато не остават само трохи. — Имали нужда от помощ.
	— И кой те преназначи там? — пита тя тихо.
	Свивам леко рамене, убедена, че тук вече тя ще изгуби хладнокръвие.
	— Джабел ми възложи службата.
	Нищо.
	Мама запазва дълго мълчание, съзерцавайки чинията си. Сетне става внезапно от масата и отнася съдовете си в кухнята. Потръпвам, когато ги пуска с трясък в мивката. И все пак продължавам да чакам. Очаквам да каже нещо, да _направи_ нещо. Да закрачи през улицата и да налети на Джабел, своята стара приятелка. Почти си представям крясъците й, чувам как майка ми държи да разбере защо дъщеря й е принудена да върши такава нисша работа, запазена за онези, които се обучават, за да станат част от ловната дружина на прайда.
	Това би било нещо познато. Нещо типично.
	Нищо. Напрягам слух, за да чуя нещо, и долавям звука от изваждане на коркова тапа от бутилка, после лекото плискане на вино в стъклена чаша.
	След миг тя отново се появява и застава до масата с чаша в ръка. Тъмнозелената течност е опасно близо до ръба на чашата. Тя се втренчва в мен над ръба, поемайки голяма глътка вино верда.
	— Всичко ще бъде наред — казвам, защото не знам какво друго да й кажа. Тя изобщо не се държи като нашата майка. — Сгафих и сега трябва да ме накажат. Скоро всичко ще отшуми.
	Тя отпива бавно, очите й са изгубили блясъка си.
	— Да, сигурно си права.
	Отново изчезва в кухнята. Когато се връща, между тялото и ръката й се подава цяла бутилка вино верда. Погледът ми я проследява, докато върви по коридора към стаята си. Вратата щраква зад гърба й. След миг вече чувам бръмченето на телевизора в спалнята й.
	Известно време оставам на масата и се оглеждам. Три празни стола. Скачам на крака, не съм в състояние да седя нито миг повече.
	Събирам съдовете и ги отнасям до мивката. Тишината в кухнята е плътна. Чува се само далечното бръмчене на маминия телевизор. Докато мия чиниите, погледът ми се отмества към кухненския прозорец и прехапвам устни, за да не възкликна. Една купа се изплъзва от ръката ми, отскача от ръба на мивката и се разбива на пода. Въпреки това не помръдвам, дори не поглеждам надолу, за да видя откъде идва режещата болка отстрани на крака ми.
	Съсредоточавам немигащи очи в далечния край на изсъхналата градина на майка ми. Една фигура е застанала в мрака. Очите, които ме наблюдават, сякаш пламтят, прорязват вечерната мъгла и стигат до дома ми. До мен.
	Мъглата се суче, издига се около фигурата като дим от торфен огън. И се раздалечава, за да разкрие едно лице… Корбин. Устните му са изкривени в презрителна усмивка. Изражението му е самодоволно, надуто, докато стои там най-нахално.
	Кожата ми започва да щипе, белите дробове се свиват и издуват, вибрират от топлината. Очите ми се присвиват, за да изтълкуват правилно тази усмивка.
	Той смята, че съм му в кърпа вързана. Тамра и Касиан са заедно, а аз съм изпаднала в немилост в прайда — какво друго ми остава, освен да се отдам на единственото драки, което ме поглежда? Което ме желае? Нали? _Да, ама не._
	В гърдите ми тлее огън. Сигурно си мисли, че ще му падна в краката, благодарна за всяка троха, която ми подхвърля, за това, че ме спасява от това самотно, мрачно съществуване сред моите събратя.
	Мятайки гневен поглед към забулената фигура, сграбчвам въжето и щорите падат с шумен трясък. Но все още си го представям застанал там, виждам го как се е втренчил в мен, наблюдава ме и чака.
	Странно. Върнах се в дома, за който копнеех, сред студените мъгли и въздуха, който покрива с влажни целувки зажаднялата ми плът. Но все едно ме заобикаля мъртвата пустиня. Отново. Само че тук го няма Уил, който да ме изпълни с живот. Няма нищо.
	В тази нощ проверявам дали прозорецът ми е затворен. Предпазна мярка, която никога преди не съм взимала, дори когато бях в Чапарал, но по някаква причина изпитвам нужда да го направя, докато в ума ми още горят очите на Корбин.


>	8

	Дните се нижат тихо един след друг, като прелистени страници на книга. Докато животът ми потъва в рутинното всекидневие, самотата все повече ме гнети, разяжда ме отвътре. Започва да се здрачава, когато се прибирам от работа. Мъглата се сгъстява и чезнещите слънчеви лъчи се мъчат да проникнат през непрогледния въздух, хвърляйки светли петна тук-там, и да отложат нощта.
	Чувам го още преди да го забележа. Касиан се появява в мъглата пред мен, стъпвайки леко по пътя. И двамата спираме и погледите ни се срещат. Той живее в другия край на селището. Мога да позная каква е причината да се намира тук, толкова далеч на юг. Зная откъде идва, къде е бил. Там, където прекарва по-голямата част от времето си.
	— Касиан — поздравявам го аз, извивайки пръстите до болка. Започвам да трия кожата на ръцете си сякаш по тях още има кръв от рибата, която днес съм чистила.
	— Как си, Ясинда? — пита ме той като че ли сме просто добри познати. И може би по някакъв начин сме точно такива. Превърнали сме се в познати. Откакто той реши да се насочи към сестра ми. Внезапно видът му ме изпълва с омраза. Чувствам се използвана, излъгана. Никога не ме е желал. Никога не ме е харесвал заради самата мен.
	Мъглата милва лицето ми, докато се взирам в Касиан, и нещо в мен се развързва, като панделките на кутия, която всеки момент ще бъде отворена.
	Касиан също ме гледа, застанал с ръце зад гърба. Подобно на Северин или някой друг старейшина, който ме наблюдава заплашително. Предполагам, че точно такъв ще стане и той.
	Кожата ми настръхва от чувството на негодувание. Мразя го, когато ми напомня на тях… на баща си. Това е горчив хап, като се има предвид, че почти ме беше убедил колко е различен. Искаше ми се да му повярвам. Онова, което изрече в Чапарал, когато се опитваше да ме накара да се върна с него, още ехти в главата ми. „В теб има нещо… ти си единственото истинско нещо за мен там, единственото нещо, което ми е поне малко интересно.“
	Излъга ме, за да му повярвам. Или пък си е променил решението. Каквато и да е истината, вече не го интересувам. Не и по начина, по който го интересува Тамра.
	Най-накрая, без да дочака отговора ми, казва:
	— Трябва да престанеш с това.
	— С кое?
	Той накланя глава. Очите му са в сянката на надвисналите вежди.
	— Престани да се самоизмъчваш. Да линееш по някакъв…
	— Не искам да слушам това — поклащам глава. — Не че те е грижа, но вече съм прежалила всичко.
	По-лесно е да кажа „всичко“. Въпреки че и двамата сме наясно, че имам предвид Уил.
	— Тогава защо още го виждам в очите ти?
	От мен неволно се изплъзва болезнена въздишка.
	Нахвърлям се със стиснат юмрук срещу мускулестите му гърди и изливам своето отчаяние и мъка върху тях.
	Той не помръдва. Удрям го отново. Все така нищо. Поема удара. Гледа ме с непроницаемите си черни очи. Със сподавен вик го блъскам отново и отново. Където сваря. Зрението ми се замъглява и осъзнавам, че плача.
	Това още повече ме разярява. Да рухна пред Касиан, да изгубя контрол, поддавайки се на слабостта, докато той ме наблюдава…
	— Ясинда — промълвява той. После повтаря името ми по-високо, защото аз не преставам, не мога да спра вихрушката от удари по твърдото му като стена тяло. — Достатъчно!
	Спира ме. Предполагам, че можеше да ме спре и по-рано, но е решил да го направи сега. Притегля ме към себе си и ме обгръща с двете си ръце не толкова, за да ме прегърне, колкото, за да ме обуздае, да ме заключи.
	Смущаващо е. Телата ни са толкова близо, притиснати едно в друго. Започваме да дишаме в бърз, синхронен ритъм.
	Отмятам глава назад, за да видя лицето му. Досега не съм го възприемала по такъв начин.
	Вече не гледа просто _към_ мен. Очите му сякаш проникват, навлизат дълбоко в мен. Приема ме такава, каквато съм. Тази близост, каквато не съм изпитвала с никого, откакто пристигнах тук, ме увлича. Тя е като обещание за края на моята вцепеняваща самота. Ако го позволя. Ако позволя _това_ да се случи.
	И отново изпадам в паника. Защото пред мен е Касиан.
	През устните ми се излива накъсано, сподавено ридание. Затварям измъчено очи и отново си възвръщам самообладанието. Отскубвайки се от топлата му прегръдка, бързам да го заобиколя.
	Той сграбчва мишницата ми, докато минавам покрай него, и ме завърта като в танцова стъпка.
	Втренчвам се яростно в дланта му.
	— Пусни ме.
	Той не отговаря веднага, гърдите му бурно се надигат и отпускат.
	— Какво ти става? Защо бягаш от мен?
	Отначало не казвам нищо и единственият звук, който издавам, е накъсаното ми дихание. После избухвам:
	— Ти ме излъга!
	Касиан разсича мрака с едрата си тежка ръка.
	— Кога съм те лъгал?
	Продължавам сякаш не съм го чула. И наистина е така. Не го чувам. Най-сетне прозрях защо забрави за мен толкова бързо, след като Тамра се преобрази.
	— Никога не съм била специална за теб. В мен си виждал само огнедишащия дракон. Както и всички останали. Никога не е било заради самата мен.
	А сега е дошъл ред на Тамра. Само че и нейната личност не е важна. За него и за всички останали тя представлява едно-единствено нещо — ценният _шейдър_ на прайда.
	Сега вече зная. Сега го виждам в истинската му светлина.
	— Винаги съм бил честен с теб.
	Ноздрите му се издуват, от гневния изблик по носната му кост изникват бразди, които ту се разширяват, ту се свиват. Би трябвало да отстъпя при тази гледка, по пък никога не съм постъпвала така, както се очаква от мен.
	— Да бе — озъбвам му се.
	Тялото му трепери от ярост, очите му са по-скоро морави, отколкото черни.
	— Искаш ли да знаеш истината, Ясинда? Чуй ме добре! Не мога да те гледам! Не и когато се мотаеш безцелно, оклюмала като някой, който е на крачка от самоубийството… и всичко това заради някакъв човек, който сигурно вече те е забравил и е тръгнал на поредната ловна експедиция.
	Пръстите ми се свиват в юмруци, ноктите се забиват в дланите ми. Иска ми се да кажа толкова неща… най-вече, че Уил не ме е забравил. Но не би трябвало да се мъча да го доказвам. Трябва да се надявам, че е истина. Зарекох се да оставя Уил, но отчаяният копнеж по него още ме измъчва — като змия, която се е увила вътре в тялото ми и пуска отровата си.
	Нямам Уил. Нямам си нищо. Нищо, освен неистовата нужда да се хвана за нещо, което да ме държи на повърхността в пустата шир на моето съществуване.
	Вместо това обаче казвам:
	— И ако умра, сигурно ще се съсипеш от мъка, нали?
	Той втренчва в мен неподвижен, невярващ поглед.
	— Мислиш, че искам да умреш ли?
	Очите му са широко отворени, погледът — изпитателен. Започвам да се съмнявам в правотата си, може би наистина държи на мен. Разтърсена съм от нахлуващите в мен объркани мисли и чувства.
	— Какво искаш от мен, Ясинда?
	Поглеждам към ръката му, която все още е на мишницата ми. Кожата ми пламти, особено там, където ме докосва.
	— Пусни ме.
	Застанал толкова близо, надвесен над мен, Касиан ме кара да се чувствам по-малка, отколкото съм.
	— Трябва да вървя — казвам по-високо.
	И наистина е така. Трябва да си вървя. Веднага.
	В отговор на думите ми по човешката му кожа избиват петна, по-тъмната му плът на драки прозира под нея и я прошарва, за да ми напомни какво е той. Какво съм аз. Неволно си спомням как всички си мислеха, че ще си паснем идеално. Сега мислят същото за него и Тамра.
	Горната му устна оголва зъбите, чийто бял цвят поразително контрастира с матовата му кожа.
	— Защо? За да останеш сама ли? Това ли предпочиташ? Да чистиш риба през деня и да ридаеш във възглавницата си през нощта? Това ли искаш? Случайно да ти е хрумвало, че не толкова аз съм се отдръпвал от теб, колкото ти ме отблъскваш? Ти си само едно егоистично, уплашено момиченце, което предпочита да ближе раните си, отколкото да живее.
	Думите му ме раняват дълбоко, като стрели, насочени в сърцето. Твърде близо е до истината. _Ти си само едно егоистично, уплашено момиченце…_
	Зрението ми променя перспективата си, става все по-ясно. Зная, че го гледам през вертикални зеници. В гърлото ми се надига гореща пара, която изгаря устата и ноздрите ми.
	Залитайки, отстъпвам крачка назад. Този път той остава намясто. Пуска ме да си тръгна.
	Обръщам се и се втурвам през влажния въздух, докато белите ми дробове не започват да горят, готови да изскочат от отеснелия им гръден кош. Отдавам се на усещането — наслада, която е на ръба на болката, която ме разсейва точно сега, когато ми е нужно. Дори забавяйки крачка, съм решена да продължа да вървя, докато не си възвърна присъствието на духа. Докато не престана да усещам прегръдката на Касиан. Докато не престана да чувам думите му. _Егоистично, уплашено момиченце. Егоистично, уплашено момиченце._
	Проклет да бъде, че проникна в мислите ми. И че може би е прав.
	Златистоалените лъчи на чезнещия залез проникват през мъглата. Огнената светлина докосва кожата ми с пламъците си, позлатява я на места, напомня ми как изглеждам, когато съм напълно преобразена… какво представлявам. Какво ще бъда винаги. Пустинята не го уби. Нищо не е в състояние да го убие.
	Сега вече съм убедена в това. Дракито в мен никога няма да закърнее. Може би това е единственото, което зная.
	Оцелях след опита на майка ми да го унищожи. Оцелях в пустинята, сред ловците с гладните им погледи, когато усещах вкуса на силния страх в устата си. След всичко преживяно зная, че дракито в мен ще остане живо. Вече няма да се тревожа, че ще изгубя тази част от себе си. Би трябвало да изпитвам щастие, облекчение.
	Само че нещо ми пречи. Очите ми засмъдяват и премигвам бързо.
	Поемайки дълбоко дъх, продължавам да се движа. Гърдите ми се повдигат и се изпълват със сладкия аромат на разорана земя. Тази среда ме поддържа. Дори душата ми да жадува за повече. За Уил.
	В мен се надига гняв. Сигурно съм полудяла да жадувам момче, което съм изгубила завинаги. Защо не мога да продължа напред и да намеря поне някакво щастие в прайда?
	И тогава зървам очертанията й на фона на мъгливото сумрачно небе. Порутената кула се издига през плътния въздух като древно, усукано дърво, обрасла с дебели увивни растения. Не е толкова висока като другите две наблюдателници, разположени на стратегически места в града, но е най-старата. Построена е, когато предците ни не са си представяли, че можем да останем без _шейдър_ — една възможна реалност, за която никой не е бил подготвен.
	Времето променило това отношение. С остаряването на Нидия и при липсата на други, притежаващи нейните способности, се загнездил страх, че следващото поколение драки ще е принудено да живее без _шейдър_. Тогава били построени другите две кули — по-здрави и по-високи от старата. Като подготовка за бъдните дни, когато ще трябва да разчитаме на себе си, за да опазим селището.
	Спирам в подножието на сградата и поглеждам нагоре. Наблюдателните кули винаги имат камуфлаж от увивни растения и къпина, за да могат по-добре да се слеят с естествения природен пейзаж, но тази изглежда по-истинска от другите. И това ми харесва. Обожавам дивия й вид, завръщането й към природата. Не е била използвана от години, отпреди аз да се родя, но добре помня тази забравена кула — любимо място, което посещавах в детските ми години.
	Хващам се за ерозирала от времето стъпенка и започвам да се катеря. Някакво животно, изненадано от неочакваната ми поява, припва нагоре по извитите клони.
	Пробивам си път през гъстата шума. Усуканите клони ме мушкат, закачат се за косата ми като остри пръсти, докато се издигам все по-нависоко. Изгнилото дърво скърца под тежестта ми. Стигам до върха и се отпускам с въздишка по гръб върху покритата с мъх дървесина.
	Слагам длан с разперени пръсти върху корема си, усещам как вдишвам и издишвам, как дробовете ми се разширяват. И всички спомени оживяват. Любовта ми към това място. Място, в което съм в безопасност. Където мога да бъда себе си. Далеч от любопитни погледи.
	Над мен е надвиснал покрив от зеленина. През пролуките в дървото и в листака се движи постоянно променящото се небе.
	Сядам, кръстосвам крака и се заглеждам в обширния, пулсиращ зелен свят, който се е прострял под мен. Прайдът. Покривите със зелени керемиди надничат иззад мъглата на Нидия.
	Мъглата се суче между къщи и сгради, застила полетата, пълзи по зидовете на градчето и е обгърнала цялата земя като живо същество, напластява се в долините, а над по-ниските хълмове и планини наподобява бяла пяна. Само най-високите върхари стърчат над мантията й.
	— Знаех си, че ще те открия тук.
	Свивам се, притегляйки колене към гърдите си, когато първо се появява тъмнокосата глава на Касиан, а след това и останалата част от тялото му. Той се спуска при мен и дървото под него простенва протестиращо.
	— Това си е смъртоносен капан, да знаеш. Трябваше да я съборят преди много време.
	— Щеше да е светотатство. Твърде много спомени са свързани с нея — възразявам. — Никой не би могъл да го направи.
	Пресяга се и погалва една покрита с мъх дъска.
	— Да. Самата истина. Чудя се колко ли целувки са били откраднати тук.
	При тези думи нещо в мен се стяга. Първата ми целувка не се случи тук. И беше с Уил. Вън от прайда. Погледът ми се отклонява към огромното пространство, разкриващо се от кулата, толкова различно от пустинята, където сърцето ми откри това на Уил. Сигурно трябваше да ми се случи тук. Сигурно _щеше_ да се случи тук, ако не бях заминала.
	Ноздрите ми вдишват хладния влажен въздух.
	— Защо ме последва?
	Гласът на Касиан боботи във въздуха, плътен като завесата на нощта, която ни обгръща и ни заключва в прегръдка.
	— Мислеше, че няма ли?
	Не казвам нищо. Той е фокусирал в мен неразгадаемия си поглед.
	Точно тогава започва да вали, и то не на шега. Трополенето на капките удължава настъпилото мълчание между нас. Водата се просмуква през дупките, удря се в покрива от зеленина и се стича на студени капки по косата ми. Не се крия от нея. Никога не съм имала нищо против студа.
	Касиан накланя глава. Капките вода блещукат като кристали върху лъскавите му, черни кичури.
	— Наистина ли мислиш, че няма да ме е грижа, ако умреш?
	Отдръпвам се леко при спомена, че го обвиних, че не го е грижа какво се случва с мен.
	— Избягвам те, защото съм страшно ядосан… — той тръсва глава, разпръсквайки капките по косата си. Кичурите бръсват ритмично раменете му.
	— Не искам отново да рискуваш живота си. Човешкият свят… Уил. Прекалено опасно е.
	Касиан поема ръката ми. При допира усещам пулса му, глухото туптене на сърцето му, което среща моето.
	— Ти — мъртва. Това би ме съсипало — гласът му прокънтява рязко на фона на барабанящия дъжд. — Всичко, което някога съм ти казвал, е истина. Чувствата ми към теб не са се променили, Ясинда. Дори когато ме вбесяваш, тук, в прайда… ти все така си оставаш единствената ярка светлина за мен.
	Не зная кой направи първата крачка.
	Сигурно и двамата едновременно. Или пък вероятно не искам да приема, че може да съм била аз. Може би моята глава се е протегнала напред и мокрото ми лице се е повдигнало към неговото. Сърцето ми бие толкова силно, като тъпан в гърдите ми.
	При първия допир с устните му усещам тяхната мекота. Един от нас потреперва. Аз или той. Или и двамата? Не зная и не ме интересува.
	Лека като перце целувка. Устните ни се докосват, закачат, вкусват, като че се боим да не уплашим другия. И наистина ни е страх.
	Колкото и превъзбудена да се чувствам в момента, не бих казала, че не съм наясно какво се случва — странно ми е, че се целувам с Касиан. И същевременно е ужасяващо да правя това, което толкова дълго време за мен е било немислимо. Но предполагам, че дълго потисканото напрежение винаги е било нещо като жица, силно опъната между нас двамата. Тази вечер аз отпускам моя край на жицата и тя се освобождава, изплющявайки рязко. Преди да срещна Уил, съм се питала дали е възможно да се случи нещо между Касиан и мен, дали е възможно да сме… заедно. Мислила съм си, че _може би_… Дори да не съм го признавала пред себе си, най-вече заради Тамра. Защото ми беше _казано_, че някой ден ще сме заедно, макар никой да не ме е _питал_.
	И въпреки че знам всичко това, не спирам. Не се отдръпвам от него и не побягвам.
	Нежната игра на мокрите му от дъжда устни върху моите е сладостна, вълнуваща. Облягам се на него, долавям уханието на мента от устата му. Тази близост, тази връзка с друга душа стопля, размеква сърцето ми отново.
	Докато целувката не се променя.
	Натискът полека-лека се увеличава. Интензивността се задълбочава в нещо, което усещам в костите ми, във внезапното разпъване на плътта ми и ускореното ми кръвообращение. Устните му стават все по-настоятелни, едновременно твърди и меки, жадно впити в устата ми.
	Изстенвам и той бързо се отдръпва, прокарвайки пръсти по лицето ми:
	— Всичко наред ли е?
	Кимвайки с глава, го притеглям към себе си, защото имам огромна нужда от това, точно сега. Не усещам нищо, освен облекчение на болката, която ме разяжда отвътре, откак напуснах Чапарал.
	Той се отдава на глада си.
	От него излизат странни животински звуци. Или може би от мен?
	В гърдите ми тътнат вибрации, издигат се по присвиващата се трахея.
	Вмъквам ръцете си между телата ни с длани, обърнати към гърдите му, жадувайки докосването, усещането за другия. Изпъвам пръсти и долепям ръце до плътта му. Сърцето му бие равномерно и силно.
	Ръката му се плъзва нагоре по гърба ми и се заравя в мократа ми коса, скубе, впримчена в плътните ми къдрици, но не ме е грижа. Наслаждавам се на мига, съзнавайки, че съм желана… желана от Касиан.
	Дланта му обхваща тила ми, прикрепяйки главата ми.
	Устните му преминават върху хлъзгавата ми челюст. Зъбите му ме захапват нежно и аз не мога да се спра. Изпускам въздишка, усещам опъна на плътта ми, разтягането на кожата ми. Зная, че започвам да губя човешкия си облик. Той извиква дракито в мен. _Точно като Уил._
	Мисълта за това ме кара да се отдръпна, да поема жадно глътка влажен въздух. Отделям се от него, студът прониква в тлеещите ми бели дробове. Вторачвам се в очите му, чийто ирис е наситено морав, с тъмни вертикални цепки на мястото на зениците.
	Ужасена, прокарвам ръка по пламналата си уста, а сетне и по кожата си, усещайки стегнатата й, гладка структура, за да установя, че съм се преобразила наполовина. Заради него.
	И неговата кожа променя цвета си, под нея прозира тъмен бляскав въглен.
	— Ясинда.
	Отмествам поглед към устните му, които допреди малко вкусвах с моите устни. Те са тъмнорозови, подути, сякаш охлузени от целуването. Изведнъж ми призлява. Не, не, не, не…
	Ожесточено клатя глава и мърморя под носа си. _Не е редно._ Какво правя? Как можах да причиня това на Тамра?
	Отговорът идва сам. Целунах го, _сграбчих го_, защото можех. Защото съм самотна. Защото той е тук, желае ме, приема ме. Той е тук. А Уил не е.
	Това е причината. Той не е това, което наистина искам. Не е _този_, когото наистина искам.
	— Ясинда — шепне той.
	— Трябва да вървя — казвам бързо, отмятайки назад мократа коса от лицето си. — Мама ще се чуди къде съм.
	Не е истина, но решавам да го кажа.
	— Ясинда… — опитва той отново.
	— Не — гласът ми звучи остро. — Това няма да се случи, Касиан. Не е честно спрямо… — и замлъквам.
	— Тамра — довършва той.
	— И спрямо теб — отвръщам. — Заслужаваш някоя, която да ти даде всичко. Тамра е способна на това.
	— Ти също — отвръща той толкова убедено, че по тялото ми преминава лека тръпка. — Хайде, вече ти е студено.
	Тълкувайки погрешно тръпката ми, поема ръката ми, повежда ме към стълбата и ме пуска да сляза първа.
	Когато вече сме на земята, примижава на дъжда и поглежда нагоре, към небето.
	— Довечера няма да летим.
	— Да.
	— Тамра гори от желание да лети с теб. Разочарована е, че още не си излизала с нея.
	— Зная.
	— Следващия път ще дойдеш ли?
	— Да — отвръщам искрено.
	Нищо не се е променило. Трябва отново да се нагодя към живота на прайда. Да забравя Уил. Да забравя, че съм се целувала с Касиан. Ще забравя и ще се приспособя, и всичко ще бъде наред.
	Тръгваме към дома ми през дъжда. Касиан ме изпраща до вратата.
	— До утре — казва с дрезгав глас, гледайки ме отвисоко с променени, почти нежни очи. Когато се обръща, стомахът ми се свива.
	— Касиан — прескачам стъпалата и се връщам в дъжда, за да се уверя, че сме само приятели. Никога няма да сме нещо повече.
	Затулвам с ръка очите си и улавям погледа му.
	— Благодаря ти. Радвам се, че сме… приятели.
	Нарочно изричам думата _приятели_, за да може намерението ми да бъде схванато правилно.
	Устата му бавно се извива в усмивка.
	— Никога не съм искал да ти бъда приятел, Ясинда.
	Сърцето в гърдите ми сякаш прескача един-два удара. Изпращам го с поглед, застанала в проливния дъжд.


>	9

	След три дни дъждът най-сетне спира. Сама съм на предната веранда, когато вдигам поглед от обяда си, за да видя внезапната смърт на сивия, ромолящ воал. Почти веднага се спуска мъглата на Нидия, като жив организъм, пулсиращ, дишащ. Тя бързо се разстила над селището. Чадърът, който използвах на връщане от училище, се катурва настрани от неочаквания лек ветрец.
	Току-що се връщам от час по лавиращи маневри и летателните схеми танцуват в ума ми като съзвездия, докато похапвам резен хляб с плодове верда. Скоро трябва да се връщам за следобедния час, но засега се наслаждавам на тишината. Свалям обувките си с крак и оставям мъглата да се плъзне по босите ми крака.
	Мама е на работа. Продължават да я държат до късно вечер и да й дават двойни смени. Умишлено, разбира се. Напоследък толкова рядко я виждам. Тамра, която живее у Нидия, я вижда още по-рядко. Така са решили, че трябва да бъде.
	Без трополенето на дъждовните капки внезапно настъпилата тишина изглежда зловеща, сякаш светът около мен е затаил дъх. Оставям чинията настрана и издърпвам завивката от облегалката на пейката. Сгушвам се в мекото одеяло; сухата жега на Чапарал вече е далечен спомен.
	Обгърната в мъгла, фигурата на Корбин излиза от къщата на отсрещната страна на улицата. Погледът ми се задържа на синята превръзка на мишницата му и стомахът ми се присвива.
	Очите му ме намират незабавно. Махва ми, прекосява улицата с бавна стъпка и стига до долното стъпало на верандата ми. Вдига присвита ръка, сякаш за да улови шепа въздух, и се усмихва.
	— Явно довечера ще летим.
	Насилвам се да се усмихна. Той ми е съсед. Няма къде да се дене. Нито пък аз. Колкото и отблъскващ да го намирам, трябва да го търпя.
	— Да. Дъждът най-сетне спря.
	— Ще дойдеш ли с нас?
	Кимвам. Обещах да ида… и искам. Имам нужда да полетя отново. Особено със сестра ми, с която никога не съм мислела, че ще имам такъв шанс. Най-после ще си споделим небето.
	— Да.
	— Добре — кимва той на свой ред. Моравочерни кичури прошарват иначе светлата му коса. — Хубаво е, че ще дойдеш.
	Не мога да подмина тази забележка просто така.
	— Не идвам заради теб.
	Устните му потръпват.
	— Но все пак ще дойдеш.
	Сетне извръща поглед към улицата и се зазяпва за кратко, сякаш забелязал как нещо се приближава към нас през хладните изпарения.
	— Видях сестра ти тази сутрин.
	Изражението ми не издава нищо, независимо че постепенно ставам предпазлива. Той вече е изразил гласно намеренията си. Иска едната от нас… решен е да има едната от нас.
	— Тя, Касиан и още няколко души отиваха към овощните градини. Изглеждаше… щастлива.
	— Тя е щастлива — потвърждавам.
	И защо да не е? Има това, което винаги е желала. Приятелство, да бъде приета от своя вид… _Касиан_. Освен ако аз не оплескам нещата и не й навредя. Отвратителното чувство на вина, което ме тормози през последните три дни, откакто се целувах с Касиан, се превръща в поредното угризение на съвестта.
	— Ще намина, щом ми свърши смяната и можем да идем заедно на летателното поле.
	Настръхвам от яд. Ето това е Корбин, когото помня. Наглото момче, което никога не пита и просто взима каквото пожелае.
	— Вече имам планове да се срещна с Тамра.
	Той подвива уста.
	— Не можеш вечно да се криеш зад сестра си.
	Обръща се и поема по пътя.
	— Ще се видим довечера — извиква през рамо.
	Фигурата му се отдалечава в трептящата мъгла и се чудя какво да направя, за да го накарам да забрави за мен.

	* * *

	— Избягваш ме.
	Поглеждам нагоре, докато слизам по стълбите на училището. Касиан се отделя от една колона и закрачва редом с мен. Прав е, разбира се. Избягвам го. Но не си го признавам. Вместо това отвръщам:
	— Валеше непрекъснато.
	— Обичам дъжда — подхвърля той с плътен глас и зная, че си мисли за целувката ни в дъжда. Спомен, от който безуспешно се опитвам да се отърва.
	Плъзвам поглед към него, задържам го върху гладката му, приятно падаща коса. Дишането ми се забързва. Притискайки учебника до гърдите си, ускорявам крачка.
	Касиан не изостава.
	— Защо ме избягваш?
	— Не те избягвам — излъгвам. — Просто не съм се старала с всички сили да те търся. Да не си очаквал да…
	_След онази целувка…_ Лицето ми пламва заради чувството на вина. Стрелвам го с очи.
	— Не си ли малко старичък да се навърташ край училището? Нали завърши миналата година?
	— Как иначе да те срещна?
	— Ами, не зная. Може би у дома?
	Или пък не му се ще Тамра да чуе, че той ме посещава вкъщи? Да ни видят двамата заедно, просто така… разхождащи се из града — не е кой знае какво. Може да го отдадат на случайно съвпадение. Ако е така, той в крайна сметка не е съвсем безразличен към Тамра. Свъсвам леко вежди, чудейки се защо тази мисъл не ме изпълва с очакваното облекчение. Та нали точно това исках? Чувствата им да са взаимни. Отново забързвам крачка.
	— Трябва да поговорим — улавя ме над лакътя, с което ме кара да се обърна към него.
	— За какво, Касиан?
	— Онзи ден…
	Паника стисва гърлото ми.
	— Беше грешка — довършвам изречението, решена да го накарам и той да мисли така.
	През лицето му преминава сянка. Емоция, която никога не съм виждала у него. Като се замисля, той рядко издава някакви чувства — и точка. Няма какво да добавя.
	— Касиан! Изчакай ме!
	И двамата се обръщаме. Мирам бърза да ни настигне.
	Промърморвам нещо не особено любезно. Другите може и да омекват към мен, но не и Мирам. Тя продължава да ме гледа накриво, сякаш съм й сторила нещо.
	Тръгвам да си вървя, но Касиан още държи ръката ми. Извръщам очи към пръстите му, после към лицето му.
	— Тя не повика _мен_. Направи ми услуга и ме пусни.
	Касиан се намръщва и тъмните му очи ме пронизват.
	— Не сме приключили — изръмжава той.
	— Напротив — тръсвам глава и се изпълвам с хладна решимост. — Приключихме.
	Отскубвайки ръката си, продължавам по пътя си, преди Мирам да ни е настигнала.


	Събираме се на летателното поле в отдалечената северна част на селището. Близо трийсетина от нас са тук, облечени в обичайните роби — дрехи, лесни за сваляне и за намятане.
	Високи борове обрамчват полето. Планините се извисяват над тях с назъбените си била, които са в няколко нюанса по-тъмни от нощта.
	Дори Северни се присъединява към нас, въпреки че не е облечен подходящо. Явно тази вечер е дошъл само да ни хвърли едно око, без той самият да лети. Забелязва ме и в изражението на лицето му успявам да зърна искрица одобрение. Макар че не искам това да ми влияе, усещам някаква лекота в гърдите си. В края на краищата вече съм взела решение. Да оставя всичко зад гърба си. Да се откажа от егоистичните си желания, които само вредят на останалите. Да продължа живота си тук и да забравя чувствата си към едно момче, с което не ми е писано да бъда.
	Това означава да се разбирам с всички. Дори със Северин.
	С папка в ръце нашият инструктор по летене ни оглежда и преброява.
	Традиционно ни се зачислява партньор за полета. Някой, от когото не се отделяме през цялото време. Веднага пристъпвам към Тамра, изявявайки по този начин желанието си. Тази вечер ще летим заедно.
	Мярвам Лаз и нещо пробожда сърцето ми, когато виждам, че е в двойка с Мирам. Очите й се вперват в мен. За миг си помислям, че ще дойде насам, но после извръща поглед.
	— Ще дойде — казва Тамра. — Просто я е страх.
	— Страх? От какво?
	— Че те е изгубила.
	— Та нали тя ме избягва!
	— Да, защото така успява да се овладее. Не може да контролира нито теб, нито онова, което се случи. Да нямаш контрол върху случващото се в живота ти… си е доста плашещо.
	Поклащам глава с усмивка.
	— Кога стана толкова мъдра?
	Тя ми намигва.
	— Не ми е приятно да ти го съобщя, но винаги съм била по-умната близначка.
	Изсумтявам и леко я тупвам по рамото, но в мен се разлива топлина. Все още имам Тамра. Може би повече от всякога. Възможно е да се сближим както навремето, когато бяхме малки момичета, преди аз да се преобразя за пръв път. Отново имаме общи интереси. Застанала до Тамра, се сещам за татко. Колко ли щеше да е щастлив, ако ни беше видял сега тук.
	Емоциите се надигат в мен и аз извръщам глава. И тогава виждам Касиан. Устните ми пламват при спомена.
	Наблюдава ме с напрегнатия си тъмен, наситено виолетов поглед. Отново ме напада чувство на вина. Ето ме тук, застанала до сестра ми, радваща се на възобновената близост помежду ни, докато тайната на целувката ми с Касиан се носи из въздуха, неизречена.
	— Хей, ето го Касиан — възкликва Тамра и му махва радостно.
	Когато той се насочва към нас, Корбин го настига и започва да крачи редом с него. Доближавайки ни, двамата братовчеди си разменят погледи. Не са дружелюбни, но пък те никога не са се престрували, че се харесват. Корбин изобщо не крие факта, че иска да е следващият алфа-водач на прайда, че счита себе си за по-добър кандидат. В това отношение ми напомня на Зандър, братовчеда на Уил.
	— Значи, ще летите и двете — усмихва се Касиан. Личи си, че разбира колко специален, значим е този миг за Тамра и мен.
	Връщам поздрава с тих глас, като че това ще ме направи по-малко забележима… ще заличи спомена от целувката.
	— Мислех, че никога няма да спре да вали — обажда се Корбин, потривайки ръце в очакване на полета. — Имам нужда да се пусна по вятъра.
	Тамра кимва с глава като развълнувано дете.
	— И аз също — казва тя, сякаш го е правила години наред. Сподавям усмивката си.
	— Имаш ли вече партньор, Касиан? — пита Корбин.
	Касиан се поколебава, преди да отвърне.
	— Не.
	— Супер. Тогава сме заедно.
	Сключвам вежди и се опитвам да се сетя кога тези двамата са си партнирали за последно при групов полет. Та те постоянно се състезават един с друг…
	Не размишлявам твърде дълго, защото инструкторът ни свиква в центъра на сумрачното поле. По края на пистата са поставени светлини, за да можем да кацаме или да играем нощен еърбол. Не че е необходимо. Повечето от нас имат отлично нощно зрение. Стрелвам Тамра е поглед. _Повечето_ от нас. Това все още е ново за нея.
	Оставаме с партньорите си. Когато дадат сигнал, ще съблечем робите, ще се преобразим и ще излетим по двойки. Тамра и аз чакаме реда си след Касиан и Корбин, но аз дори не ги поглеждам.
	Рамо до рамо със сестра ми, попивам важността на този момент. Първият ни полет заедно. Татко винаги е очаквал това. Беше много разстроен, когато се оказа, че двете няма да споделим тази радост.
	Навремето той ни разказваше истории за летенето, а ние го слушахме прехласнати в леглата си. Мама се усмихваше търпеливо. Тя така и не проумя любовта му към небето и вятъра. Колкото и да я обичаше, татко искаше да бъдем като него. Поне по отношение на страстта му към летенето. И тази нощ щяхме да бъдем като него.
	Преди да захвърлим робите си, ръката на Тамра се пресяга и стисва моята. Изглежда толкова щастлива, умиротворена — изпълва ме съзнанието, че постъпвам правилно. Трябва да бъда тук, с прайда — където ми е мястото. В този миг вярвам, че всичко ще бъде наред.
	Заедно с одеждите оставяме и човешкия си облик.
	В гърдите ми започва да напира познатият опън, при което човешката ми външност постепенно се размива и изчезва, заместена от по-плътната ми драконова кожа.
	Обръщам лице към нощното небе, бузите ми се втвърдяват, костите ми се разтягат и изострят. Дишането ми се променя, става по-дълбоко. Междувременно носът ми се видоизменя, набраздява, хрущялът пращи. Крайниците ми се разхлабват, удължават. Разпъването на костите ми е приятно, сякаш се протягам хубаво след многочасово пътуване с кола.
	Крилата ми изскачат на мястото на плешките и аз изпускам въздишка, наслаждавайки се на освобождаването им. Те се разгъват с шепот, докато не стават малко по-дълги от гърба ми. Раздвижвам ги, давам на твърдите пластини огнено злато да изпробват въздуха.
	Далече горе, в небето забелязвам облаците, които се носят като дим в тъмната нощ. Горя от желание да премина през тях, да усетя парата им. Поглеждам надолу към тялото си — кожата ми сияе като светлина в кехлибар. Отмествам очи към сестра ми и дъхът ми спира при вида й. Колко е красива със сребристобялата си кожа, преливаща в цветовете на дъгата — луната на моето слънце.
	— Готова ли си? — питам я на тътнещия драконовски език — единствения, който владея, когато съм напълно преобразена, поради промените, настъпващи в гласните ми струни. И Тамра за пръв път ми отговаря на древния език на дедите ни, истинските дракони.
	Очите й — уголемени ириси и тъмни вертикални зеници — се вперват в мен.
	— Да — избоботва тя и осъзнавам, че е жадувала за това цял живот.
	Тя плавно се издига от земята. Аз се оттласквам с възглавничките на стъпалата си и политам във влажния въздух, пускайки я напред. Така мога да я наблюдавам с благоговение — сребристоперлената й драконовска кожа, ефирните, искрящи като лед крила.
	Сияе като бяла звезда на фона на тъмната нощ. Внезапно се обръща към мен и извиква:
	— Хайде, мислех, че си бърза. Покажи ми!
	Усмихвам се широко и я настигам със стремителен пирует, брулена от вятъра. Сякаш не съм го правила от векове. Макар че слънцето не милва кожата ми, усещането от полета е невероятно.
	Тамра се издига предпазливо, все още неуверена в собствените си способности. Не се доверява на въздушните течения, профучаващи край нас. Изоставаме от другите.
	Останалите ни подминават бързо, виковете им се губят в ревящия вятър, докато телата им преливат в най-различни цветове: лазурносиньото с розови оттенъци на Лаз, проблясващия бронз на земно драки… Мярвам Мирам с безличната й окраска. Ониксите са най-трудни за забелязване, тъй като преливащият им в морави нюанси черен цвят се слива с нощта. Това е още една причина, в исторически план, те да са най-добрите ни бойци. Могат да се появят навсякъде, без някой да ги очаква.
	Забавям полета си и разпознавам Корбин и Касиан, летящи с невероятна скорост. Вятърът свисти пронизително покрай тях, докато те се надпреварват със зигзагообразни движения да стигнат някакъв никому неизвестен финал. Ту се завъртат, ту се устремяват рамо до рамо, на косъм да се сблъскат. Поклащам глава. Същите глупави момчета, фукащи се пред прайда… или в този случай пред Тамра. Или пред _теб_, прошепва един глас в ума ми, но аз бързо го пропъждам с гневен замах.
	Тамра отново се провиква:
	— Ясинда, хайде!
	Изтеглям назад лопатки и се втурвам напред. Сетне намалявам скоростта, когато чувам как сестра ми неистово пляска с крила, опитвайки се да ме настигне.
	Носим се в небето рамо до рамо. Това ми стига, мисля си. Не съм си и мечтала за такова щастие. Не ни интересува, че всички ни задминават. Смеем се и правим пируети на вятъра, порим изпълнената с пари нощ, играем си с въздуха като деца, изследващи водата в плувен басейн.
	Детска радост, каквато не сме имали. Никога досега.


>	10

	— Защо не си дойдеш у дома? Ще си опечем ядки и ще погледаме някой филм — предлагам на Тамра на връщане от полето. Тялото ми все още е изтръпнало, събудено и съживено от полета по начин, по който не съм се чувствала, откакто… Смръщвам вежди, забранявайки на спомена да нахлува и да съсипва това ново за мен чувство на покой.
	— Става — отвръща тя.
	Усмихвам се и си спомням за късните вечери, в които мама, Тамра и аз се настанявахме на дивана и гледахме филми. Това ме подсеща колко рядко виждам мама напоследък. Тя най-вероятно е заспала, изнурена от дългата си смяна. Когато тръгнах да излизам след вечеря, спомена, че може и да си легне, след като си вземе душ.
	— Може и мама да погледа с нас.
	— Да — отбягвам темата, — ако е още будна.
	Тамра ми хвърля поглед. Зная какво си мисли. Мама винаги ни изчакваше да се върнем, когато излизахме навън. Но това беше преди. Когато тя имаше някакъв контрол над нашия свят.
	Понечвам да разясня ситуацията с мама, но се спирам… затварям уста и се заслушвам, наблюдавайки млечнобелите кълба мъгла, която се разстила около нас, по-плътна от обичайното.
	— Ясинда…
	— Случило се е нещо — отронвам тихо, вдигайки ръка.
	Макар да не се чува сирена, нещо не е наред. Селището е зловещо притихнало. Има още трийсетина минути до вечерния час, но никой не е навън, освен тези от нас, които се връщат от летателното поле. Тази вечер трябваше да има турнир по джако в спортния център, но когато минаваме покрай него, сградата е неосветена. Не се чува потракването на скъпоценните камъни, използвани в играта. Нито обичайните крясъци, съпровождащи поражението или победата, когато нечий камък избута от дъската този на друг играч.
	Тогава през мъглата дотичва един от старейшините. Иначе гордата му осанка изглежда почти комично.
	— Тамра, викат те. Веднага върви при Нидия. Бързо!
	Дори не обръщам внимание, че не викат мен. Хукваме през града, оставяйки старейшината след нас. Тичащите ни крака трополят по пътя. Пред къщата на Нидия се е събрала малка тълпа. Северин и друг старейшина, двама патрули с техните сини ленти на ръцете, Нидия и Джабел.
	Комбинацията между Нидия и Джабел буди у мен тревога и аз застивам на място. Някой външен е нарушил границите на прайда.
	Тамра прави още няколко крачки и спира, когато забелязва, че вече не я следвам. Обръща се, поглежда първо мен, после групата, видимо несигурна. Изгубила съм ума и дума. Не мога да говоря. Тялото ми е вцепенено.
	Нидия и Джабел се събират само по един повод — когато нарушител влезе в прайда. Способностите на Нидия да замъгли ума и изтрие паметта са високо ценени, но и Джабел е полезна. Като драки хипнотизатор тя подлага човека на хипноза, насаждайки лъжи в съзнанието му, за да попълни празнотите, които е оставила Нидия.
	Сърцето ми забива в отчаян ритъм. В мен се надига пламък — див, огнен — и изгаря гърлото ми.
	Опитвам се да си пробия път, за да зърна нарушителя. По-голямата част от тялото му е закрита от останалите и от плътната мъгла. Успявам да разпозная извивката на гърба му, очертанията на широките му рамене. Преглъщам, за да потуша огъня в гърлото си, и се доближавам с още една крачка. Стискам юмруци толкова силно, че един нокът се счупва и разцепва в нежната кожа на дланта ми.
	Зад гърба си долавям бързи стъпки и се обръщам. Още неколцина са ни последвали: Касиан, Корбин, Мирам и Лаз…
	— Тамра!
	Северин я забелязва и й подвиква, сякаш е животно, което трябва да изпълнява заповедите му. Махва й с отсечено движение на ръката:
	— Ела!
	Тамра се придвижва напред и застава сред другите, закривайки и малкото, което виждам. Намръщена, приближавам мястото с бавни стъпки. Заковавам се на място, когато Тамра се извърта и погледът й среща моя.
	Кръвта препуска по вените ми.
	Лицето й е красноречиво.
	_Не! Не, не, не…_
	Не може да е той.
	Започвам да клатя отрицателно глава, защото не искам да приема тази възможност, но и най-вече за да накарам Тамра да отмести очи от мен и да се държи естествено, така че да не събуди подозрения у Северин и останалите.
	И тогава тълпата се размества и съглеждам Уил. Погледът ми го изпива, очите ми са толкова силно втренчени в него, че чак ме заболяват. Меденокестенявата му коса все още пада непослушно над веждата. Упоритата брадичка изглежда безупречно както винаги. Той е тук. Спази обещанието, което ми даде. Но после се сепвам. Не. Уил не може да си спомня за това обещание. Тамра изтри спомените му. Може би случайно е попаднал тук. Изгубил се е от ловната дружинка и се е натъкнал на селището ни…
	Устните ми се движат безмълвно. Не смея да кажа нищо. Чудя се дали не е плод на въображението ми, дали подсъзнателно не съм извикала образа му, та да го видя на място, където е малко вероятно да се появи.
	За момент ме изпълва радост, почти веднага сменена от ужас. Ужас от това, че го виждам тук, в селището, на крачки от Северин.
	Той се обръща, за да отговори на въпрос на Нидия — вероятно подробности около това как точно се е изгубил и се е озовал сам, толкова навътре в планината, далеч от всякакви основни пътища. Взирам се в него и различавам изваяните му черти в дълбоките сенки на вечерта, в непрекъснатия танц на мъглата.
	И тогава той ме вижда и разбирам, че не просто ме разпознава. Пъстрите му очи сияят от дълбоко задоволство, което значи, че си спомня. Неизвестно как. По някакъв начин. Помни всичко. Не е забравил за дадената дума и я е спазил.
	Дошъл е заради мен.
	За щастие сестра ми престава да се пули срещу мен и ми обръща гръб, преди някой да забележи и да се почуди от поведението й. Леко поклащам глава, предупреждавайки Уил да прояви предпазливост, да не показва, че ме познава. Той кимва почти недоловимо, давайки ми знак, че е разбрал.
	Всяка фибра от моето същество гори и пулсира в стремежа си да премахне разстоянието, което ни разделя. Ту отпускам ръце, ту ги стискам в юмруци, жадувайки да го докосна, да го усетя. Да се уверя, че това наистина е той. Тук. Сега. Гласът му да предизвика у мен познатия трепет, както преди. В Чапарал кадифената милувка на неговия тембър ме връщаше към живота, помагаше ми да оцелея, изпълваше тягостните ми дни. Оттогава подхранва и мечтите ми.
	Всичко останало се размива пред очите ми, докато се взирам в него. Тук, където опасността е надвиснала над нас…
	Дълбоко в себе си зная, че Тамра няма да разкрие самоличността на Уил, не просто защото ми е предана. Сестра ми не е убийца и е наясно, че една нейна дума може да сложи край на живота му. Редно или не, тя не би постъпила така. Не й е присъщо.
	Но това далеч не значи, че той е в безопасност.
	Въздухът се раздвижва и някой застава до мен. Отмествам очи и забелязвам, че Касиан се е втренчил в Уил от разстояние. За момент бях забравила, че има още някой, който би могъл да го разпознае. Следвам погледа му, без да мога да си поема дъх. Въздухът е прекалено плътен, за да стигне до сгърчените ми бели дробове. В същото време отчитам, че Касиан е втрещен от факта, че вижда Уил на своя територия. Момчето, което едва не уби, когато се търкулнаха от скалата. Мъчително предчувствие се настанява под лъжичката ми, като навита на кълбо змия.
	Нищо не може да спре Касиан да довърши онази схватка. Той не е като Тамра. Роден е да убива, заложено е в самата му същност. Ониксите убиват от хиляди години. Това правят най-добре. Точно сега, в този миг, изживявам най-ужасния си кошмар.
	Отмествам очи към Уил. Двама въоръжени стражи, бивши мои съученици от началното училище, са застанали от двете му страни, сякаш е затворник. Ако има късмет, няма да разберат какъв е наистина… какво означава той за мен. Нидия просто ще изтрие спомените му — колкото и безполезно да изглежда — и ще го отпратят по пътя му. Стига да запазя спокойствие. Стига Уил да не се издаде. Стига Касиан да не каже или направи нещо.
	Крадешком поглеждам Касиан с боязливи очи, безмълвно му внушавам да не изрича нищо, да запази мълчание и да пощади живота на Уил.
	Изразът на лицето му е напрегнат почти до болка, докато се вглежда съсредоточено в мен.
	— Моля те — казвам само с устни. Не смея да рискувам повече, понеже виждам, че Мирам пристъпва напред със скръстени на гърди ръце, във войнствена поза.
	— Турист? — пита тя.
	Без да отклонява очи от мен, Касиан отвръща:
	— Така изглежда.
	— Дали ще дадат на Тамра да го обработи? — чуди се на глас Корбин.
	— Вероятно — казва Мирам, повдигайки се на пръсти иззад насъбралата се група, за да зърне _туриста_.
	Успявам да устоя на изкушението да го доближа повече, за да не изглеждам твърде любопитна и да събудя у тях подозрението, че с Уил се познаваме.
	— Млад е — замечтано отбелязва Мирам. — И сладък.
	Лаз изсумтява:
	— Имаш предвид за човек.
	— За човек — съгласява се Мирам и ме поглежда лукаво. — Ти какво мислиш, Ясинда? Нали си специалист по сладурите сред хората. Как ти се вижда?
	Лицето ми пламва, но с всички сили се опитвам да изглеждам хладнокръвна при тази хаплива забележка.
	— Стига, Мирам — скастря я Касиан.
	— Вижте — обажда се Корбин. — Водят го в къщата.
	Изсмива се грубо.
	— Тоя няма и да разбере какво го е треснало по главата.
	Докато го съпровождат до дома на Нидия, Уил не поглежда към мен, но зная, че и двамата усещаме взаимно присъствието си. Телата ни са в резонанс. Какво го е прихванало? Не може да не знае колко е опасно дори само да доближи прайда. Истината боли. _Колкото и да се опитвах да го забравя, той и за миг не е забравил за мен._ Дали това го прави по-силен от мен? Или по-слаб?
	Всички влизат вътре, с изключение на двамата стражи. Те остават на пост пред вратата. Ако всичко върви гладко, Нидия ще упражни майсторските си умения върху него с помощта на Джабел. И на Тамра, предполагам. После ме връхлита паническата мисъл, че талантът на Джабел ще сработи при него. Ами ако тя успее и той се събуди объркан и озадачен, с насадени в ума му лъжи, неспособен да разграничи реалността от измислицата?
	Извивам пръстите си до болка. Не мога да сторя нищо, освен да чакам. И да се надявам, че пак ще си спомни.
	И после какво? Той знае къде е прайдът… къде съм аз. Вече ме е видял. Ще се върне. Ако отново го хванат, ще знаят, че е различен… че заличаването на спомени не му действа.
	— Хайде — Касиан ме хваща за рамото. — Ще те изпратя.
	Не се съпротивлявам дълго. Разбира се, че трябва да си вървя. В никакъв случай не бива да се мотая тук и да им дам причина да се съмняват, че имам някаква връзка с нарушителя.
	Обръщам гръб и се оставям Касиан да ме води. Една мисъл се набива в главата ми в ритъм с пулсиращото ми сърце: той спази обещанието си. Дошъл е заради мен.
	Не се сдържам и понечвам да погледна през рамо, но гласът на Касиан ме спира.
	— Не поглеждай назад, Ясинда.
	Заставям се да гледам право пред себе си. Прав е. Фактът, че Уил ме помни и е дошъл заради мен, не променя нищо. Не мога да тръгна с него. Няма да позволя сърцето ми да вземе връх над логиката. Нищо не се е променило. Ние сме опасна комбинация. Като огън и масло.
	Касиан не обелва и дума, докато не стигаме до вкъщи.
	— Къде е майка ти? — пита той.
	Правя му знак да изчака, за да проверя какво прави мама. Заспала е в стаята си на включен телевизор. За пръв път от дълго време насам я виждам с отпуснати черти на лицето. Тихо минавам край леглото и изключвам телевизора. Затваряйки вратата, се връщам при Касиан, който крачи из всекидневната.
	Мастиленочерните му очи се вперват в мен.
	— Как е намерил…
	— Сигурна съм, че е въпрос на късмет. Твърде много се е доближил до селището и патрулът го е заловил — побързвам да обясня. Не бива да узнава, че Уил може би е развил устойчивост срещу заличаване на паметта.
	На лицето му се изписва раздразнение.
	— Ясинда, той не е невинен турист.
	— Да, зная — скръствам ръце пред себе си. — Той е ловец.
	Издържам на погледа му и между нас се възцарява напрегнато мълчание. Най-сетне го питам:
	— Е, защо не каза нищо?
	— Откъде знаеш, че няма да кажа?
	— Ще го направиш ли?
	Той стисва челюсти с непреклонен вид, сякаш ще каже „да“, но сетне издишва тежко и извръща поглед за кратко. Не съм сигурна на кого е по-ядосан: на мен или на самия себе си.
	— За да ме намразиш ли? За да гледам как го убиват? Какво удовлетворение ще ми донесе това?
	Не отвръщам. Само го гледам. Вече не съм изненадана, че Касиан може наистина да държи на мен. На мен самата, а не на това, което представлявам. Той не ми е враг. Вярвам, че иска да ми помогне. Защо иначе ще си дава труда да защитава момче, за което не бива дори да ме е грижа?
	— Трябва да го пуснеш да си върви, Ясинда.
	Кимвам с глава, но движението е болезнено. От него слепоочията ми започват да туптят.
	— Зная.
	— _Но е необходимо той да го разбере_ — натъртва Касиан многозначително.
	Срещам погледа му и бавно започвам да проумявам какво ми казва.
	— Искаш да говоря с него?
	— Когато е на достатъчно разстояние от прайда, трябва да се изправиш срещу него и да му обясниш, че между вас двамата е свършено. Зная, че може да е объркан, след като му заличат спомена, но това трябва да стигне до съзнанието му.
	Сега вече извръщам очи. Не мога да го погледна, не и след като вече подозирам, че Уил не може да бъде обработван. Дали ако разбере, Касиан пак ще е склонен да го пусне?
	Той ме доближава и повдига брадичката ми, за да го погледна.
	— Кажи му да убеди семейството си, че този район е пуст. Че тук вече няма дракита. Преместили сме се. Те ще го послушат.
	Намекът остава неизречен. _Ще го послушат заради кръвта му. Защото Уил е свързан с нас._ Касиан навежда лицето си толкова близо до мен, че усещам дъха му върху бузата си и внезапно нахлува споменът за целувката. И ако това не е достатъчно, за да ме накара да отстъпя, то следващите му думи със сигурност постигат този ефект.
	— Ако го видя тук отново, няма повече да крия истината, независимо дали ще ме намразиш, или не. Няма да го защитя пак. Ясно?
	Кимвам. В гърлото ми засяда буца.
	— Хайде.
	Касиан отваря входната врата, която води в мъгливата нощ.
	— Къде отиваме? — питам.
	— Сигурно ще го оставят на обичайното място. Искам да го чакаш там, когато се съвземе.


>	11

	Поемам въздух тихо, на малки глътки, от укритието си в едно дърво, чиято кора дращи босите ми крака. Игличките ме бодат от всички страни, докато се взирам в мястото, където оставят нарушителите със заличени спомени. Не е далеч от пътя, врязан дълбоко навътре в планината — единствения път, построен на такава височина. Сърцето ми още тупти в ушите ми от бързане да стигна тук първа.
	Патрулите се придвижват тихо из гората, но при приближаването им долавям леко шумолене. Людо си пробива път през дърветата, провесил Уил през рамо. Реми го следва по петите. Потрепервам, когато Людо безцеремонно пуска Уил на твърдата земя. Сигурно е болезнено. Ако Уил се преструва на изпаднал в безсъзнание, а всъщност е буден, както подозирам, доста добре прикрива реакциите си на това грубо отношение.
	За кратко двамата втренчват погледи в него. Реми рязко го побутва с ботуша си.
	— Хайде — обажда се Людо. — Гладен съм.
	За всеки случай изчаквам още малко, след като вече ги няма. Изследвам дърветата, за да се уверя, че няма движение и те наистина са си тръгнали. Уил лежи на земята абсолютно неподвижен, като мъртвец, и не мога да чакам повече.
	Спускам се от дървото и се втурвам към него. Може и да греша. Може би не се преструва. Може пък да е податлив на внушение.
	Надвесвам се над него, протегнала ръце, чудейки се къде да го докосна.
	— Уил — едва доловимо прошепвам името му. Сякаш ме е страх да го кажа ясно на глас. Сякаш това би направило присъствието му тук нереално, би го накарало да се изпари като кълбо дим и да се слее с мъглите, които ни заобикалят.
	Очите му изведнъж се отварят в мрака. Отскачам назад слисана. Усмихва ми се с изваяните си устни. Устни, чиято форма и мекота завинаги са се запечатали в паметта ми.
	Издавам въздишка на облекчение и отново повтарям името му, този път по-твърдо:
	— Уил.
	Изправя се с едно-единствено леко движение, без да проявява продължителните симптоми на човек със заличена памет, потвърждавайки подозрението ми. Кръвта му на драки му е създала имунитет.
	Прави крачка към мен и аз го срещам на половината път, но после се опомням и се сещам за какво съм тук. Бързо отстъпвам назад, преди да доближим тела. Вдигам ръка, за да го спра и го питам шепнешком:
	— Какво правиш тук?
	— Търсех те.
	Гласът му ме разтреперва. От кадифения му ромон ми настръхва кожата. Казва ми това, което вече зная. Не ме е забравил. Още ме желае. Преглъщам образувалата се буца в гърлото ми.
	Все същото е. Всичко, свързано с него. Мисълта да го забравя и да го изхвърля от живота ми се понася по-леко, когато не стоя изправена срещу него.
	— Не биваше да идваш. Рискуваш твърде много.
	— Ясинда — поглежда ме, сякаш съм изгубила ума си. — Това съм аз.
	Улавя ръката ми и ме дръпва към себе си.
	Не мога да устоя. Редно или не, егоистично или не — ще се възползвам. Ще открадна един миг с него. Макар и само толкова. И ще удължа този миг. Така че да ми е достатъчен.
	Притегля ме в обятията си и ме прегръща така силно, че се чудя дали няма да ми счупи някое ребро. Вдигам очи към потъналото му в сянка лице и жадувам да видя повече от това, което приглушената лунна светлина ми разкрива.
	Но не мога. Трябва да сложа точка.
	Притискам длан в бузата му, докосвам с наслада наболата брада. От допира на плътта му, от усещането за него сърцето ми се изпълва с трепетно вълнение. Нещо, което не вярвах, че ще почувствам отново.
	— Не си ме забравил — шепна, търсейки сияйните му очи в тъмното. — Помниш онази нощ…
	— Разбрах какво се е случило, когато всички се събудиха — бяха напълно дезориентирани. Спомних си това, което си ми казвала за Нидия и реших, че Тамра е станала като нея. Затова се престорих на объркан като всички останали — засмива се пресипнало, стържещо. — Братовчедите ми още не могат да схванат какво им се е случило. Мислят си, че някой ги е дрогирал, без да се усетят.
	— Само ти ли си спомняш? — от раменете ми сякаш пада тежко бреме, когато Уил кима утвърдително.
	— Да. Те нямат абсолютно никакъв спомен за онази нощ.
	_Те._ Взирам се в очертанията му в дълбокия мрак, в блясъка на очите му, докато осмислям чутото и осъзнавам защо само Уил е толкова специален.
	_Кръвта._
	— Това е защото си като нас — промълвявам.
	— Какво?
	Той се притиска в мен и долавям в гласа му вибрации, от които личи, че разбира. Повече отколкото би желал.
	Вдишвам въздух и го вкарвам насила в стиснатото си гърло.
	— Е, явно си заприличал на нас. Уменията на един шейдър нямат въздействие върху друго драки. Изглежда, са ти прелели достатъчно наша кръв, за да станеш устойчив към заличаването на паметта. Това обяснява защо си така свързан с нас… защо толкова добре ни проследяваш. Ти си като нас.
	Дълго време не си казваме нищо. Чудя се дали си мисли същото, което и аз.
	_Има ли и друго?_ По какво ли още се отличава от останалите хора? По какво прилича на мен? На драки?
	Поклащам глава. Твърде много въпроси. А няма как да знаем отговорите. Не и сега. Не съм сигурна дали изобщо някога ще разберем. А и какво значение има? Разполагаме само с този миг. За нас няма да има утре. Няма бъдеще.
	— Това отвращава ли те? — пита той. — Тоест, аз?
	Зная какво ме пита, но отговорът не е толкова прост.
	— Зная, че не е зависело от теб. Важното е, че в резултат на това си жив… Но в жилите ти тече крадена кръв. Били са убити дракита… заради теб.
	— Зная.
	В тъмното блестящите му очи дори не мигват.
	— Не мога да отрека нищо от това, което казваш. Твърде късно разбрах какво ми е причинил баща ми. Знаеш го, нали? Трябва да ми повярваш.
	— Вярвам ти.
	Дишането му е тежко.
	— Понякога ги усещам нощем. В сънищата си. Стисвам очи за кратко и давам глас на разяждащия ме страх.
	— Баща ми е един от…
	— Не! Не е възможно. Дори не си го помисляй. Започнахме да ловуваме в този район преди малко повече от година.
	Залива ме вълна на облекчение.
	— Никога не би могъл да ме отвратиш, Уил. Твърде много държа на теб.
	Ръката му се плъзва по гръбнака ми и аз потръпвам. Опомням се и отново се сещам за какво съм дошла тук.
	— Как ме намери? — питам, печелейки време. Казвам си, че трябва да се отдръпна, да се освободя от вълшебното усещане, което ми дава прегръдката му. Да се оттегля, преди да е станало твърде трудно.
	_Твърде трудно?_ Напушва ме смях. Вече е твърде трудно.
	— За трети път идвам тук да те търся — признава той.
	— Съвсем сам? — тялото ми се напряга. Хвърлям бегъл поглед към плътните сенки, сякаш очаквам от тях да изскочи някой ловец.
	— Сега съм сам — уверява ме той. — Миналия път дойдох със семейството ми. Изплъзнах се, докато те…
	— Бяха на лов — довършвам аз с твърд тон.
	Разтрепервам се при мисълта, че из тези гори са бродели ловци. Толкова близо до селището. Сега те не са безименни. Вече не са призрачните торбалани от кошмарите. Виждам ги. Баща му. Чичовците му. Братовчедите му Зандър и Ангъс. Били са тук. Съвсем наскоро.
	Тръсвам глава и ме обзема гняв, че е дръзнал да се върне тук. Рискувал е толкова много. И не само себе си. Поставил е в опасност живота на всяко едно драки от моя прайд.
	— Прекалено опасно е да си тук. Не биваше да идваш. Ако знаеха кой си…
	Отново поклащам глава. Да го изгубя, защото вече не мога да го виждам, е едно, но да го изгубя, защото го няма вече, защото е убит от събратята ми…
	Това не бих могла да понеса. Ще ме съсипе.
	— Взеха ме за заблуден турист.
	— Тамра и Касиан те познаха.
	— Обаче не казаха нищо.
	Кимвам.
	— Заради мен. Запазиха мълчание заради мен. Обещах, че ще те накарам да убедиш семейството си да спре да ловува в района — обяснявам аз и вдишвам дълбоко въздух. — Обещах също, че ще гарантирам никога повече да не се върнеш тук…
	— _Обещала си?!_ — гласът му ме пронизва. — На кого? На Касиан? Нищо чудно, че е искал да ме убедиш да не се връщам.
	Иска ми се да го опровергая, да му кажа, че Касиан иска той да си отиде, защото така е правилно. И безопасно. Не става дума за ревност или собственическо чувство.
	Притварям измъчено клепки и запазвам мълчание. Съвсем наскоро Касиан ме държеше в обятията си, точно както Уил сега. И аз му го позволих да ме прегръща. Да ме целува.
	Със сподавен стон се отдръпвам от Уил, чувствайки се като предател. Вярно, тогава бях самотна, но в обятията на Касиан ме запрати собствената ми уязвимост… _и ми хареса._
	Уил отново ме притегля към себе си.
	— Какво искаш? Да си тръгна и да не се върна повече?
	Оставам в прегръдката му, без да се съпротивлявам. Твърде слаба съм. Липсвал ми е прекалено много. Мислех, че мога да го забравя, да намеря бъдеще в прайда и макар че мисълта за това убиваше част от мен, ставащото в момента може да се окаже по-зле. Да го прегръщам, да вдишвам познатото ухание, да го имам за кратко и после отново да му кажа сбогом — сякаш отново се гмурвам в ада.
	Напрягам очи в тъмното, за да се насладя на малкото, което успявам да зърна. Красотата му, от която ме боли. Очите му, дълбоко разположени под тъмните вежди. Косата, която непрекъснато се бунтува и пада върху челото му, молейки ръката ми да я отметне назад. Устата му, устните му.
	Опитвам се да запомня всичко, решена да запечатам образа му в душата си. Така ще мога да го извиквам в онези бъдещи мигове на покой, когато ще оставам сама в тъмното и ще мога да се отдавам на размисли.
	Пръстите му обхващат раменете ми.
	— Значи се отказваш от нас, Ясинда?
	Взирам се в лицето му, което се губи в нощния мрак.
	— Опасно е. Не само за нас. Но и за другите. Става дума за живота на безброй дракита и хора.
	Ръцете му се плъзват нагоре към лицето ми и вече не мога да устоя. Широките му длани. Силните му пръсти, толкова нежни, когато ме прегръща. Очите ми горят. Примигвам отчаяно, в опит да спра сълзите си.
	— Къде е вярата ти? — палците му леко се притискат в бузите ми. — Ще намерим начин.
	Поклащам глава.
	— Не знаеш какво преживях.
	— Нараниха ли те? — гласът му добива режещи нотки, а ръцете му усилват натиска. — Когато се върна тук, те…
	— Не — побързвам да кажа. — Добре съм. Не че не заслужавам наказание. Уил, аз се разкрих пред ловците.
	— Тогава да останем само двамата. Без прайд. Без ловци. Няма да се налага да рискуваме нечий живот.
	— Какво имаш предвид?
	— Да избягаме заедно.


>	12

	За кратък миг, докато осмислям чутото, оставям надеждата да проправи път към сърцето ми, което бие неудържимо. Аз. Уил. И нищо друго.
	— Как? Къде ще отидем?
	— Където и да е.
	Надеждата веднага ме напуска. Смятах, че може би има конкретен план. Че може би има някакъв шанс.
	— Това е просто една мечта, Уил — погалвам бузата му. — Красива мечта.
	Отдръпва се от ръката ми, сякаш не желае да приеме утешителния ми жест, щом е придружен от отхвърляне.
	— Не е нужно да е само мечта. Може да бъде истина, Ясинда. Ела с мен. И ще стане реалност.
	В мен се надига отчаяние заради празните надежди, които ми дава.
	— Но как? — настоявам да зная. — Къде ще отидем? Как ще живеем?
	— У баба ми. Тя ще ни помогне, ще ни приюти за кратко.
	Примигвам.
	— Баба ти?
	За пръв път чувам, че има баба, но пък с Уил все още не знаем много един за друг. Наясно сме с големите неща. С тайните. Дреболиите някак са се изгубили между тях и сърцето ми се свива от болка при мисълта за всички онези дребни неща, които тепърва бихме могли да открием един за друг, стига да бъдем заедно. Само да имахме времето, шанса… ако водехме нормален, простичък живот.
	— Няма да останем при нея вечно. Баща ми накрая ще се сети къде съм отишъл и ще дойде да ме търси, но тя ще ни услужи с малко пари, за да си стъпим на краката…
	Поклащам глава, докато все още се опитвам да проумея какво ми казва.
	— И баба ти ще ни помага, без да ни издаде на баща ти?
	— Тя е майка на майка ми и никак не харесва баща ми. След като мама почина, татко така и не й позволи да ме види. Смята, че си пъхала носа навсякъде. А когато се разболях… — чертите му се сковават. — Даже тогава не я пусна да ме навести.
	Чувам и онова, което остава неизказано. Баща му не е искал тъща му да се навърта наоколо, докато на Уил му преливат кръв на драки.
	Обзема ме мъчително чувство. Колко ли е била нужна на Уил, докато е израствал — единствената връзка с майката, която е изгубил. Дори след като се е разболял, при него е останал само баща му, за когото не може да се каже, че е топъл и ведър човек. Пред очите ми изниква момчешкото лице на Уил и нещо в мен се пречупва.
	Самотата му намира отклик в мен — място, в което раните му се отразяват като в огледало.
	— Тя не е толкова далеч… в Биг Сър.
	— Не мога — отронвам аз. Думите засядат в устата ми и оставят ужасен вкус.
	— Искаш да кажеш, че не искаш — упреква ме той. — Заради Касиан ли е? Вие двамата…
	— Не — прекъсвам го. — Не е това, Уил. Той е един от малкото верни приятели, които са ми останали.
	— Приятел. Аха. Сигурен съм, че иска само приятелството ти.
	— Е, _аз_ искам само това.
	Лицето ми пламва при спомена за целувката. Целувка, която бе моментна грешка от моя страна или по-скоро предателство спрямо всички. Спрямо Уил. Тамра. Касиан. Дори спрямо мен.
	Накланя глава към мен и челата ни се докосват.
	— Значи, не желаеш Касиан… и все пак искаш просто да изчезна от живота ти? — прошепва той.
	Този път само му кимвам. За мен е твърде болезнено да изрека тази лъжа. Сега, когато съм тук, с него… Не съм се чувствала толкова жива, откакто се завърнах в прайда. Откакто започнах да се самозаблуждавам, че все някога ще го забравя.
	Той сякаш усеща слабостта ми. Плъзва ръце по бузите ми и заравя пръсти в косата ми, играейки си нежно с къдриците.
	— Готова ли си да се откажеш от нас? Наистина ли искаш да си тръгна, да сляза от планината и никога да не се върна? Да те забравя?
	От резкия му, дрезгав глас и от сценария, който ми обрисува, ме полазват тръпки. _Не, не, не искам това. Но така трябва да бъде…_
	— Кажи ми го, Ясинда. Кажи го и ще си тръгна. Това ли искаш? Да не ме видиш повече?
	Сподавен хлип слага край на решимостта ми.
	— Не, не.
	Той ме целува. Дълбоко, ненаситно. С ръце, заровени в косата ми.
	Хладните му устни се срещат с моите, които са вечно горещи. Жаравата в сърцевината ми се разпалва, опитвам се да я сдържа. Отдавам се в плен на емоцията. Той събужда у мен всичко, което се мъчех толкова усърдно да потисна, и аз му откликвам, целувайки го със същия плам, като изгладняло животно. Изгладняло за него.
	Внезапно ме изпълва почти ужасяващо чувство на убеденост.
	_Не мога да се откажа от него._
	Той е другата ми половина. Разбира какво е да си изолиран от всичко и от всеки, да отхвърляш пътя, който останалите са предначертали за теб. Ние сме еднакви. Две страни на една монета.
	Уил отделя устни от моите, за да си поеме дъх и да прошепне в ухото ми:
	— Ще намерим начин…
	Разтрепервам се от обзелите ме терзания. Той ме целува, аз се притискам в него, а през това време в гърдите ми избухва огън, чиито пламъци стигат до гърлото ми. Подхваща ме с ръка, за да ме задържи да не падна.
	Пред очите ми, в мрака, препускат цветове, танцуват петънца, чувствам се като пометена от някаква вълна — от _него_. Отдадена на магията на устните и ръцете му, които са се впили в мен.
	— Тамра — отронвам с въздишка, мислейки за сестра ми и за нашата възобновена близост. — Не зная дали мога да я изоставя.
	После нещо в мен се преобръща, вдига се като резе на врата. Тамра няма нужда от мен. Тя намери своето място в прайда. Има си Касиан. Може би, ако си тръгна, той най-сетне ще я оцени по достойнство. Може би трябва да напусна, за да имат своя шанс.
	Мама обаче е съвсем друго нещо. Вярно, би се зарадвала, ако избягам от прайда. Може дори да поиска да дойде с мен. Но мога ли да й го причиня? Да я накарам да избира между мен и Тамра? Или просто ме е страх, че няма да избере мен?
	— Ясинда…
	Сякаш прочел мислите ми, Уил изпуска топла въздишка, която погалва бузата ми.
	— Просто помисли. Само за това те моля…
	Засега. Не го казва, но аз го чувам. Той няма да се откаже от мен. Иска да сме заедно. Без значение колко силно се опитвам да го отблъсна.
	В мен пламти въодушевление. Наслаждавам му се и кимвам бавно.
	— Трябва ми малко време.
	— Да се срещнем пак. След две седмици.
	Дъхът ми спира. Две седмици. Толкова дълго. Но после се сещам, че за да стигне дотук, трябва да предприеме сериозни маневри. Сигурно не е лесно да изчезне от семейството си, без да събуди съмнения у тях относно плановете си.
	И все пак, фактът, че Уил ме оставя отново, ме обезсърчава. Две седмици ми изглеждат като цял живот. Преглъщам тежко, притискам се в ризата му, дърпайки я от топлата му гръд.
	Той оглежда бегло тъмната поляна, на която сме застанали.
	— На същото място, нали?
	И това е нещо. Засега. Все още не е нужно да взимам решение, но имам обещанието му, че пак ще го видя. И пак ще се наслаждавам на всичко това: ръцете, милващи лицето ми, вкуса на устните му.
	Достатъчно ми е. За да издържа още две седмици.
	— Добре — съгласявам се колебливо, защото не искам да се издам как не ми се ще да го пусна да си върви. Ще види, че съм слаба, и ще се опита да ме убеди да тръгна с него на минутата. А аз не мога да го направя, колкото и да ме изкушава.
	— Е, тогава е решено — в гласа му се долавя увереност. Той смята, че следващият път, когато се срещнем тук, ще е, за да избягаме заедно.
	И сигурно е така.
	— По обяд — казвам. Промъкването покрай караула през деня е рисковано, но си струва да видя на дневна светлина блясъка в очите на Уил, преливащи в златисто, зелено и кафяво. Ще зърна меденокестенявата му коса. Копнея за това.
	— Ще бъда тук.
	— И аз.
	По какъвто и да е начин. Нищо не може да ме спре. И може би това е доводът, който ще ми помогне да взема тежкото решение.
	Ако не мога да понасям да живея без него, какъв избор имам?


>	13

	Крия се извън селището, приклекнала във високата лятна трева, и събирам смелост, втренчена в самотната фигура, застанала на караул на входа. Малко по-рано Касиан го беше разсеял, за да мога да се промъкна покрай него.
	Гриза върха на палеца си, мислейки за думите на Касиан относно завръщането ми в селището. _Няма да е проблем. Часовоят няма да иска прайдът да узнае, че те е изтървал и си се измъкнала незабелязано._
	Изправям се с надеждата, че е прав, и закрачвам уверено към сводестия вход. Ако не съм уверена на сто процента, то поне се преструвам добре.
	— Здрасти, Левин — казвам с непринуден и леко нехаен тон. — Как е?
	При тези мои думи Левин се изпъва като струна и будните му воднисто сини очи се разширяват.
	— Ясинда! Ама какво…
	Хвърля през рамо бистър поглед, сякаш самият Северин е свидетел на неговия провал. Сетне със силно снишен глас издърдорва бързо:
	— Какво правиш извън градските стени?
	Заравям ръце дълбоко в джобовете на джинсите си.
	— Просто се разхождах — отвръщам аз, полюлявайки се на пети. — Както правеше и ти преди малко. Нали? Докато уж беше на поста си.
	Дори в тъмнината, в която влажната мъгла се суче около нас на досадни филизи, успявам да зърна руменината, заляла лицето му.
	— М-м, да.
	— Виж, не е кой знае какво — свивам рамене аз. — Имам предвид, и аз ще си мълча…
	Гласът ми се снишава при очевидния намек.
	— Да — бърза да се съгласи той. — И аз също. Върви.
	Подканя ме с жест да вляза през портите.
	— Давай.
	Минавам покрай него с усмивка.
	— Благодаря.
	Доближавайки къщата на Нидия, се поколебавам, усмивката слиза от лицето ми. Прозорците са тъмни. Нидия и Тамра сигурно са изтощени, останали без сили след усилията си да заличат паметта на Уил.
	Обръщам поглед към небето, представям си сестра ми така, както я видях — пореща въздуха в тъмната нощ, обзета от еуфория от усещането, което е все още ново и удивително за нея.
	В тайнствената нощна тишина долавям някакъв звук — на скърцащ чакъл под тежестта на нечии стъпала. Пулсът ми се ускорява и затуптява в гърлото ми. Изчаквам, защото първо решавам, че Левин е променил решението си и ме е последвал, за да ме издаде.
	Устните ми се разтеглят в усмивка, обръщам се назад, готова наново да го убеждавам да забрави, че ме е видял да се вмъквам тайно в селището.
	Но него го няма.
	Свъсвам вежди и мярвам неясната фигура на Левин, който все още стои на пост край караулката в далечината. Завъртам се на триста и шейсет градуса, взирайки се напрегнато в сивите къдрици на мъглата, разстилаща се като някакъв вечен прилив. Парата полепва по кожата ми подобно на тънък слой гланц.
	Няма никого.
	Вятърът сменя посоката си и повлича мъглата след себе си. Тънките струйки около лицето ми се раздвижват и гъделичкат страните ми.
	_Пук._
	Очаквайки най-сетне да видя някого, се обръщам рязко по посока на хрусналата клонка и дългите ми кичури коса изплющяват по лицето ми.
	— Ехо? — кънти гласът ми в нощта. — Кой е там?
	Гледайки гневно в трептящия като дим въздух, си представям как се появява някой от патрулите, но не се случва нищо такова. Топлината напира изпод опънатата ми кожа, събужда инстинкта ми за самосъхранение — бий се или бягай. Един постови не би крил присъствието си.
	И все пак чувството, че не съм сама, не ме напуска.
	Обгръщам с ръце раменете си и ги разтривам. Отново поемам в нощната мъгла, бързайки да се прибера у дома.
	Вече съм почти в центъра на селището, когато един глас прекъсва ритмичния звук от стъпките ми.
	— Здрасти.
	Спирам рязко и се извръщам, за да видя Касиан, който се появява от мъглата.
	— Ти ли ме следеше, докато се придвижвах из града? — питам настоятелно. — Защо не каза нищо?
	— Какво? — смръщва се той. — Не, чаках те тук.
	Втренчвам се в него с подозрение, после отново поглеждам през рамо сякаш ще зърна някого там — някой, който се спотайва и ме шпионира.
	Отново обръщам очи към него, когато ме пита:
	— Направи ли го? Каза ли му да не се връща повече?
	— Да, казах му.
	И наистина беше така. Поне в началото.
	Свеждайки поглед, тръгвам отново с ръце, скръстени на гърдите ми.
	Той закрачва редом с мен.
	— Ти как си?
	— Ще се оправя — тръсвам глава. — Днес се случиха… много неща.
	— Така е, зная — той се спира, поставя и двете си ръце на раменете ми и се вглежда в мен. — Постъпи правилно.
	_Правилно._ Вече дори не зная какво означава това. В гърлото ми засяда буца. Неспособна съм да проговоря, да изрека поредната лъжа. Само кимам отривисто. Изплъзвам се от ръцете му и му обръщам гръб, не желая да съм близо до него. Присъствието му ме кара да се свивам… изпълва ме с вина. Заради целувката. Заради лъжите, които му наговорих тази вечер. Заради вероятността да напусна прайда завинаги и да предам доверието му.
	Той ме настига и аз плъзвам поглед към него, нетърпелива да остана сама.
	Изглежда, че ме разбира без думи.
	— Ще те изпратя до вас, за да не докладват за теб, ако те спрат. Ще им кажа, че съм те придружил, след като си ходила да видиш Тамра.
	Тези думи ми напомнят какъв ще бъде животът ми тук, ако остана. Няма да бъде _лош_ живот. Касиан винаги ще ми бъде приятел, ще ме защитава и ще ми помогне отново да намеря мястото си в прайда. И накрая ще ме приемат отново. _Ако_ си изиграя ролята.
	Ако мога да забравя Уил.
	Ако мога да се преструвам, че не съм нещастна. Всичко зависи от мен.
	Долепим пръсти до устните си, които още помнят усещането за него. Не мисля, че някога ще мога да забравя. Последните седмици се опитвам да убедя сама себе си, че мога да го оставя зад гърба си… че вече съм го оставила. Тази нощ опроверга всички илюзии. Винаги ме е чакал. И винаги ще ме чака.


	Дни по-късно стоя пред вратата на майка ми и почуквам леко.
	— Мамо — повиквам я.
	Тихото бръмчене на телевизора й се чува и през вратата. Смяната й е свършила преди часове, значи от известно време си е вкъщи. Сигурно е гладна. Не видях съдове в мивката.
	След още едно потропване отварям вратата и влизам в неосветената стая. Тя лежи в леглото си, облечена в хавлия, а очите й са втренчени в телевизора. Поглеждам към разхвърляното легло и примигвам. Мама винаги го оправя. Никога не съм го виждала в този вид до толкова късно.
	На нощното й шкафче се мъдри наполовина пълна чаша вино верда. До нея е оставена самата бутилка. Напоследък виното е единственото, което я поддържа. Не че това може да се нарече храна. Чудя се защо не й пречат да взима толкова много вино от клиниката. То се ползва главно като лечебно средство, не за свободна консумация.
	— Здрасти, мамо.
	За миг тя откъсва очи от повторението на някакъв комедиен сериал.
	— Здравей, Ясинда. Добре ли мина денят ти?
	Очите й са мътни и безжизнени.
	Задава ми въпроса машинално. Колкото да каже нещо.
	Как да отговоря на майка, която е изпаднала в забрава? Има ли нещо, което мога да кажа или направя, за да си я върна?
	— Добре. Нормално — прокашлям се аз, решена да направя всичко възможно, за да й вдъхна живот. Как да я оставя в това състояние? Ако избягам с Уил, кой ще се грижи за нея?
	— Довечера в спортната зала ще има турнир по джако. Снощи го прекъснаха. Реших, че може да искаш да отидеш и да погледаш… може би и да поиграеш.
	— Не — бързо отказва тя. — Не ми се ходи в навалицата.
	Естествено, мисля си. Всичко, което правиш, е да се явяваш на работа, да посещаваш Тамра от дъжд на вятър и да пиеш всяка вечер, за да заспиш. Да си общуваш с прайда, който ти отне и двете дъщери, надали ти се струва толкова добра идея.
	— Тогава може да си устроим момичешка вечер — предлагам аз. — Какво ще кажеш да сготвя?
	Погледът й прехвръква към мен и се чудя дали осъзнава, че не е готвила вкъщи повече от седмица.
	— Защо не — промърморва, но отговорът й прозвучава провлечено, някак неохотно. Ясно. Не иска компания. Дори моята.
	Усмихвайки се насила, се преструвам, че не съм забелязала нежеланието й.
	— Супер. Ще те повикам, когато съм готова с вечерята.
	Леко затварям вратата след себе си и се насочвам към кухнята.
	Докато пълня една от тенджерите с вода, долавям някакъв шум. От скърцаща дъска.
	Обръщам се светкавично.
	— Мамо?
	Нищо.
	После го чувам отново. Подът отново проскърцва. Правя няколко крачки във всекидневната.
	— Ехо? — изчаквам няколко мига, докато се взирам в празната стая. Сетне поклащам глава и се връщам в кухнята, потърквайки настръхналата кожа на тила си. Не за първи път ми се струва, че има някой вкъщи. Въздъхвам. Нищо чудно, че съм толкова изнервена. След всичко, което се случи през последните месеци.
	Мислите ми се връщат обратно към мама и кипвам от гняв заради пълната й липса на интерес към… _каквото и да било_. През ума ми бегло минава еретичната мисъл, че дори не съм длъжна да й казвам кога е готова вечерята. Но после гневът постепенно отслабва и остава само тъгата. Защото нея дори и това не би я развълнувало.
	Майка ми изчезна, избяга от мен. Жената в стаята й не е тя. Това е призракът й. Зная, че поне трябва да се помъча да я върна. Че не мога да планирам бягство, преди да съм направила опит.

	* * *

	Забелязвам Лаз през прозореца на всекидневната. Досега съм я виждала само в училище и тя винаги е с някой друг. Внезапно изпитвам остра нужда да поговоря с нея насаме, преди да се видя с Уил и вероятно да напусна завинаги прайда.
	Грабвайки обувките, сядам на дивана и започвам да ги връзвам непохватно, твърдо решена да премахна настъпилото отчуждение между нас. Тя ми липсва и искам да поправя нещата.
	На вратата се почуква, от което сърцето ми едва не изскача. _Лаз._ Явно няма да има нужда да я гоня по улицата. Дошла е при мен.
	Готова на всякакви отстъпки, бързо отварям вратата с надеждата, че Лаз е променила отношението си и затова е тук. В крайна сметка и преди сме се карали, но никога по такъв начин. Не може да ми е вечно сърдита.
	Само че на верандата не е застанала Лазур.
	— Ясинда — Касиан повдига леко ъгълчето на устата си, докато изрича името ми.
	Една от редките му усмивки. Действа ми изнервящо. Не ме свърта на едно място, пристъпвам от крак на крак. Не искам това. Не го искам. Може би, ако сестра ми не беше лудо влюбена в него. Може би, преди появата на Уил в прайда съм била достатъчно слаба, за да приема Касиан и неговите полуусмивки. Но не и сега. Сега искам повече.
	Искам Уил.
	Клатя глава неодобрително, докато Касиан влиза вкъщи. Е, дотук с плана ми да говоря с Лаз насаме. Поглеждам през входната врата и изпращам с поглед фигурата й, която постепенно се смалява в далечината. Затваряйки вратата, скръствам ръце на гърдите и се обръщам към него.
	Сянката му ме покрива, нахлува в личното ми пространство, надвисва над мен. Заковавам се на място. Въпреки близостта му, изглежда, не мога да мръдна.
	— Какво искаш?
	Той не отговаря. Просто стои до мен, с изпитателен, пронизващ поглед, който отново ме подмамва да мисля, че ме е прозрял. Вижда истинската ми същност под всичко останало. Под обвивката на момиче. Под обвивката на драки. Отвъд костите, плътта и тлеещия огън. И все пак, ако наистина ме виждаше такава, каквато съм, тогава щеше да знае, че не съм могла да се сбогувам с Уил. Щеше да знае, че съм го излъгала. Щеше да знае колко е мъчително за мен да се изправя лице в лице срещу него с моята измама, тегнеща грозно помежду ни.
	Погледът ми се премества към устните му, чийто вкус още помня, и се задържа за кратко върху тях, докато нещо не сковава гърдите ми и спира дъха ми. Той вдига ръка и аз се дръпвам уплашено.
	Чувствам се като глупачка, но не отстъпвам от мястото си, докато палецът му гали бузата ми.
	— Какво правиш? — прошепвам.
	— Докосвам те.
	Възглавничките на пръстите му се плъзват по брадичката ми, по долната ми устна, толкова меки, въздействащи, и аз разбирам какво иска. Усещам го в допира му. В начина, по който ме поглъщат тъмните му очи. Дъхът му нашепва името ми.
	За една секунда се накланям към него, но после внезапно отскачам назад.
	Причината да се отделя от него не е угризение на съвестта.
	А нечий възглас. И разбирам, че не сме сами.


>	14

	Обръщам се и впервам поглед в сестра ми. Лицето й е залято от руменина, бузите са обагрени от яркочервен цвят, който сякаш осквернява алабастровата й кожа. Кожата ми изстива, после отново се сгорещява.
	— Тамра — произнасям името й едва чуто, като мъчителен стон, заседнал в гърлото. Бледите й, заскрежени очи прескачат между мен и Касиан.
	— Е, какво? — дръзко пита тя. Гласът й е суров, жесток, толкова контрастиращ с външността й, разтреперана и крехка, още по-неземно бледа от обичайното. — Какво е? Какво толкова специално има у нея?
	Задава този въпрос, втренчила поглед в Касиан.
	— Кажи ми!
	— Нищо — понечвам да отвърна. — Нищо, Там…
	Тя замахва към мен.
	— Говоря с Касиан, Ясинда! — вниманието й отново се насочва към него. — Наистина искам да знам. Дори лицата ни са еднакви! — изсумтява. — Е, почти.
	Отмята назад един от сребристите си кичури.
	— При това сега не само съм истинско драки, но и притежавам талант, който съперничи на нейния. Така че, какво толкова специално има у нея?
	Бледият й поглед проблясва от силната емоция, вперен изпитателно в него, отчаяно търсещ отговор на този въпрос.
	Касиан дълго не казва нищо. Аз страдам безмълвно. Очаквам да каже, че у мен няма нищо специално, че се връща при мен по силата на някакъв навик.
	Тамра бавно поклаща глава.
	— Просто ми кажи.
	Изрича следващия си въпрос със слаб шепот, при който сърцето ми се свива от болка.
	— Защо не избра мен?
	Касиан най-сетне отговаря с тих, изтерзан глас:
	— Не зная. Помъчих се… откакто се върнахме тук, се опитвах много пъти… Но ти просто не си тя.
	Ще ми се думите му да не ме трогваха по този начин. За миг позволявам на топлината да обгърне сърцето ми. Оставям се да вярвам, че съм специална за него. Че съм много повече от огнедишащата, която той е _научен_ да предпочита.
	Тамра изглежда така сякаш е понесла удар. Румени петна изпъстрят бледата извивка на шията й.
	— Така ли? Колко жалко, че тя не изпитва същото към теб. Ти никога няма да си нейният избраник, нали знаеш. Не си за нея. Помисли върху това. Когато тя е с теб, ще й е мъчно за _него_.
	И изчезва. Като дим през вратата.
	Още известно време се взирам в мястото, където стоеше допреди малко.
	— Защо го направи?
	— Имаш предвид, защо й казах истината ли?
	— Истината? Мислех, че вие двамата…
	— Не — простичко и без заобикалки отвръща той, поклащайки тъмната си глава. — Опитах… но не мога.
	Затварям очи, изпитвайки неимоверно страдание. Сетне ги отварям и го поглеждам.
	— Тя е права. Винаги ще виждам Уил.
	— Не — отхвърля той думите ми отново с вбесяваща убеденост. — Той беше твоето бягство. Когато спреш да бягаш, ще видиш, че ти и аз си принадлежим. Може и да съм се съмнявал преди, но когато ме целуна на кулата…
	— Онова — прекъсвам го рязко — беше грешка. Сериозен пропуск в преценката ми.
	— А може Уил да е грешката.
	При тези думи отстъпвам назад.
	— Да приемем, че можеш да получиш твоя безценен Уил. Да се откажеш от прайда, семейството, живота си, за да бъдеш с него. Не мислиш ли, че някой ден ще се събудиш и ще го видиш в истинската му светлина — един ловец с кръв по ръцете му? Ловец с _открадната_ кръв, която тече във вените му?
	Клатя глава.
	— Не! Не желая да те слушам…
	— Защото е вярно. Мислиш си, че ще можеш да живееш с това? Когато фантазията се изчерпи, когато първоначалната тръпка от това, че си с него, избледнее… ще си спомниш защо той е бил неподходящ за теб.
	— Не зная защо изобщо обсъждаме това. Никога повече няма да го видя — изричам лъжата с треперещ глас.
	Взрял се е в мен така напрегнато, че се боя да не е разбрал за моята измама.
	— Просто не искам между нас да има повече недоразумения — отвръща твърдо той.
	— Аз идеално разбирам ситуацията. Между мен и теб няма да се получи — посягам към вратата. — По-добре иди при Тамра. Тя е разстроена.
	— И аз съжалявам за това — поема той дъх, при което широките му гърди се повдигат. — Но не съжалявам за нас.
	— Няма никакво _нас_ — просъсквам аз, стискайки ръце в юмруци.
	Тръгва към вратата с лека и непринудена походка.
	— Мога да бъда търпелив. Имаме време.
	После изчезва, а вратата остава да зее отворена след него.
	Времето е последното нещо, с което разполагам тук. Скоро ще се срещна с Уил. _И ще заживея с него._ Взимам това решение с ослепителна яснота. Всяко едно съмнение, което съм имала, вече е история.


	След смяната ми на следващия ден поемам към къщата на Лаз, намираща се в противоположния край на селището. Трябва да я видя. Трябва да поправя нещата между нас, преди да си тръгна. Поне доколкото мога.
	Тя отваря вратата. Гледа ме известно време с повдигната вежда, преди да ми даде знак да вляза с елегантен жест на ръката.
	Докато безшумно изкачва стълбите към стаята си, дългата й, прошарена със сини кичури коса пада по гърба й като струи на поточе. Майка й, която ме забелязва на излизане от кухнята, ме задържа за малко.
	— Ясинда! — възкликва Соба и ме притегля в прегръдките си.
	Не отговарям на прегръдката й веднага — твърде изненадана съм. Бях забравила колко е приятно някой друг от членовете на прайда да ме посреща така топло.
	— Време беше да дойдеш. Помня, когато идваше тук буквално през вечер.
	И аз си спомням онези дни. След първото ми преобразяване и неуспеха на Тамра с Лазур станахме още по-близки. Бяхме неразделни.
	— Мамо — провиква се Лаз отгоре.
	— О, няма да те задържам — казва майка й, потупвайки ме нежно по рамото. — Хайде, качвай се.
	Стаята на Лаз не се е променила, откакто идвах тук за последно: цялата в ярко розово и синьо, навсякъде постери с изображения на океана. Приближавам се до снимка на плажа Кармел. Като момичета обсъждахме как ще отидем да поживеем там. Тогава, когато мислех, че прайдът ще ми позволи да странствам. Сега осъзнавам, че вероятността е била много малка. Твърде много ме ценяха, за да рискуват да ме изгубят. Не беше тайна, че дракитата понякога не се връщат от странстванията си.
	И все пак ние си мечтаехме, убедени, че навършим ли осемнайсет, ще настъпи нашето време. Нашият ред. Като толкова много дракита преди нас щяхме да предприемем пътуване навън и да живеем цяла година сред хората. Да научим за начина на живот във външния свят, преди да се завърнем в прайда.
	С усмивка прокарвам длан по лъскавата, хладна хартия на постера. Плажът, заснет на фона на злачни хълмове, изглежда като нещо извадено от италианска ваканционна брошура. Може би Лаз все още може да поплува под онези лазурносини води, напълно преобразена. Само че без мен.
	Сядам на леглото й и издърпвам мека сърцевидна възглавничка от купчината, натрупана в горната му част. Притискам я до гърдите си.
	— Колко ми липсваше тази стая!
	Тя стои до прозореца, заела непоклатима поза, скръстила слабите си ръце пред гърдите.
	— Така ли? — озъбва ми се. — Не си личи особено.
	— Мъчно ми е за _теб_! — додавам, решена да говоря направо. Нямам време за заобикалки.
	— Показваш го по странен начин. Отпраши и…
	— Не съм искала да си тръгвам — опитвам се да обясня, но тя не ми обръща внимание и продължава да говори.
	— И се влюби в някакъв човек. Преобразила си се пред очите му — възмущава се тя и притиска сърцето си с ръка. — Не мога да повярвам, че си ни поставила в такава опасност. Ясинда, която познавам, никога не би…
	— Ясинда, която познаваш, не би могла да стои настрана и да го гледа как умира — така съм вкопчила пръсти във възглавницата, че чак ме заболяват. — Не и когато имам възможност да направя нещо. Той падна от скала, Лаз. Нямаше време да мисля. Просто действах.
	Взирам се в нея с умолителен поглед, искам да ме разбере.
	Известно време тя ме гледа изпитателно, преди да попита:
	— Щеше ли да останеш там, ако Касиан не беше дошъл да те отведе?
	Гласът й вече не звучи сърдито, в него се долавя само болка и ми се приисква да излъжа. Ще ми се да й спестя терзанията, но вече лъгах достатъчно.
	— Да, мисля, че щях.
	Тя дълго не отвръща нищо. После поклаща глава, с шумна въздишка се пльосва до мен и ме сръчква игриво.
	— Дано поне е бил секси.
	На устните ми се появява усмивка. Това е забавната, чудата Лаз, която обичам и помня. Усмивката слиза от лицето ми и се вглеждам напрегнато в нея, за да запомни завинаги този момент и думите ми:
	— Той е наистина специален, Лаз. Онзи ден, в който с теб се измъкнахме тайно оттук и ловците ни подгониха, той ме видя. И ме пусна. Той е причината да избягам от хайката. Държи на мен заради самата мен. А не заради това, което представлявам — засмивам се пресипнало. — Никога не съм могла да кажа такова нещо за някой друг.
	Въпреки че напоследък начинът, по който Касиан ме гледа… Не! Отхвърлям тази мисъл. Ще живея с Уил.
	Тя се е втренчила в ръцете си и кима бавно.
	— Май мога да разбера това.
	— Трябва да ме разбереш — шепна разпалено. — Наистина имам нужда.
	Вдига поглед към мен и чета безмълвния въпрос в очите й. Въпрос, на който няма да отговоря. Когато дойдат при нея, искам да може да ги погледне в лицето и да им каже искрено, че не е знаела нищо за плановете ми.
	— Разбирам те — най-сетне отронва тя.
	И тогава не мога да се сдържа. Притеглям я в прегръдките си и я притискам.
	— Благодаря.
	Гласът ми секва и тя ме погалва по косата.
	— Няма нищо. Вече не съм ти сърдита. Кога съм можела да ти се сърдя дълго? Това сега беше истински рекорд.
	Засмивам се. Звукът от смеха ми наподобява хълцане.
	— Спомни си това, когато те вбеся следващия път.
	— Вече планираш следващ път? — заяжда се тя.
	Гърдите ми се свиват.
	— Казвам го за всеки случай — презастраховам се аз.
	— О, Ясинда — поклаща тя глава. — Каква мрачна фаталистка си. Не бери грижа за нещо, което още не се е случило. Живей за момента.
	— Такава съм си — изсумтявам.
	Погледът ми се плъзва по стаята и тежкото чувство в гърдите ми отслабва, щом мярвам онова, което търся, на бюрото й.
	— А сега какво ще кажеш да поиграем на карти?


	Оставам у Лаз, докато не идва майка й, за да ме предупреди, че до вечерния час са останали не повече от двайсет минути. Сбогуваме се набързо и си обещаваме да се видим на следващия ден. Тръгвам си с леко сърце след одобряването с нея. Дано си спомни за тази вечер и ме разбере, когато научи, че съм заминала.
	Пристигам у дома и изминавам коридора, нетърпелива да си взема душ. Последното, което очаквам, е да се сблъскам със сестра ми, която излиза от стаята си.
	— Тамра, не знаех, че ще идваш.
	Лицето й не издава нищо. Напомня ми за детските ни години, когато си придаваше строг и неумолим вид, щом я ядосам. Едва сдържам усмивката си.
	— Това все още е моят дом, Ясинда. Тук израснах.
	Между нас настъпва неловко мълчание, докато стоим в тесния коридор. Тя най-сетне нарушава мълчанието, като посочва вратата зад себе си.
	— Трябваше да си взема някои неща.
	Кимвам, понеже нямам какво да кажа… Всъщност имам, и то много. Но думите ми се изплъзват.
	Тя понечва да мине покрай мен и аз я гледам със свито сърце, сещайки се за ужасната сцена с Касиан. И все пак, това само потвърждава, че е най-добре да напусна, за да може Тамра да получи това, от което има нужда. Живот, в който ще свети със собствена светлина. Без да я споделя с мен.
	Тя се извръща сякаш осенена от някаква мисъл.
	— Отидох да видя мама. Какво става? Не изглежда добре.
	— Така е — отвръщам без заобикалки, преди да успея да помисля как да украся истината. Тамра трябва да знае какво се случва. Мама ще има нужда от нея. И двете ще се нуждаят една от друга.
	— Карат я да работи до късно. Явно така я наказват.
	Тамра промълвява едва чуто:
	— Не знаех.
	— Ти може би вече имаш някакво влияние. Можеш да ги убедиш да не я товарят толкова.
	Тя кимва.
	— Ще се опитам.
	— Пие прекалено много, краде вино верда от клиниката.
	— Това не й е присъщо.
	Не ми харесва упрека, който долавям в тона й — сякаш или я лъжа, или аз съм причината майка ни да търси утеха в бутилката.
	— Мъча се да я накарам поне да се храни. Но през последните седмици й е доста тежко. Потисната е.
	— Защо не си ми казала нищо?
	— Не си ме питала.
	Тя примигва. Зная, че съм я жегнала. Може би несправедливо. В края на краищата това, което й се случи, не беше по нейно желание. Не е искала да се премести при Нидия и да остави мама. Просто се опитва да се справи.
	— Виж — казвам й. — Просто не забравяй да я наглеждаш. Тя има нужда от теб.
	_Защото аз няма да съм тук._
	Тамра ме поглежда с любопитство, преди да кимне бавно с глава. После тръгва към вратата. Ръката й е на облата дръжка, когато се чувам как изтърсвам:
	— Съжалявам, Тамра.
	Тя извръща глава през рамо. Разбира ме с един поглед за какво говоря. За онова, което е застанало между нас. _Касиан._
	— За какво? Че желае теб?
	— Не е вярно — настоявам. — Просто той не го знае.
	— И никога няма да разбере.
	В думите й не долавям гняв. Само умора, примирение. В този момент ми напомня малко за мама или поне за онова, в което се е превърнала напоследък. И отново се питам дали моето заминаване няма да е най-доброто за тях. Присъствието ми тук никак не прави живота им лесен.
	— Лека нощ, Там — изпращам я, но всъщност й казвам _сбогом_. Скоро няма да ме има.
	— Лека, Ясинда — кимва сестра ми и излиза от къщата.


>	15

	След като Тамра си тръгва, аз си взимам душ и навличам долнище на пижама и потник с деколте. Телевизорът в мамината стая хвърля трептяща синкава светлина в коридора.
	Докато се движа в тъмното, дървеният под скърца под краката ми. Изведнъж ме връхлита спомен за това как преди години стъпвах на пръсти по същия коридор и се вмъквах в стаята на родителите ни. Тамра никога не го правеше. Само аз. Внимателно пропълзявах по хладните чаршафи на леглото им и се настанявах между тях, чувствайки се обичана и в безопасност, обгърната от ръцете им.
	На сутринта ме чакаше лекция за това, че трябва да се държа като голямо момиче и да спя в собственото си легло. И все пак, дни по-късно отново се намърдвах при тях. Никога не ме отпращаха.
	Обхождам с поглед същата спалня. Мама е съвсем сама в това огромно легло. Тук, между тях винаги намирах покой. Тогава нищо не можеше да ме засегне.
	Пресягам се да изключа телевизора.
	— За всичко съм виновна аз.
	Застивам на място при звука на маминия глас. Тонът й е толкова мек. Леко доближавам леглото.
	— За кое, мамо?
	— Нищо от това нямаше да се случи, ако не бях аз.
	Погледът й е фиксиран в телевизора, дори не се обръща към мен.
	— Трябваше да ви отведа някъде другаде, но ви заведох точно там.
	Отначало не разбирам.
	— Къде?
	— Защото бях егоистка и исках да си припомня…
	— Какво да си припомниш?
	— Баща ви.
	Тя заравя глава във възглавницата, заглушавайки риданията си. Това ме разтърсва. Не си спомням мама някога да е плакала. Дори когато татко изчезна.
	— Чапарал. Единственото място, което някога е било само наше — мое и на баща ви. Макар и само за няколко дни, преди той да ме убеди да се върнем тук. Бяхме само двамата. Без правда. Само ние в пустинното небе.
	Решавам да й спестя истината, че са ги видели. Или поне нея. Била е забелязана да лети. Заради нея семейството на Уил се е преместило да живее в Чапарал. Докато повечето хора са приели летящото драки за някаква странна птица или летателен апарат — набедено НЛО — други не са подминали това явление. Ловците веднага взимат под внимание подобни сведения.
	Но не мога да я виня. Разбирам какво е да рискуваш заради някого, когото обичаш… да нарушиш правилата, за да бъдеш с любимия. Накланям глава настрани, взирайки се в майка ми. Винаги съм мислела, че приличам на татко, но може би съм повече нейна дъщеря, отколкото съм осъзнавала досега.
	— Вината не е твоя — успокоявам я, като изключвам телевизора и се обръщам да я завия с одеялата, които е изритала настрани.
	Тя се отпуска за сън, без да издаде звук. След като известно време гледам потъналата в сянка фигура, се вмъквам в леглото й, под познатите хладни завивки. Настанявам се близо до нея, за да усетя топлината й.
	Плъзвайки ръка между бузата си и възглавницата, затварям очи и се опитвам да се изпълня с покоя, който някога намирах тук.


	Въпреки че съм взела решение още преди дни, ръката ми трепери, докато изписвам името си под писмото. Е, това е. Оттук нататък няма връщане назад. Сгъвам внимателно листа на четири и го слагам върху възглавницата до другата бележка. Реших, че и мама, и Тамра заслужават да им напиша отделно писмо.
	Внезапно чувам скърцане по пода и настръхвам, поглеждайки през рамо, уплашена, че мама се е върнала по-рано от работа. Впервам поглед в отворената врата на стаята си и изчаквам малко. Нищо. Нито звук. С въздишка отново насочвам вниманието си към писмата, надявайки се, че постоянното тревожно чувство, че някой ме наблюдава, ще ме напусне, веднъж щом замина оттук.
	И двете бележки са кратки. Пиша на мама и Тамра колко ги обичам. Колко ще ми липсват. Моля ги да не се безпокоят за мен. Че преследвам собственото си щастие и че се надявам да сторят същото.
	Очите ме смъдят. Прокарвам ръка по писмата и хартията прошумолява под пръстите ми. Не уточнявам къде отивам… нито пък с кого. Но те ще знаят. Ще прочетат между редовете. И се надявам да ме разберат. Пооправям се, грабвам туристическата раница от пода. Оглеждам за последно детската си стая и оставям всичко зад гърба си.


	— Къде си се разбързала?
	За миг се поколебавам дали да не се престоря, че не съм чула гласа на Корбин зад гърба си. Напоследък успешно го избягвам.
	— Ясинда! Стой!
	Спирам с въздишка. Би трябвало поне да си придам вид, че се опитвам да се адаптирам към живота в прайда, и да се насиля да поговоря с него. Вместо да бързам да го избегна, както правя сега.
	Заставам с лице към Корбин.
	— Отивам у Нидия.
	— Тамра не е там. Упражнява се на летателното поле. Можем да идем при нея, ако искаш.
	— Не съм в настроение — отвръщам и отново се насочвам към дома на Нидия. Вече е почти пладне.
	Само че Корбин не се отказва.
	Осъзнавам, че, ако той не се махне, може би ще трябва наистина да вляза в къщата, за да подкрепя твърдението си. Не че имам план за това как ще мина незабелязано покрай караула при портите. Просто вярвам, че решението някак ще дойде от само себе си.
	— Ходи ли ти се в спортната зала по-късно? — пита Корбин сякаш изобщо има някакъв шанс с мен. Като че съм омекнала към него.
	— Не, благодаря.
	— Ясинда, кога ще престанеш да се правиш на недостъпна?
	Стъпките ми стържат по чакъла, издават раздразнението ми.
	— Не се _правя_ на нищо!
	— Все някога ще ти намерят партньор.
	Кожата ми се изопва, наежва се при тези думи. Защото най-вероятно е прав. Прайдът няма да ми позволи да остана сама без партньор още много години. Или ще трябва да избера някого, който да получи одобрението на Северин, разбира се, или ще ми зачислят някого. Още една основателна причина да избягам възможно най-надалеч от прайда.
	— Касиан няма да…
	— Касиан не ме интересува — озъбвам му се, изпитвайки яд заради разлялата се по лицето ми топлина в резултат на очевидната лъжа, която изричам.
	Той е в ума ми, откакто се върнах тук. Както и Уил.
	Прецених погрешно Касиан. Той не ме желае, защото съм безценната огнедишаща на прайда. Нещата не стоят така, както винаги съм си мислела. Иначе щеше да пожелае Тамра, близначката ми — драки с равен на моя, ако не и по-висок статут.
	Колкото и невъзможно да звучи, Касиан иска мен. Заради _мен_ самата.
	Тази мисъл само ме влудява. Сърцето ми принадлежи на Уил. Нямам нужда от Касиан, който да усложни нещата… да направи по-трудно онова, което би трябвало да е леко. Защо просто не пожелае Тамра?
	Мислите за Уил и Касиан са като безнадеждно оплетени конци. Само че днес слагам край на това. Днес правя своя избор.
	Корбин се спира. Аз също. Поглеждам го право в лицето с цялата студенина, която изпитвам, винаги щом го зърна.
	— Хубаво е, че не се вълнуваш от Касиан — обявява той. — Това значи, че между нас няма никакви пречки.
	Клатя отрицателно глава.
	— Виж, Корбин, между нас няма да стане нищо. Никога.
	— Ще видим — промърморва той многозначително, сякаш знае нещо, което на мен ми е неизвестно. Погледът му прехвръква някъде над рамото ми. Проследявам го, но не виждам нищо.
	— Поздрави Нидия от мен.
	Сетне си тръгва по пътя, а аз продължавам към дома на Нидия, убедена повече от всякога, че трябва да напусна.


	Този път на пост не е Девин. За мое нещастие, новият изглежда взима работата си на сериозно. Дори втренчва суров поглед в мен, когато почуквам на вратата на Нидия. През това време умът ми работи трескаво в търсене на план как да се промъкна покрай него, за да се срещна с Уил.
	Отново потропвам. Няма отговор. Усещайки погледа му върху себе си, непринудено поемам по улицата, сякаш съм тръгнала към центъра. Когато се отдалечавам достатъчно, че да не ме вижда, рязко свивам наляво и се шмугвам в храстите. Сърцето ми блъска в гърдите, докато си пробивам път през гъстите храсталаци, които заобикалят няколко къщи и продължават до задната стена на дома на Нидия.
	Оглеждайки се напосоки, успокоявам самата себе си, че наблизо няма никой, след което смъквам бързо дрехите си. Поемам дълбок дъх и се оставям на природата си.
	В гърдите ми започва познатият опън, концентрирана, извиваща се топлина. Влажният въздух ме заобикаля, подхранва моето драки.
	Човешкият ми облик постепенно изчезва, скрива се; лицето ми се изпъва, бузите се изострят и разтеглят… преобразяват се. Дъхът ми се променя, става по-дълбок и топъл, носът ми се набраздява. Мускулите се отпускат, удължават. Обръщам глава към небето, наслаждавам се на влажния вятър.
	Крилата ми си пробиват път. Изпускам въздишка, когато се освобождават и се разгъват с нежен шепот във въздуха, радвайки се на свободата. Кожата ми на драки проблясва като огнено злато, което отразява малкото останала слънчева светлина, процеждаща се в следобедната мъгла.
	Сграбчвам дрехите и ги натъпквам в раницата. Поглеждам с неприязън обраслия с бръшлян зид — призлява ми от него. Омръзнало ми е да живея в затвор. Нарамвам раницата и се подготвям.
	С едно леко движение отскачам и се озовавам отвъд стената.
	Вече преобразена, дори не си давам труда да кацна на крака. Политам през гората, порейки въздуха, провирайки се между дърветата. Не отивам твърде далеч. Достатъчно, колкото да оставя прайда зад гърба си.
	Снишавам се към земята ликуваща, вкусила блаженството на разперените ми крила, които се развяват зад гърба ми като две големи платна. Кацам на възглавничките на ходилата си, скривам се зад едно голямо дърво и отново възвръщам човешкия си облик. Крилата ми се сгъват. Ускорявам прибирането им и ги скривам дълбоко между лопатките.
	Дъхът ми излиза на пресекулки през устните. Не от изтощение. Устроена съм да понеса много по-голямо физическо усилие. От адреналина е. Страхът и вълнението препускат по тялото ми и кипят във вените ми.
	Обличам се бързо, нахлузвайки непохватно шортите, докато се ослушвам дали в далечината не се разнася сирената… търся някакъв признак, че са ме забелязали да напускам селището. Нищо.
	След няколко мига дишането ми вече се е успокоило. Успях. Измъкнах се незабелязано.
	Отново нарамвам раницата, отделям се от дървото и поемам към поляната. Към Уил.


>	16

	Минава прекалено много време. Взирам се нагоре, в короните на дърветата, надзъртам между клоните и поглъщам жадно слънчевите лъчи, процеждащи се в пролуките между разклоненията. Слабата светлина стига до човешката ми кожа, където остава без цвят. Много по-различно е, когато я улавя драконовата ми кожа и тя заблестява като пламък.
	Птиците чуруликат, надвикват се една друга. Ниският вятър преминава с леко свистене през извисяващите се дървета.
	_Уил, къде си?_
	Обгръщам раменете си с ръце, разтривам ги. Минал е вече почти час, а аз още чакам със свито сърце, постепенно ме обзема униние. _Няма да дойде._
	Скоро ще забележат липсата ми. Ако той не дойде… ако не замина, то тогава не мога да остана още много дълго тук. Освен ако не искам да бъда заловена.
	И все пак отлагам тръгването си, като ту сядам, ту ставам, ту бродя из мъгливата поляна, където го видях за последно. Където се прегръщахме и си нашепвахме обещания и мечти. Невъзможни мечти, но аз още храня надежда.
	Оглеждам се наоколо, взирам се в гъстата гора сякаш той ще изскочи от сенките всеки момент.
	Пълна тишина. Неестествена.
	Не съм сама. Кожата ми настръхва, когато осъзнавам този факт. Има още някой. Вълнението бълбука в гърдите ми. Чувствам се така сякаш съм изпила наведнъж до дъно портокалова сода от онези, които татко ми купуваше при пътуванията ни до града.
	_Уил._ Погледът ми обхожда заобикалящите ме дървета и храсти, жадува да го зърне. И все пак нещо ме спира да изрека името му. Да го извикам.
	Надвисналата тишина се материализира в това свръхестествено същество, което диша заплашително навсякъде около мен.
	И тогава осъзнавам: който и да е това, не е Уил. Ако беше той, досега щеше да се разкрие. Нямаше да ми причинява това.
	Изведнъж тишината е нарушена от шум, неприсъщ за мястото. Нито е зов на птица, нито шумолене на листа, предизвикано от полъха на вятъра през сгушените в мъгла дървета.
	Изхрущява клонче. Само веднъж. Като че ли нечие тяло се помръдва, изпитва тежестта си и спира. Фокусирам поглед върху мястото, откъдето е долетял шумът, втренчвам се в гъстия листак.
	— Кой е там? — питам най-сетне.
	Нищо.
	Безброй възможности се прескачат в ума ми. Да не би някой да ме е последвал? Корбин? Патрулът? Или пък ловец? Някой от семейството на Уил?
	Хрумва ми, че не е добра идея да изчакам, за да разбера. Хуквам през гората, отмятайки клоните с ръце, отдалечавам се и от поляната, и от селището. За всеки случай, ако е ловец… Не мога да ги заведа там.
	И — ето пак. Стъпки зад гърба ми, поддържащи постоянна скорост. Доволна от факта, че все пак не съм параноичка, насочвам мислите си към това да се измъкна от преследвача си. Определено не е приятел. Ако беше, щеше да се разкрие.
	Кожата ми е пламнала. Вървя енергично, навлизайки навътре в гората. Сърцето ми блъска в гърдите в ритъм с всяка измината крачка.
	Газя през високата трева, чудейки се как един толкова многообещаващ ден може да се изроди в нещо толкова ужасно. Сега би трябвало да съм в обятията на Уил, а вместо това играя на котка и мишка с някого. Снежните шапки на планините надзъртат през дантелата на клоните.
	Уморена от усещането, че съм нечия плячка, рязко се обръщам назад.
	— Покажи се! Зная, че си тук!
	Мълчание.
	Взирам се изпитателно в дърветата.
	И после я виждам — фигурата й се показва иззад едно дърво.
	— Мирам — възкликвам аз. Сигурно трябва да се радвам, че ми се е показала. Не е длъжна.
	— Чудех се кога ли най-после ще се спреш. Какво правиш чак тук? — пита тя с властнически тон, подпира юмрук на хълбока и се оглежда очаквателно. — Среща ли имаш?
	— Не — бързам да отвърна.
	— Защо тогава се промъкваш…
	— Просто исках да прекарам известно време сама — измервам я с поглед от горе до долу. — Явно няма да имам тази възможност.
	Тя килва глава настрани и ми казва със спокоен, невъзмутим тон:
	— Не ти вярвам.
	Опитвам се да си придам невинен вид. Дано да успявам.
	— Защо?
	На лицето й грейва широка усмивка и тя изважда нещо от джоба си. Отнема ми само миг да разбера какво държи. _Хартия._ Две прегънати листчета.
	— Писмата ми — промълвявам, вцепенена. — Влизала си у дома? В моята стая?
	Тя размахва писмата във въздуха.
	— Много пъти. Невероятно е какви неща научавам, които остават тайна за другите. Нещата, които хората оставят след себе си. За какво ти е да си огнедишащ, когато можеш да си невидим?
	Изведнъж ме осенява.
	— Следила си ме!
	Шумовете… Усещането, че някой ме наблюдава постоянно. Не е било плод на въображението ми. Била е _тя_.
	Мирам кима радостно, без капчица свян.
	— Защо? — клатя глава. — Защо ме мразиш толкова?
	Лицето й се изопва.
	— От години гледам как прайдът едва ли не ти се кланя. Дори собственото ми семейство се отнасяше към теб като към някоя велика спасителка… Пренебрегваха ме сякаш съм по-незначителна, по-маловажна. При това има само петима… — тя разперва пръсти във въздуха. — Петима визиокриптери в прайда. Ние също сме специални.
	Въздишам.
	— Сериозно? Заради това ли се държиш така гадно с мен? Не ти обръщат достатъчно внимание?
	— О, я млъквай, Ясинда! Не зная защо си толкова самодоволна. Ти си предателка. Никога повече няма да ти повярват. Защо, според теб, баща ми ме помоли да те държа под око?
	— Северин ли те накара?
	Кима утвърдително.
	— И аз се съгласих веднага.
	Поемам въздух и се заставям да не мисля за горчилката, която ми причиняват думите й. Единственото, върху което мога да се концентрирам, е ниското бръмчене, разнасящо се във въздуха. Далечно, но болезнено познато.
	Моментът ми напомня на нещо, случило се не чак толкова отдавна… макар да ми се струва, че е минала цяла вечност оттогава. Цяла вечност, откакто една стрела прониза крилото ми. Откакто бях плячка, преследвана в същата тази планина. Цяла вечност, откакто за пръв път зърнах Уил. Откакто той ме пощади, _спаси ме_ и завинаги стана част от сърцето ми.
	Само че този път ловците са прекалено близо… прекалено близо до прайда. Селището със сигурност е разбрало и вече е вдигната тревога.
	Мирам извръща глава.
	— Какво е…
	— Ш-ш-т — махвам с ръка рязко и напрягам слух. Мъглата се увеличава, разстила се на гъсти ленти около краката ми — Нидия.
	Прайдът сигурно е затворен зад стените, напълно обвит, покрит с вцепеняващата ума мъгла на Нидия. Тамра вероятно също й помага.
	Разкъсва ме безпокойство. Хеликоптерите не могат да видят нищо от позицията си във въздуха. Което значи, че може да изпратят наземните групи да проучат района по-обстойно.
	Бръмченето се усилва, приближава ни.
	Очите на Мирам се опулват.
	— Това хеликоптери ли са?
	Кимвам утвърдително.
	— Да, хайде. Да тръгваме — хващам ръката й и я повличам след мен.
	— Къде отиваме?
	— Далеч от селището — задъхано отвръщам аз, докато тичам и я дърпам след себе си.
	— Те не могат да ни видят през дърветата и мъглата — хленчи тя. — Скрити сме от тях.
	Продължавам да тичам и да я карам да бърза, без да си давам труда да й обяснявам, че щом има хеликоптери, не след дълго ще се появят и наземни части. Зная го от първа ръка.
	— Ясинда, кажи нещо! — в гласа й се усеща паника.
	Нужно ми е да е спокойна. Отпусната и спокойна, готова да прави това, което й кажа.
	— Няма нищо, Мирам — успокоявам я. — Само не спирай да се движиш.
	— Никога не съм била толкова далеч от селището… Не трябва ли да вървим към вкъщи? А не в обратната посока?
	— И да отведем ловците право в прайда? — поклащам глава. — Не.
	Това е всичко, което мога да обясня, защото тъкмо тогава чувам друг шум. Форсирането на двигатели. Далечният рев долита до нас. Гърдите ми горят, пламъци облизват трахеята ми.
	— Ясинда! — името ми излиза като експлозия от устата й. Тя извива ръка и се отскубва от хватката ми. Спира, поглежда ме гневно и потърква китката си. — Какво става?!
	Вдига твърде много шум. Хващам я за ръцете и леко я разтърсвам в опит да я накарам да ме разбере правилно.
	— Виж, това не е случаен хеликоптер — правя пауза, за да си поема дъх. — Това са ловци. В планината са и ни търсят.
	Очите й се разширяват, изглеждат огромни на дребното й лице. И тогава осъзнавам колко е малка. Изглежда много по-малка от мен, макар да ни дели само една година. Чувствам се по-зряла от нея.
	Докато се вглеждам в сестрата на Касиан, в ума ми нахлува друга мъчителна мисъл. _Не мога да допусна да й се случи нещо._ Трябва да я защитя. Не се задълбочавам в причините. Просто трябва да го направя. Трябва да я спася, въпреки че е голяма досадница. Трябва да я върна невредима. Заради него.
	— Чуй ме сега — заповядвам й.
	И тя ме слуша. Колкото и невъзможно да ми се струва, очите й стават още по-големи и по-изразителни от всякога. Но, за съжаление, изразяват ужас.
	Затова не се учудвам на това, което следва. Зениците й се превръщат във вертикални цепки, треперещи от страх.
	— Мирам, спри! — просъсквам аз и я разтърсвам. — Не сега!
	— Не мога — процежда тя с вече изкривен глас, който бързо се променя в гърлото й.
	Очите й на драки гледат напосоки, изпълнени с уплаха. Шарят наоколо, къде ли не, но не се спират върху мен. Кожата й проблясва в трепкащ неутрален цвят, като кафе, смесено с много мляко. Не е много различен от цвета на човешката й кожа, като изключим преливащите нюанси. И зная, че вече е твърде късно. Оставила се е на инстинктите си.
	— Добре тогава — тросвам се, заравяйки пръсти в раменете й.
	Разтърсвам я енергично в опит да уловя погледа й.
	— Погледни ме, Мирам. Можеш ли да станеш невидима?
	Вместо да ми отговори, тя изпуска пронизителен стон.
	— Тихо! — в мен се надига чувство на безсилие, нещо в мен кипи с мрачна и опасна сила. Отвътре започва да ме обгаря познатата топлина.
	— Не се справям добре под натиск — хленчи тя.
	В един кратък миг ми идва да я ударя.
	Оглеждам се, за да преценя, да чуя, да отчета на какво разстояние са ловците. Бръмченето на работещите двигатели се чува по-близо. Отмествам очи към дърветата и мрачно й нареждам:
	— Събличай се.
	— К-какво? — пита тя с глас, който се губи в гърления тътен на драконовската й реч.
	— Събличай се. Ще се скрием в дърветата — обяснявам. И моята човешка реч звучи все по-неясно, преминава в дебел, изкривен звук с промяната в гласните ми струни.
	Освобождавам я от хватката си и разкъсвам дрехите й. Сърцето ми тежи като олово в гърдите. Тежест, от която боли. Ето ме. Отново. Крия се от ловците.
	След миг вцепенение Мирам се съблича непохватно. Крилата й, чисти като стъкло, с решетка от връзки с цвета на слонова кост, изскачат освободени. Страхът й не я пуска и тя се преобразява, без да иска, без да го е планирала. Лицето й се променя, чертите се изострят, удължават.
	Повдигам брадичка и поемам дълбоко въздух, вкарвам го в сгърчените си бели дробове. Кожата ми постепенно изчезва, отстъпвайки място на пламтящата плът на драки, която бърза да се появи.
	Смачквам моите дрехи и тези на Мирам и ги натъпквам заедно с раницата дълбоко в една хралупа, след което хвърлям набързо листа и пръст върху тях с треперещи ръце. В устата си усещам отровния вкус на страха. Вече няма смисъл да му се противопоставям.
	Отмятайки глава назад, изпускам лек стон. Крилата ми си пробиват път между лопатките като две ефирни пластини, пляскащи във въздуха. Пръстите на краката ми се отделят от земята.
	Как се случи всичко това? А трябваше да се видя с Уил и сега да съм в прегръдките му. Как всичко се обърка толкова ужасно? Къде е той? Знае ли изобщо какво се случва? Как е допуснал семейството му да се качи на планината днес? Точно днес?
	Сграбчвам ръката на Мирам и излитам, яхвайки вятъра и въздуха. Дългата ми грива се вее над раменете ми в огнена вихрушка.
	Мирам не се съпротивлява. Тя вече се е преобразила и действа според инстинктите си, които й налагат да отлети, да избяга. Спирам я, дръпвам я силно за ръката, за да не се издигне над върхарите на дърветата и да попадне в зрителния обсег на хеликоптерите.
	Крилата ни плющят във въздуха и раздвижват листата, вдигайки повече шум, отколкото ми се ще. Набутвам я в короната на едно дърво и се вмъквам след нея, провирайки се между клоните, които ме дерат.
	Погледите ни се срещат през мрежата от борови клонки. Тя се взира в мен без обичайната за нея враждебност. Очите й са подивели от страх, сребристите й зеници треперят от ужас. Сигурно и моите очи изглеждат по този начин.
	Свита високо в дървото, накланям глава и наострям уши. За да съм в състояние да разбера дали са ни локализирали още преди да направят пробив между дърветата. Зная, че трябва да съм възможно най-тиха и неподвижна, ако не искам да ни обкръжат от всички страни.


>	17

	Те напредват бавно, почти пълзят по земята като постепенно разпространяваща се зараза. Когато армадата от мотори и най-различни проблясващи пикали и джипове се появява в полезрението ми, разбирам защо не се движат по-бързо.
	Вцепенявам се от страх, когато забелязвам, че обръщат специално внимание на дърветата. Същите, в които се крием.
	Мирам се вкопчва в ръката ми, ноктите й се забиват в плътта ми — и тя е разбрала.
	Навлажнявам устни и питам Мирам възможно най-тихо дали може да стане невидима. Колкото и да се старая, въпросът ми прозвучава като приглушен пърлен тътен и аз потръпвам.
	Зная, че може. Тя е визиокриптер. Това й е работата. Но дали ще може сега? Когато й е най-необходимо? Може ли да го направи и да издържи на напрежението?
	Известно време тя се взира в мен. Твърде дълго, преди да кимне не особено убедително. Поема дълбоко въздух и тялото й заблещуква пред очите ми. Неутралният тон на драконовската й плът се размива на фона на средата, докато не става напълно невидима сякаш е изчезнала.
	Още усещам присъствието й. Тя все така е вкопчена в ръката ми. Отклонявам поглед към ловците долу. Неколцина от тях носят на лицата си някакви устройства, които приличат на тежки очила. Присвивам очи в почуда какви ли са тези уреди, когато изведнъж ме осенява. Гледала съм достатъчно шпионски филми.
	— Не! — прошепвам.
	_Инфрачервени очила._ Като се има предвид, че улавят телесна топлина, сигурно през тях изглеждам като огромен празничен огън в нашето укритие. И Мирам не е в безопасност, макар и невидима.
	Тя се напряга.
	— Какво?
	Нямам време за обяснения. Един от ловците изкрещява, сочейки с пръст:
	— Ето там! В онова дърво!
	Чува се изстрел и една мрежа полита нагоре, съскайки във въздуха. Хващат ме. Всъщност _и двете_ сме впримчени, понеже Мирам не се е отделяла от мен.
	Клоните са твърде нагъсто. Мрежата не може да ни обхване, но се оплита около нас и ни оставя без всякаква надежда да отлетим. Мирам се паникьосва, пляска ожесточено с крила, затруднявайки още повече измъкването ни от преплетените въжета.
	Тя се мята като уловена птица, скимти като диво животно. И междувременно проблясва във въздуха като бледа светлина — ту е там, ту я няма.
	— Вземи се в ръце — изръмжавам. — Появяваш се… Виждат те.
	Под нас ловците си подвикват инструкции, изготвят стратегия, правят това, което умеят най-добре. За което са се готвили цял живот. Да ловят дракита. Няма време. Ще ни смъкнат от дървото за секунди.
	В мен се обажда инстинктът. Устата ми се изпълва с вкуса на горящи въглени и пепел. Трептящите ми ноздри димят, през устните ми излизат кълба бял пушек. Тлеещият огън се надига в гърдите ми, готов да отбранява и закриля.
	Отварям устни и издишвам тънка струйка пламък, достатъчно, за да прогоря мрежата, заплетена близо до лицето ми. И сетне да грабна горещите, обгорени краища и да ги разкъсам, за да се провра през образувалата се дупка.
	С тяло, освободено наполовина, аз се обръщам, за да изтегля почти невидимата Мирам. Тя още проблясва във въздуха, като примигваща светлина.
	И точно тогава ме улучват. Летящ харпун раздира бедрото ми. Тялото ми се сковава от болка. Мигновено слагам ръка върху разкъсаната, влажна плът.
	Започвам да падам насред цялата тази врява. Точно като в кошмарите ми. Нося се стремително към земята. Заедно със заплетената мрежа и Мирам.
	Стоварваме се на земята като усукана, безформена купчина. Белите ми дробове изпускат въздух, свивайки се от вътрешния огън. Заобикалящият ме въздух е фин и чуплив като лед. Контрастира със силната топлина, разляла се по тялото ми.
	Веднага ни наобикалят. Облечени в черно фигури с инфрачервени очила. Държат ни на мушка. Крещят със суровите си гласове. И тогава виждам едно лице. Лице, което никога няма да забравя, независимо колко се мъча да го изхвърля от паметта си.
	Впервам поглед в безмилостното изражение на Зандър и веднага разбирам кои са ловците. Като че някога съм се съмнявала. Уил не може да е далеч. Само че това не ме утешава, по-скоро ме изпълва с отчаяние.
	Какво може да стори Уил? Няма как да ми помогне, без да рискува собствения си живот, без да разкрие, че съм нещо повече от това, което те виждат.
	И все пак го търся, копнея да го зърна — макар и да не бива.
	Пристигат още коли, спират внезапно, при което гумите им издават стържещ звук, пръскайки кал в гъстата мъгла.
	Мирам шепне трескаво в ухото ми. Паниката й е очевидна. Има вкуса на горещ полъх, горчив и остър.
	— Ясинда! Ясинда! Какво ще правим? Какво ще правим?
	— Млъквай, Мирам — процеждам аз с пресипнал глас на езика на драки.
	Хеликоптерите кръжат над нас като тъмни лешояди, лашкат заобикалящите ни дървета в безумен танц. Гривата ми се вее буйно сред хвръкналите във въздуха листа.
	Един от ловците сваля рязко очилата си, за да ме огледа по-добре. Приближава се леко и ме смушква с острия връх на пушката си. От свитата ми гръд се надига ръмжене, мрачно и заплашително. Звук, какъвто не съм мислила, че съм способна да издам. Той сръгва неясната фигура на Мирам до мен.
	— Какво, по дяволите… — гласът му заглъхва, когато друг ловец излайва срещу него.
	— Карл, отстъпи назад! Още не знаем какво сме хванали.
	Ловецът се подчинява, отдръпвайки се от нас.
	— Мирам — умолявам я, — остани невидима! Съсредоточи се!
	Очите й са вперени в моите. Вертикалните зеници потръпват, докато ту изчезват, ту се появяват отново заедно с останалата част от тялото й. Тя е като ромоляща вода, привидно безформена, в постоянно движение, ту е тук, ту я няма.
	От колите изскачат други фигури. С мъка откъсвам очи от нея, за да видя мъжете с безжалостните лица, да потърся сред тях единствения шанс, единствената надежда.
	Уил не е с тях. При все че ме залива вълна на облекчение, няма как да не си задам въпроса защо. Защо той не е тук? Къде е?
	Разпознавам мъжа, който крачи начело на групата. Бащата на Уил. Все така хубав и спретнат, дори в ловджийското си облекло. Побиват ме тръпки на ужас. Защото зная на какво е способен този човек.
	Изглежда различно. Не като сърдечния баща, който ме прие в дома си, мислейки ме за нормално момиче. Жестоките му, студени очи ме гледат преценяващо, възприемат ме като животно. Като плячка. И аз го виждам. В истинската му светлина. Ще ме очисти без всякакви угризения на съвестта.
	— Какво сме хванали, момчета?
	— Две са… Или поне така мислим.
	За момент господин Рътлидж се взира напрегнато в нас. Мирам е неконтролируема. Вече е безполезно да я увещавам да се вземе в ръце. Прекалено много я е страх. Изцяло е завладяна от паника.
	Поглеждам бегло към гъсталака, а сърцето ми бие силно, сякаш кънти в гърдите ми. Острият ми като бръснач взор прескача от един ловец на друг, жаден да зърне едно-единствено лице. Противно на здравия разум, аз все още тая надежда. _Уил, къде си?_
	Зандър се доближава до чичо си и посочва Мирам.
	— Това е едно от невидимите.
	После сочи към мен.
	— Знаеш ли това от кой вид е?
	Господин Рътлидж продължава да ме гледа изучаващо, без да му отговори. Главата му е наклонена под ъгъл, сякаш е способен да ми направи дисекция само с поглед. И сигурно е така. Не ми е лесно да отвърна на погледа на този човек. Бащата на Уил. Който е убивал жестоко моите събратя и е вливал кръвта им в жилите на сина си. За мен той е чудовище. _Но точно заради това синът му е жив — момчето, което обичам._
	Намирам се в изкривена реалност. В ума ми отекват думите на Касиан, че някой ден точно това ще застане между Уил и мен.
	Господин Рътлидж протяга ръка и щраква с пръсти, явно стигнал до някакво решение. В дланта му веднага слагат оръжие. Някаква пушка. Не разбирам от тези неща. Зная само, че нараняват. И унищожават.
	Прицелва се.
	Мирам се мята като подивяло животно, ужасена от случващото се точно колкото мен.
	Само че аз не мога просто _да наблюдавам_. Не и когато самата ми същност е оръжие.
	Залива ме гореща вълна на решимост.
	— Спри — изръмжавам, понеже не могат да ме разберат. Опитвам се да изтикам настрана Мирам, за да извърша онова, което е необходимо. За което съм родена. Но и двете сме оплетени в мрежата и тя не се отлепя от мен, като междувременно не престава да боботи умолително.
	Отмятайки гривата от лицето си, разтварям устни и духвам.
	Огънят си пробива път нагоре през гърлото ми. Трахеята ми потръпва от надигащата се горещина. От ноздрите ми излиза пара, малко преди от устата ми да изскочат пламъците. Огнената струя се извива във въздуха със силен рев. Ловците надават викове и отскачат назад като в танц, за да избегнат прострелите се надалеч огнени езици.
	Мрежата се свлича от нас, превърната в отделни парчета опърлени върви. Устата ми се изпълва с познатия вкус на изгорял въглен. Сграбчвам Мирам за ръката и започвам да я тегля, за да стане от земята. Тя не ми помага никак, тялото й е вцепенено от страх и тежи като олово.
	Поднасям лице към небето. Копнея да избягам, да почувствам свободата, вятъра, но не и без нея.
	— Ставай! — изкрещявам. — Хайде! Лети!
	Тя мудно надига тялото си. С всички сили я издърпвам, готова да отлетя, дори ако ми се наложи да я нося.
	Тъкмо когато нозете ми се откъсват от земята, отново ме улучват. В крилото ми избухва болка. Ципата ми е пронизана. Крилата на дракитата изглеждат измамно ефирни и нежни, но всъщност са доста силни, изтъкани от безброй нервни окончания, които ги правят по-чувствителни. _В агония съм._
	Извивайки тяло във въздуха, изтръгвам малкия харпун от крилото си и го запращам с все сила, докато не се забива в меката пръст.
	Отново се сгромолясвам на земята, свита от болка.
	Мирам се откъсва от мен, залита настрани и я изпускам.
	Бащата на Уил пристъпва към нас, оръжието му е насочено към мен. Очите му са студени. Не изпитва нищо.
	Когато ме раняват за пореден път, чувам свистящ звук. Отново в бедрото. Болката е по-слаба, не е от харпун. Извивам очи и съзирам стрела, стърчаща от златисточервената ми плът. Издърпвам я рязко и с гняв установявам, че към нея е прикрепена миниатюрна стъкленица. Вече изпразнена.
	Въздухът изсвистява остро за втори път. Отмествам очи и виждам как подобна стрела се забива с тъп звук в тялото на Мирам. Тя надава вик, издаващ почуда — така може да се почувства само някой, който никога не е изпитвал физическа болка.
	И все пак зная, че в крясъка й се крие нещо повече от болка. Страхът, ужасът, че ще бъде третирана като животно без всякаква стойност. Като дивеч, който бива преследван, заловен и накрая унищожен.
	Влачейки тялото си, стигам до нея. Тя се отпуска върху мен, сълзите й мокрят рамото ми — хладната течност съска върху парещата ми плът.
	Изкрещявам към ловците, макар да зная, че заради странните, ръмжащи звуци сигурно приличам на животно. Като звяр, който трябва да бъде умъртвен. Сърцето ми се свива, линее под студените им бездушни очи.
	След няколко мига зрението ми се замъглява. Топлина обгръща главата ми като някаква пелена. И кой знае защо вече не ме е грижа за нищо. Чувствам се добре, някак изтръпнала.
	Ловците ни връхлитат като черни танцуващи сенки. Рев изпълва ушите ми. Той обаче не е достатъчно силен, за да заглуши сподавения плач на Мирам. Него го чувам съвсем ясно. Винаги ще го чувам.
	Стисвам ръката й или поне се опитвам. Мускулите ми са толкова изтощени, немощни и отпуснати. Не съм сигурна дали просто не полагам пръсти върху нейните. После тя ми се изплъзва.
	Започват да я влачат нанякъде. Протягам се да я хвана, но съм твърде бавна. Ноктите й рият земята, оставят дълбоки резки в пръстта. Виковете й вече не звучат толкова близо, чувам как заглъхват в далечината като затихващ вятър.
	— Къде я водите? — крещя на гърления си език. — Мирам! Мирам!
	Сетне идват при мен и започват да ме опипват с ръце.
	— Внимавайте да не ви изгори! — съветва единият от ловците.
	Заобиколена съм от фигури с неясни очертания. Съпротивлявам се на усещането за замайване, което ме кара да се свия на малка топка и да заспя с усмивка на уста.
	Изправям се на колене в сетен опит да избягам… да изчезна, да изплющя с крила и да отлетя към небето. Надавам вик и отново се строполявам с лице в глинестата почва. Безполезно е. Прясната рана прогаря крилото ми, чак до мускулите.
	Топлата ми кръв се стича по гърба и се събира в локвичка в основата на гръбнака ми. Усещам струйката. Долавям наситения й мирис.
	Отпускам глава. Гривата ми ме забулва като огнена завеса. И го виждам. Виждам издайническото трептене на кръвта ми, сияещо виолетова, капеща като разлято мляко на земята.
	Въпреки това още се боря с вцепеняващата летаргия, която грози да ме погълне. Ръцете ми се тресат, докато се опитвам да се изправя отново. Тялото ми е толкова тежко… Като олово.
	_Какво е имало в стъкленицата?_
	В гърдите ми се блъска чувство на отчаяна ярост, кипнала във вените ми. Искам да се освободя, да изгоря всички, да ги накажа заради онова, което ми причиняват… и което смятат да ми причинят. Неща толкова ужасни, че никога не са ни ги разкривали директно. В началното училище никой не ни събира да ни обясни какво точно се случва, когато ни хване някой ловец и ни предава на енкросите, но аз зная. Видях кабинета на бащата на Уил… Мебелите, тапицирани с кожа на драки.
	— Уил — простенвам дрезгаво с натежали клепачи, неспособна да се овладея.
	От всички страни ме хващат здрави ръце и ме повдигат. Извръщам лице и се опитвам да издухам пламък към тях, но успявам да изкашлям само слаба струйка дим.
	_Какво ми сториха?_
	Връзват ме. Китките ми са толкова здраво стегнати, че кръвта спира да циркулира. Макар вече да съм останала без сили, усещам тази нова болка. Обръщат ме по корем и ме яхват. И отново се чувствам като животно, като звяр. В гърлото ми се надига вик, когато връзват крилата ми едно за друго, за да не се движат, за да не отлетя.
	Подхвърлят ме и тялото ми се удря в твърд, гладък под. Горещата ми плът усеща студена, безлична повърхност. Пръстта вече я няма.
	Затръшват се врати. Намирам се в задната част на някаква кола. На ван. Той потегля, друсайки се по неравния терен, криволичи между дърветата и грубо закача клони и шума. Откарва ме далеч от прайда. Далеч от дома.
	Не мога повече да се съпротивлявам. Клепачите ми се спускат върху уморените ми очи. При все че тялото ме боли, а раната в крилото ми пулсира, вибрирайки дълбоко в лопатките, накрая се поддавам на сънотворния ефект на упойващото вещество. Бузата ми се долепя до студения метален под и ме оборва сън.


>	18

	Събуждам се с болка.
	Примигвам бавно няколко пъти, преди да успея да прогледна ясно. Главоболието ми е точно толкова силно, колкото и пулсациите по цялото ми разнебитено омаломощено тяло, и отново спускам клепки, за да мога по-късно пак да отворя очи.
	Крилата ми туптят. Опитвам се да помръдна ефирните пластини, при което болката се усилва и разпростира по цялата им дължина. Бях забравила, че са вързани. Свивам се на кълбо и изпъшквам измъчено.
	След няколко дълбоки вдишвания се надигам, отлепяйки бузата си от студения метален под на вана. Тръсвам глава, докато се чудя дали въобще съм будна, дали всичко това не е някакъв кошмар.
	Близо до мен се разнася нечий хленч. Обръщам се и зървам Мирам, която се е проснала по протежение на дългата страна на вана. С огромно усилие се изправям още малко, толкова радостна да я видя, че за миг забравям за болката. Поне сме заедно в тази метална кутия.
	— Мирам — прошепвам и припълзявам по-близо до нея, изпитвайки чувство на облекчение от присъствието й.
	Естествено, тя се е материализирала и е напълно видима. Погледът й се вперва в моя.
	Навлажнявам пресъхналите си устни.
	— Какво…
	— Какво се случи ли? — довършва тя въпроса ми. — Ти си виновна. Както винаги. Не се учудвам на това, че те сполетя такава съдба, но още не мога да повярвам, че и аз съм тук. Че ме забърка във всичко това…
	— Ще се измъкнем — обещавам. Само това мога да кажа, само в това мога да вярвам.
	— Да бе — озъбва ми се тя. Браздите по носа й се набръчкват от силната емоция. — И как ще го уредиш?
	— И преди съм успявала да избягам от тях.
	— Добре — ожесточено тръсва глава, при което пясъчнорусата й грива се мята около жълтеникавия, неутрален тон на драконовата й плът. — Как? Как ще го направим? Как го направи миналия път?
	_Уил._ Избягах с негова помощ. Само че сега го няма. Трябва да измисля изход за себе си. И за двете ни.
	Мирам нарушава мълчанието със зловещо безстрастен глас:
	— Ще ни откарат при енкросите. Все едно вече сме мъртви.
	— Не се знае — прошепвам аз, докато се мъча да разкъсам със зъби пластмасовите въжета на китките си. Няма смисъл.
	— О, погледни истината в очите, Ясинда. Къде иначе ще ни водят? И то _живи_. Още не са ни убили. Очевидно има причина за това. Пазят ни за нещо. За… тях.
	За тях — за чудовищата от нашите детски кошмари. Полазват ме тръпки.
	Права е. Естествено, на мен ми е ясно. С това ловците изкарват прехраната си. Бизнесът им процъфтява, като продават събратята ми. Не мога да го отрека.
	— Колко дълго бях в безсъзнание? — питам я, като насочвам вниманието си към това, което ни заобикаля, и се съсредоточавам върху нещо, което бих могла да контролирам. Преценявам ситуацията, в която сме попаднали, за да измисля някакъв план.
	— Не зная. Съвзех се преди няколко часа.
	— Все някога ще спрат — казвам повече на себе си, отколкото на нея.
	— Е, хубаво, ще спрат. И после какво? Тези врати няма да се отворят, докато не стигнем мястото, където ни карат. И тогава… — гласът й заглъхва.
	Правя гримаса и бавно изпускам въздух в опит да облекча неотслабващата болка в овързаните ми крила.
	— Няма да се предам. Имам огън, а ти можеш да ставаш невидима.
	Де да можеше да се съсредоточи върху таланта си, а не да се огъва пред собствения си страх.
	— Няма причина някой да може да ни победи.
	— И все пак го направиха.
	Мирам повдига тънката си вежда, жълтеникавокафява, сливаща се с всичко останало у нея. Браздите по носа й потрепват от гневното й дихание, а очите й ме гледат яростно.
	— Е, генийче, как ще се измъкнем?
	_Уил._ Мисълта за него отново изниква в ума ми, но не я изразявам на глас. Не смея. Защо да подхранвам тази надежда? Дори само в себе си? Нямам никаква представа къде е и защо не се появи на уречената ни среща. Засега се налага да разчитам на собствените си сили.
	Тръсвам глава. И все пак не мога да удържа копнежа си. Той сигурно вече знае. Досега… би трябвало да е чул за огнедишащото драки, което баща му е заловил.
	Точно това ми помага да запазя спокойствие, докато се носим стремително към мъглявото царство на моите кошмари, а вятърът блъска вана със сила, от която изтръпвам.
	Те не спират. Нито за да ни нахранят, нито да ни дадат възможност да се облекчим. Но пък защо да проявяват такива обичайни жестове на внимание към нас? За тях ние сме просто животни.
	Във вана е горещо и задушно — метален сандък без въздух, трополящ равнодушно по пътя си.
	С Мирам сме легнали настрани и се пържим на горещия метален под като две риби на сухо, които жадуват да се върнат в морето. Отдавна сме престанали да си говорим, отчаяни, че сме с вързани ръце и безпомощни криле.
	При всяко помръдване по цялото ми тяло ме пробожда болка. Непрекъснато облизвам напуканите си устни, преглъщам, за да навлажня устата си, измъчена от сухотата. Издишането на огън ме е изтощило неимоверно много. Вътрешностите ми са като съсухрени, нуждаят се от вода.
	Но не съм се предала. Пазя остатъка от силите си в очакване вратите на вана да се отворят, за да избълвам буен огнен пламък и да изляза на свобода.
	Постоянно си го _казвам_. Но да повярвам, че мога да събера достатъчно огън, е по-трудна задача.
	Вече не чувствам крилата си. Опитвам се да не мисля за това какво би могло да означава това усещане за вцепененост. Няма как да е нещо добро. Лежа на едната си страна, ръцете ми са притиснати към гърдите ми и парят, изтръпнали от постоянния натиск.
	Ванът забавя ход. На завоя леко се приплъзвам.
	Спираме. Този факт вече не ме радва особено. И преди спирахме. И никой не отвори вратата, за да ни нагледа. Просто заредиха резервоара, правиха каквото им скимне и ни оставиха да се пържим в багажното отделение.
	Не е сигурно, че сега вратите ще се отворят. И все пак…
	Надигам глава и с шепот се обръщам към Мирам, за да се уверя, че е будна. Издавам звук, наподобяващ грачене. Тя не отвръща. Не помръдва. Допълзявам по-близо до нея и побутвам с лапа единия от стройните й крака.
	— Мирам!
	Тя изпъшква и отваря очи с мъка.
	— Какво?
	— Спряхме.
	— И? — сопва ми се тя.
	Накланям глава, докато страничните врати на вана се отварят и затръшват. Гласове. Мъчно долавям думите.
	Тя се мъчи да се изправи достатъчно, за да седне, отблъсква се от пода, използвайки вързаните си ръце като опора.
	— Дали пристигнахме?
	Задава въпроса си с такова безразличие, че се чудя дали изобщо отговорът има значение за нея.
	Поклащам глава. И най-малкият ми агонизиращ от болка мускул е напрегнат, пулсиращ, готов за действие. Напрягам слух, за да проследя звука от стъпките им, скриптенето на чакъла под обувките им, докато обикалят около вана. Единият от тях се засмива и звукът от смеха му постепенно заглъхва. Отдалечават се, оставят колата. Оставят нас.
	След миг издишам въздуха, който несъзнателно задържах до този момент.
	— Тръгнаха си — прошепвам, след което се сещам, че не е нужно да пазя тишина и повтарям по-високо — Тръгнаха си.
	— Сигурно за да се наплюскат — измърморва тя. — И аз бих убила, за да сложа някой залък в устата.
	С въздишка тя отново се отпуска на пода на вана. Поглеждам я. Взирам се в нея. Винаги е била дребничка, но в този миг изпитото й лице и хрипливото дишане й придават измършавял вид. Гърдите й се повдигат високо, борят се за всеки дъх. Може би времето, което прекарах в пустинята, ме е подготвило за такива ситуации. За сухата жега. За дискомфорта. За окаяното положение, в което се намираме. Защото Мирам не се справя никак добре, като се има предвид, че дори няма рана от харпун в крилото.
	Трябва да я измъкна оттук. Скоро. Иначе ловците ще пристигнат на местоназначението, което и да е то, с едно мъртво драки.
	Изведнъж от външната страна на вратите долита остър звук. Подскачам и заемам клекнало положение. Приливът на адреналин измества болката. Дочува се стържене по металната врата, от което космите по тила ми настръхват. Приковавам поглед по посока на звука. Вдишвам дълбоко въздух, подготвяйки се. Изчаквам вътрешната ми топлина да се натрупа и концентрира в сърцевината ми.
	Изнемощяла и обезводнена, се разтрепервам от усилието да се изправя, гади ми се и съм отпаднала. Не съм в най-добрата си форма, но ще ми стигне. Имам само един шанс. Трябва да съм готова за онзи, който отвори вратата.
	— Мирам — тихо я повиквам по име с надеждата, че ще се овладее и ще стане невидима… за по-дълго. — Приготви се.
	Тя кимва леко с глава.
	От носа ми излиза кълбо дим.
	Разтварям устни, очите ми са приковани към вратата с такава сила, че ме заболяват. До слуха ми долита глух звук, последван от нещо като всмукване и вратата се отваря. Сърцето ми се свива в тлеещите ми гърди. Парещи лъчи обедна светлина заливат вътрешността на вана и веднага ме заслепяват. Това обаче слабо ме интересува… Не мога да се колебая и да изтърва шанса си.
	Прониквам до дълбините на своята същност и намирам тлееща жарава, каквато се боях, че вече не ми е останала. Огънят нагорещява трахеята ми и успявам да избълвам силен пламък. И това стига.
	Фигурата, чиито очертания мярвам на дневна светлина, се хвърля с вик на земята.
	Изскачам от вана и успявам да запазя равновесие върху нестабилните си крака… което е особено трудно с вързани ръце и крила.
	Навеждам се, за да огледам ловеца за оръжие — нещо, с което да прережа ремъците на китките си. И застивам на място.
	Пред мен не е един от неколцината облечени в черно ловци с жестоки очи, които привързаха крилата ми като на печена гъска за празничната трапеза и ме хвърлиха в задната част на вана. Това е Уил.
	Рязък и едновременно с това сподавен звук се надига в гърлото ми. Изхълцвам името му, но той няма как да го разбере.
	Но на него не му е и нужно да разбира. Той знае. Дошъл е заради мен. Само това има значение. Както и това, че не го изпепелих.
	Скача на крака, плъзва длани по треперещите ми ръце, сякаш да се увери, че съм истинска и стоя пред него.
	— Ясинда!
	Залива ме вълна на облекчение. Адреналинът ми рязко спада и болката и изтощението отново взимат връх, стягайки цялото ми тяло в безпощаден юмрук. Предавам им се и припадам в прегръдките му — оставям го да ме освободи, да ме избави от своите събратя, от агонията, която крещи от всяка частица на моето тяло.
	Уил внимателно ме подхваща с ръка, поглеждайки през рамото ми към вързаните ми крила. Усещам как потреперва, докато преценява доколко съм пострадала.
	От него се излъчва безпокойство, което си личи във всичките му движения, докато се опитва да ме отведе надалеч от вана. Пъстрите му очи се стрелват, за да огледат почти празния паркинг за товарни автомобили.
	Аз се забавям и надзъртам във вана.
	— Мирам — викам я нетърпеливо. — Да вървим.
	Тя продължава да седи в тъмнината, докъдето слънчевите лъчи не достигат, и ожесточено клати глава.
	— Мирам! — повтарям твърдо като родител, чието дете отказва да го послуша.
	Тръсва глава още по-силно, с очи, вперени в Уил.
	— Няма да тръгна с _него_.
	— Не ставай глупава. Той е тук, за да ни помогне…
	— Ами ако това е капан? Ако просто иска да те подмами, за да го последваш послушно, като агне на заколение?
	— Чуваш ли се какви ги дрънкаш? Защо им е да го правят? Та нали вече сме техни пленници?
	Застанала съм между двете отворени задни врати и я призовавам с поглед. Тя обаче е непреклонна и се свива до най-отдалечената стена сякаш заплахата съм аз.
	— Ще рискуваш да останеш в този ван, вместо да дойдеш с нас?
	Уил ме дръпва за ръката.
	— Ясинда! Ще се върнат всеки момент. Това е единственият ни шанс!
	— Мирам, моля те! — умолявам я аз. — Повярвай ми!
	Тя вирва брадичка към Уил.
	— Не му вярвам — после очите й се втренчват в мен. — Нито на теб.
	Кръвта ми кипва от гняв. _Тя_ не вярва на _мен_! Точно тя, която ме шпионираше!
	Гласът на Уил прозвучава твърдо до ухото ми. Стисва с пръсти рамото ми, вече не толкова нежно като преди.
	— Ясинда, идват!
	Тръгвам. Разкъсвана от вътрешни терзания, най-сетне я оставям.
	Но разширените й очи на преследвана жертва завинаги остават запечатани в душата ми.


>	19

	Уил ме повлича през паркинга. Усещането е странно. Да тичам посред бял ден напълно преобразена като драки в света на хората. Нещо толкова неестествено, забранено. Всеки може да ме види.
	Не че имам избор.
	Или трябва да остана във вана като затворник, очакващ екзекуцията си, или да рискувам да ме видят за петнайсет секунди, докато притичам до близката горичка. За мен изборът е очевиден. Защо и Мирам не го разбира?
	Уил и аз се вмъкваме в гъсталака, обграждащ паркинга. В един миг стъпалата ми горят върху напукания асфалт, а в следващия стъпвам по меката, шепнеща горска пръст.
	Изведнъж ме обзема почти задушаващо чувство на безутешно отчаяние. Поглеждам през рамо сякаш мога да видя вана през гъстата шума.
	Изоставих Мирам. Предадох я. _Предадох доверието на Касиан._
	Очите ми започват да парят и аз примигвам — казвам си, че е от внезапно облялата ме слънчева светлина. От опустошителната, невъобразима болка, която мъчи тялото ми. А не от завладялата ме тъга по момичето, което оставих зад гърба си, и от мисълта какво ще стане с нея.
	Ленд роувърът на Уил не е далеч. С негова помощ влизам вътре. Тръсвам се на седалката до шофьора, като си припомням да се наведа напред. Няма да е възможно да се облегна назад със здраво пристегнатите ми крила.
	В ръката на Уил проблясва нещо и разбирам, че държи нож. Със силен замах прерязва ремъците около китките ми и аз въздъхвам с облекчение. Само че то продължава твърде кратко. Помрачено е от нова вълна на пареща агония, когато ръцете ми възвръщат усещанията си. Простенвам. Килвам глава настрана.
	Уил ми подава шише вода и се пресяга да огледа гърба ми. Пръстите му нежно докосват голите ми рамене. Пия шумно, на големи глътки, водата се стича по брадичката и гърлото ми.
	Докато поглъщам жадно течността, той прерязва ремъците на гърба ми, поемайки рязко въздух.
	— Ранена си.
	Сетне изругава тихо с едва сдържан гняв, какъвто не съм забелязвала у него. И още нещо. _Съжаление? Вина?_
	— Уцелиха ме в крилото — думите ми излизат като гъргорене от гърлото ми. При този звук се сещам, че той не ме разбира.
	За миг запазва мълчание и после додава бързо сякаш изведнъж си е спомнил за дебнещата ни опасност:
	— Не изглежда толкова зле.
	Гласът му е нисък, дрезгав. Личи си, че ме лъже. Изглежда много зле.
	С едно последно рязко движение на ръцете му крилата ми се освобождават. И отново — болка. Огненочервена. Идва заедно с кръвта, която се втурва в кръвоносните ми съдове. От това усещане периферното ми зрение започва да вижда всичко в сиво, главата ми се върти. Отварям широко уста в безмълвен писък.
	Тази болка е по-непоносима от болката след първото ми раняване по време на хайката на ловците. И тогава беше силна, но се излекувах. Мама обработи раната… _Мама._ Дали е излязла от стаята си? Дали изобщо е забелязала, че ме няма? Очевидно бележките ми няма да я чакат.
	Тревожният поглед на Уил прехвръква към мен, после към заобикалящата ни гъста гора.
	— Трябва да тръгваме. Ясинда, можеш ли да се промениш?
	Пита дали мога да се преобразя в човек.
	Кимвам. Страхът си е отишъл и вече не ме принуждава да оставам в облика на драки. В момента изпитвам единствено болка… и тя се усилва, когато крилата ми се прибират вътре в мен. Особено нараненото. Но нямам избор. Не може да изкара колата оттук и аз да седя до него в истинския си вид.
	Поемам дълбоко дъх и се вкопчвам в ръба на седалката с окървавените си пръсти, за да скрия моето драки, да го скътам, да го потуля.
	Чертите ми се отпускат, костите се освобождават от напрежението. Крилата ми треперят, тресат се от изтезанието, на което са били подложени. Едното се прибира между лопатките с лекота. Другото сякаш има собствен живот, вибрира, съпротивлява се на преобразяването… на болката. Сълзи текат по страните ми в парещи струйки. Извивам врат, надмогвам надигащия се в гърлото ми вик.
	Когато най-сетне дракито потъва в мен, отново поемам въздух, отхлабвам хватката, с която, без да се усетя, съм се вкопчила в таблото, и се отпускам на облегалката.
	Уил ме намята с одеяло. Въпреки че съм прекарала цял ден затворена в горещ, задушен ван, се сгушвам в боцкащата тъкан, която ми действа успокоително.
	— Ясинда, добре ли си?
	Опитвам се да успокоя остатъчните конвулсии, но колкото повече се съпротивлявам, толкова по-ожесточено ме разтърсват те.
	— Само ме отведи оттук — думите ми звучат хрипливо, неестествено.
	С кимване на глава той заобикаля колата и моментално скача на шофьорското място. Малко след това вече изкарва джипа от гората, минавайки сред израслите дървета, докато не излиза на малък селски път, който води нанякъде. Неизвестно къде. Далеч. Нищо друго няма значение.
	Немощно се помръдвам напред, пресягам се и забърсвам с ръка запотеното от слънцето стъкло. Възглавничките на пръстите ми скърцат, плъзгайки се по гладката повърхност. _Мирам._
	— Къде беше? — успявам да промълвя с пресипнал глас.
	— Не можах да дойда. Внезапно на баща ми му хрумна да събере ловната дружина. Откакто те видяхме, се е вманиачил да ловува в този район. Зачисли ме към група, която изпрати оттатък планината. Надявах се, ако не се появя, просто да се върнеш вкъщи. Не мислех, че толкова много ще се приближат до прайда. Боже, Ясинда, толкова съжалявам.
	Кимам сковано.
	— Не си знаел.
	Той издиша дълбоко въздух — зная, че думите ми не успяват да облекчат чувството му за вина. Де да мога да кажа нещо повече, за да го накарам да се почувства по-добре. Но прекалено много ме боли.
	Вдигам краката си на седалката и обхващам колене, мислейки за момичето, което изоставих. За изражението на Касиан, щом научи.
	— Нямаше как да й помогнеш — казва Уил, който сякаш чете мислите ми. — Тя не искаше да тръгне.
	— Трябваше да я накарам насила.
	— И да вдигнеш шум? Та ти самата едва се държеше на крака. Трябваше да те нося.
	Това не ме утешава. Вдигам глава и подлагам лицето си под приятната хладна струя на климатика.
	— Сега си почивай, Ясинда. В безопасност си.
	_В безопасност._ Известно време думите му се носят в съзнанието ми, докато накрая се чувствам толкова замаяна, че затварям очи. Натежалите ми клепачи ги захлупват. През тях проникват цветни петна и изпъстрят черния фон, но все пак е по-добре, отколкото да отворя очи и отново да се изправя срещу света.
	Някъде измежду мислите за Мирам, безопасността и болката, измъчваща тялото ми, ме оборва сънят.
	Събуждам се в затъмнена стая. Приглушена оранжева светлина облива една от стените. Надигам се и сядам в леглото, трепвайки при опъна в гърба ми. С болката се връща и реалността.
	— Уил?
	— Тук съм.
	Следвам звука на безплътния му глас и установявам откъде идва. Тъмните му очертания се отделят от един стол в ъгъла.
	— Къде сме?
	— В мотел. В безопасност сме.
	Внимателно се намествам в седнало положение, хапейки устни от болката, пронизваща наранения ми гръб. И все пак това е нищо в сравнение с усещането отпреди. Поне мога да се движа, без да изпитвам отчаяна нужда да крещя.
	— Как стигнахме тук?
	— Беше изтощена. Трябваше да си починеш. На истинско легло. Храна, вода…
	При споменаването на храна стомахът ми изръмжава, бунтувайки се.
	— Хапна малко, преди да заспиш — додава той. — Помниш ли? Изяде едно бурито и гаврътна една сода за по-малко от минута, преди да се строполиш върху леглото. Спа неподвижно през цялото време. Дори когато почиствах и превързвах гърба ти. Толкова се разтревожих…
	Поклащам глава отрицателно.
	— Нищо не помня.
	— Доста преживя.
	Кимвам. Сънят явно е бил начинът тялото ми да се излекува.
	— Откога спя?
	— От осем… десет часа.
	Цялото ми тяло се стяга.
	— Десет часа! Колко е часът?
	— Към един през нощта.
	Дебела буца засяда в гърлото ми. Мирам сигурно вече е много далеч. И не е имала лукса да се радва на подслон и храна. Провесвам крака отстрани на леглото. Главата ми гъмжи от мисли как да стигна до нея. Как да я спася. _Как можах да я изоставя?_
	— Я чакай малко! — Уил сяда до мен на леглото и слага топлата си ръка на рамото ми. Докосване, което събужда спомени. Докосване, на което искам да се предам, в което да потъна и да забравя за всичко останало. — Къде отиваш?
	— При Мирам.
	Че къде другаде? По голите ми крака полазва лек хлад, когато отмятам чаршафа настрана. Поглеждам надолу и виждам, че съм само по тениска, която сигурно е на Уил.
	— Помогнах ти да я облечеш — обяснява той, леко поруменял.
	— Благодаря — промърморвам и се сещам, че нямах кой знае какво на гърба си, когато заспивах на предната седалка в колата. Само онова боцкащо одеяло. Свивам пръсти около подгъва на тениската и изведнъж ми става неловко. Ето ме тук. Сама в мотелска стая с Уил. И въпреки това не мога да се насладя на това уединение. Не и след всичко, което се случи.
	— Мирам приятелка ли ти е? — пита ме тихо, търпеливо.
	Потръпвам.
	— Горе-долу.
	Впил е очи в мен. Мълчанието между нас се проточва.
	— Съжалявам, Ясинда, нея вече я няма. Няма как да й се помогне.
	— _Не!_ — яростно клатя глава, при което кичур коса попада в устата ми. Отмятам го. — Аз съм виновна, че тя беше с мен…
	— Каква е вината ти, след като тя самата не искаше да дойде с нас? Нямаше какво да се направи.
	Пренебрегвам логиката му. Мисля само как ще реагира Касиан, щом научи, че сестра му е изчезнала.
	— Ти можеш да направиш нещо! Ти си един от тях…
	Той се сепва, но мен не ме е грижа. За пръв път тази мисъл не кара стомаха ми да се свива на възел. Вече не изпитвам разкъсваща вина заради това, че съм влюбена в едно от чудовищата, които ме преследват, мятат в багажника на ван и връзват ръцете и крилата ми, за да ме продадат на части. В тази ситуация фактът, че е един от тях, би трябвало да помогне.
	— Не, Ясинда. Свършено е. Вече е доставена…
	_Доставена._ Сякаш е някаква стока, неодушевен предмет. Пакет. Нещо в мен угасва, кара ме да се отдръпна от него.
	— Значи, _няма_ да ми помогнеш — констатирам язвително.
	Климатикът, монтиран край широкия, покрит със завеси прозорец, се включва и в миниатюрната стая се разнася шумно бучене. Лъхва ме струя хладен въздух, но и тя не успява да облекчи пламналата ми кожа, нито да успокои нервите ми.
	В мрака чертите му изглеждат изопнати, напрегнати. Издават огорчение от това, че той не може… _няма как_ да ми отвърне с думите, които отчаяно искам да чуя.
	— Не мога — повтаря той. — Тя вече е в крепостта. Никой не може да избяга оттам.
	_Никой не може да избяга оттам._ Тоест, там държат пленените дракита? Като затворници? И не ги убиват веднага?
	Изведнъж пред мен изниква образът на баща ми. Вмъква се в обремененото ми съзнание. Засмените му очи, хубавото лице, чиито черти вече не мога да си припомням така ясно, грейват в ума ми. Понякога, когато лежа в леглото късно вечер, включвам лампата и се пресягам към една негова снимка — нещо истинско, което мога да държа в ръцете си. Доказателство за това, че е съществувал, че го помня и още го виждам, че никога няма да забравя всички онези чудесни неща, на които ме научи. Че няма да забравя самия него. И неговата обич.
	Споменът за него вече не ми причинява такава болка, но аз го отхвърлям настрана. Не смея да се надявам на нещо толкова невероятно — че баща ми може да е жив след всички тези години.
	— Но Мирам е жива, така ли? Не са я убили — това ли ми казваш?
	Впервам поглед в очите му, чийто цвят не се вижда в затъмнената стая.
	Той потреперва сякаш съжалява, че е намекнал за това.
	— Да — признава с тежка въздишка. — Тя ще остане жива. Ако изобщо може да се нарече живот. Надали са виждали много дракита, които са способни да стават невидими. Сигурно само няколко. Ще й направят изследвания… ще вземат проби. Тя ще остане жива. Поне за известно време.
	В стомаха ми се надига чувство на гадене, но едновременно с него изпитвам и облекчение. Нарочно се въздържам да мисля какво щяха да причинят на мен. Уил ми беше споменал, че не вярвали в съществуването на огнедишащи дракита. Сега обаче знаят, че съществуваме. Че аз съществувам.
	Онова, което той ми разказва за енкросите, е повече, отколкото някога съм знаела, и това ми дава надежди за Мирам.
	— Значи, има шанс… — Уил понечва да отрече, но аз го срязвам. — Има шанс.
	Гледам го съсредоточено.
	— С твоя помощ има шанс.
	Ръката ми се пресяга и улавя неговата.
	— Няма. Няма никакъв шанс — гласът му е дълбок. Онзи кадифен тембър от сънищата ми ме умолява да се примиря, да забравя за Мирам.
	Не мога. Пред очите ми се изреждат лицата на Касиан, на майка ми, на сестра ми… и тримата се чудят какво ли ни се е случило. Болката, стегнала сърцето ми, омаловажава всичко преживяно от мен. Мирам я няма. Заради мен. Не мога просто да избягам с Уил и да се преструвам, че не се е случило.
	Нещо в мен умира, разнищва се като край на протрито въже, което не може да държи повече. Отпускам ръката му, пръстите ми се изплъзват. Отдръпвам се.
	Той улавя ръката ми на свой ред, преплитайки силните си пръсти с моите, притискайки двете ни длани в целувка.
	— Ясинда — прошепва той.
	Взирам се в очите му, чета в тях неизказана нужда, безмълвен въпрос. Зная, че иска да се увери, че още следваме нашия план.
	Част от мен копнее да му даде чаканото от него уверение. Би било толкова лесно. Сега сме тук. Заедно. Вече съм свободна от прайда. _Свободна…_
	Но дали е така?
	Дълбоко в себе си зная отговора, дори той да е различен от онова, което иска сърцето ми. Само че начинът, по който ме гледа точно сега… Не мога да изрека думите.
	— Аз… ще взема един душ — казвам набързо. — И после ще си легна пак. Много съм уморена.
	Не е лъжа. Бих могла да спя още десетина часа.
	За миг имам чувството, че той ще ми окаже натиск, ще настоява да говорим веднага. А аз не съм в състояние. Не и сега. Не мога да му кажа, че няма как да избягам с него.
	Как мога да бъда с него? Как мога да се чувствам свободна, ако мама и Тамра са подложени на терзания? Точно както когато изчезна татко. Да се питаш, да не знаеш със сигурност, да чакаш, търпеливо да понасяш отминаващите дни, докато най-накрая не признаеш, че го няма и никога повече няма да се върне. Не мога да им го причиня отново. А и Мирам. Отговорна съм пред семейството й.
	След кратък миг той казва:
	— Имам дрехи, които можеш да облечеш. Още една риза. И ватирани блузи.
	Кимвам, облекчена, че ще отложим разговора. Засега.
	Той се изправя. Гледам го как рови в сака си и ми подава дрехите. Поемам купчината, изпитвайки смесено чувство на благодарност и съжаление, когато този път ръцете ни не се докосват.
	Отделяйки се от сянката му, пристъпвам в осветената баня и затварям вратата след себе си с меко щракване.


>	20

	След като си взимам душ, се свивам на кравай в леглото, освобождавам затиснатата от тялото ми коса и я отмятам зад рамото си. Дълго време лежа неподвижна, мълча под завивките и правя всичко възможно да не обръщам внимание на Уил, който е до мен. Чакам съня — момента, в който шеметните ми, трескави мисли ще се отдадат на покой.
	Макар че съм спала толкова дълго, все още съм уморена. Омаломощеното ми тяло трябва да заспи. _Трябва._
	— Колко дълго ще се преструваш на заспала?
	Ето защо не ми се получава.
	Тихият му глас милва тила ми и кожата ми настръхва.
	_Заради него_ не мога да заспя. А правя всичко възможно да забравя, че е до мен. Невъзможно е, разбира се. Как мога да не му обръщам внимание, когато е на сантиметри от мен? Уил, за когото бленувам, откакто пощади живота ми преди месеци в онази пещера… още преди да разбера, че изпитвам копнеж.
	Отварям уста, но се сещам, че ако проговоря, само ще потвърдя, че съм будна. Отново стисвам устни. Защото не мога да говоря. Не мога да изрека онова, което иска да чуе.
	Което и аз самата бих желала да му кажа.
	Ръката му обхваща рамото ми и изпускам въздишка. Дотук бях с преструвките.
	Не се съпротивлявам, когато ме обръща към себе си. Наместваме се в центъра на леглото, гръд до гръд. Очите му горят в тъмното. Той помръдва ръка, после я вдига.
	Дъхът ми спира, когато плъзва пръсти през мокрите ми кичури, прегръща ме, лицето му е толкова близо, че носовете ни се докосват. Малиновият аромат на шампоана от мотелската баня ни обгръща.
	Взираме се един в друг, без да говорим. Вкусвам дъха му. Устните му са толкова близо до моите. Когато очите му се спускат към устата ми, усещам как ми прималява. Залива ме познатата топлина. Прехапвам устна, за да не издам нито звук.
	И тогава единственото, за което мога да мисля, е Уил.
	Уил, когото желаех и когото мислех, че съм изгубила. Уил, за когото си мечтаех. Уил, който ме е спасявал толкова пъти. Когото аз спасих, поемайки голям риск. Който ме обича, въпреки обстоятелствата. Когото обичам, въпреки обстоятелствата.
	Уил, когото трябва да оставя. Отново.
	Слагам ръце на гърдите му, долепям длани, опитвам се да не го прегръщам, търся в себе си сили да го отблъсна. Утре ще ни бъде достатъчно трудно пак да се сбогуваме.
	Но точно тогава той ме целува и аз осъзнавам, че не мога да се отдръпна.
	Ръката му, обвила тила ми, се плъзва по лицето ми, топлата му длан притиска бузата ми и той поема с уста моя стон.
	Усещането от целувката е все така ново за мен. Точно както първия път. Съприкосновението с устните му възбужда всяка моя фибра. Сграбчвам раменете му, стисвам ги здраво, пръстите ми се впиват в извивката на изваяните му мускули. Вкопчвам се в него сякаш всичко е на живот и смърт. Допирът и вкусът на устата му ме опустошават.
	Тялото ми пламва, кожата ми ту се опъва, ту се набраздява, победена, готова да отстъпи.
	Дали заради самото място, или обстоятелствата, които ни доведоха дотук… или факта, че повече може и да не го видя, не мога да му се наситя. Устата ми се заиграва с устните му, леко ги погризва, всмуква.
	Той прокарва ръце надолу по гърба ми, притегляйки ме плътно към себе си.
	Откликвам на повика, обвивам ръце около врата му. Заравям пръсти в косата му, отдавам се на целувката, без да обръщам внимание, че прехвърля цялата си тежест върху мен и аз потъвам в матрака.
	Тялото ми поема неговото, приема го инстинктивно. Вдишвам жадно въздух, без дори да си помисля, че може би стигаме твърде далеч. Съществува само нуждата. Гладът. Омръзна ми да ме отхвърлят.
	Той поема главата ми в дланите си, целува ме пламенно, хапейки леко устните ми. Пръстите му притискат нежната кожа на страните ми, лицето ми е в нежния капан на ръцете му.
	Изохквам и се мъча да освободя главата си, да го вкуся така, както той ме вкусва, но той ме е хванал здраво… сладостно мъчение, което ме кара да се гърча от удоволствие под него.
	Но и това не ми стига. Изобщо.
	В недрата ми кипи огън, опитвам се да го обуздая, да охладя дробовете си.
	Изскимтявам, когато плъзва ръка под ризата ми, милвайки гърба ми с нежни докосвания. Вдига устни от моите, за да промълви:
	— Кожата ти… Толкова е… гореща.
	Устните ни отново се сливат и дишането ми се учестява, когато ръката му се отклонява, за да премине върху ребрата ми, върху тръпнещата кожа на корема ми.
	Откъсвам устни от неговите и извивам лице настрана, за да изпусна парещия въздух, който повече не мога да удържам.
	Целувката му се измества към ямката на шията ми, езикът му се плъзва по сухожилието ми… само за да разгори още повече пожара в мен.
	Сетне отдръпва устни от шията ми. Навлажнената ми кожа приветства радостно милувката на хладния въздух. Поемам го жадно, трескаво, за да угася разрастващия се в мен огнен ад.
	Усещам втренчения му поглед и се гмурвам в него.
	Тъмнината в стаята не може да скрие блясъка в очите му. Той се взира в мен с такава първична сила, че вдигам трепереща ръка, за да я прокарам по потъналите в сянка очертания на лицето му, да погаля с върховете на пръстите си изсечените му, мъжествени черти. Поглаждам тъмните вежди, надвесени над очите ми, които сякаш минават през мен.
	Пръстите ми блуждаят, спират се да си починат върху устните му, леко подути от целувките. Устата му се раздвижва под допира им.
	— Ела с мен, Ясинда.
	Думите изпращат вибрации към пръстите ми, нагоре по ръката ми и се загнездват в сърцето ми. И аз изстивам.
	Защото той знае. Знае какво става в главата ми. Когато по-рано се скрих в банята, явно е прочел мислите ми — доловил е думите, които не исках да изрека на глас.
	Не мога да тръгна с него. Не мога да избягам с него в тази идеална фантазия, която създадохме в собствените си умове.
	— Не мога — прошепвам. Сетне повтарям по-високо — Не мога.
	Слагам ръка на рамото му и го събарям от тялото си. Виждам настъпилата промяна в изражението му, дори в мрака на стаята. Изглежда сърдит, лицето му заприличва на изсечено от гранит.
	— Как можеш да се върнеш там?
	— Не мога _да не се върна_. Трябва да научат за Мирам… А и не мога да оставя мама и Тамра да се чудят какво се е случило с мен.
	— Можем да им пишем — изръмжава той.
	— Не се шегувам — тросвам му се.
	— Да ме виждаш да се смея? — улавяйки и двете ми ръце, той навежда лице към моето. — Защо се съпротивляваш на това да сме заедно?
	Поклащам глава.
	— Просто не мога да зарежа нещата така.
	— Може повече никога да не излезеш оттам. Мислила ли си за това? — ръцете му стисват моите. — Какво ще направят с теб, когато влезеш в прайда с валсова стъпка и им кажеш, че си била заловена от ловци? И че Мирам е изчезнала?
	Потръпвам. Прав е. Може да си имам големи неприятности. Не че донякъде не съм си ги заслужила. В края на краищата стигнах дотук заради егоистичните си желания. Ако бях послушала Касиан и бях приключила с Уил, всичко това нямаше да се случи.
	Разбира се, и Мирам има вина. Няма как да се отрече, че и тя е отговорна за случилото се. Не биваше да ме шпионира. И все пак не заслужава тази зла съдба само защото е злобарка, която си вре носа навсякъде.
	— Връщам се.
	— Дори ако това значи никога да не сме заедно?
	Знае точно какво да каже. Да изрече думите, от които да те заболи най-силно. Мисълта, че няма да го видя повече, да чувам гласа му, да го прегръщам…
	Навлажнявам устни, преглъщам тежко и казвам нещо немислимо. Думи, които са в синхрон с ума ми, но не и със сърцето ми…
	— Но ние не сме един за друг, Уил.
	Той се отдръпва, пуска ръцете ми сякаш съм нещо, което повече не може да докосва.
	— Не го мислиш наистина.
	Кимвам един-единствен път, за да го опровергая, защото ме боли. Не съм в състояние да кажа нещо повече.
	— Това е лудост. Онова, което сме… — _Което не сме._ — Не можеш да отречеш, че…
	Той скача от леглото гневно.
	— Знаеш ли каква е разликата между нас, Ясинда? — пита рязко. За пръв път заговаря с различен, малко плашещ глас.
	Бързо сядам в леглото, примигвайки срещу този яростен, непознат за мен Уил.
	— Разликата е, че аз зная кой съм.
	— Много добре зная коя съм! — наежвам се аз.
	— Не. Ти знаеш _какво_ си. Но още не си разбрала _коя_ си.
	— Но имам достатъчно здрав разум, за да съм наясно, че не бих могла да живея щастливо до края на дните си с един ловец — някой, в чиито вени тече кръвта на избити дракита!
	Закривам с ръка устата си, но е твърде късно — думите вече са изскочили сами.
	Той спира, втренчен в мен със страховит неподвижен поглед.
	Малко е да се каже, че се чувствам ужасно. Преди съм го уверявала, и то съвсем искрено, че кръвта му няма значение за мен. Няма никаква вина за това, което са му причинили, така че е крайно несправедливо да му го натяквам. Без кръвта на драки най-вероятно щеше да е мъртъв, а аз определено не бих искала подобно нещо. А и по онова време е бил просто едно хлапе. Болно, умиращо дете. Не е като да е избрал сам метода на лечението си. Как можах да му запратя този упрек в лицето?
	— Точно това те тормози, нали?
	Клатя глава, едва сдържайки напиращите сълзи.
	— Смяташ, че има повече смисъл да се хванеш с някой драки принц като _Касиан_?
	Дишането ми почти не се чува.
	— Може би — прошепвам, без дори да съм сигурна какво точно казвам. Дори да имаше смисъл да се хващам с Касиан, той не е за мен. Никога не бих предала Тамра по този начин.
	Уил кимва и отвръща с такъв непроницаем, безчувствен глас, че изстивам.
	— Би било лесно просто да го приемеш. Разбирам. По-лесно, отколкото това тук… между нас — посочва себе си и мен.
	Приближава се. Краката му опират в матрака. Ръката му се спуска, за да докосне лицето ми, пръстите му ме милват по бузата като перце. Устоявам на желанието да се облегна на ръката му, да се отдам на въздействието, което има върху мен.
	— Само че никога няма да го обикнеш. Не и както обичаш мен. Редно или не, това е истината. И така ще бъде винаги.
	_Не може да е така. Няма да го допусна._
	Поемам дъх разтреперана, извръщам лице от ръката му и поглеждам дигиталния часовник на нощното шкафче.
	— Сега вече няма да заспя. Какво ще кажеш да тръгнем по-рано?
	Той се засмива. Безрадостният му смях е нисък и плътен, кара ме да изтръпна.
	— Добре. Върви си у дома. Бягай, Ясинда. Но това няма да промени нищо. Няма да ме забравиш.
	Прав е. Но аз трябва да направя всичко възможно и да опитам.


>	21

	— Спри тук — казвам му, хвърляйки поглед към притихналата гора, която ни заобикаля от всички страни. Доволна съм, че се намираме на достатъчно разстояние от територията на прайда. Достатъчно далеч, че да не рискуваме Нидия да ни разкрие. Или поне така се надявам.
	Потърквам запотените си длани в мекия плат на долнището на анцуга, който съм облякла, и се взирам през опръсканото с кал предно стъкло на колата. Откакто напуснахме мотела, почти не сме си проговорили.
	Няма и какво да си кажем. Въпреки това мълчанието ме убива. Сякаш е острие, което някой забива и завърта жестоко в сърцето ми. Мразя това. Мразя, че всичко трябва да свърши по този начин. _Мразя факта, че изобщо трябва да свършва._
	Уил гаси двигателя. Затварям очи и поглъщам чистия му леко мускусен аромат, чувам тихата му въздишка… запечатвам тези неща в съзнанието си, тъй като са последните, които ще свързвам с него.
	— Ще се върна след седмица.
	При тези думи се обръщам рязко и се втренчвам в него, отваряйки уста, за да му възразя.
	— Не ми казвай „не“ — парира ме остро той. Не съм го чувала да говори с такъв тон. Не и на мен. Накланя се напред и стисва волана така здраво сякаш е способен да го огъне с голи ръце. — Ще видя какво мога да направя за приятелката ти. Какво мога да науча…
	За миг не се сещам за кого говори. Приятелката ми? После схващам. Има предвид Мирам.
	— Нали каза, че било безнадеждно?
	Очите му се задържат върху моите. Светлината на утрото ми позволява да видя цвета им. Златистите, кафявите, зелените оттенъци.
	— За теб бих направил всичко. Особено ако това значи, че ще те видя пак.
	— По-добре не рискувай…
	— Какво мислиш, че правя в момента, Ясинда?
	Погледът му е впит изпитателно в мен и аз се чувствам глупаво. Естествено, че рискува живота си. Не съм единствената, която има да губи нещо. Да изгуби _всичко_.
	— Все пак мисля, че го заслужаваш.
	Думите му ме нараняват, карат ме да се чувствам като пораженец заради това, че съм се отказала от любовта ни. Но после се сещам за всичко, за _всеки_, когото съм подложила на риск. За живота на онези, които ще бъдат засегнати, ако сега избера Уил. А аз не бих могла да го направя. Тук не става дума само за мен.
	— Една седмица — повтаря той и ме оставя да го осмисля.
	Това може би е неговият начин отново да ме види, да се опита да спечели повече време с мен… да промени решението ми. От друга страна, може да се окаже единственият шанс за Мирам.
	Хващам дръжката на вратата и я натискам надолу.
	— Ясинда?
	Когато изрича името ми, го поглеждам отново и усещам познатия порив.
	— По обяд. Точно след седмица.
	Съгласявам се.
	— Ще бъда тук.
	Кима с глава безизразно, без да се усмихва. Очите ми са в плен на неговите. Ръката му се отпуска върху моята на седалката. Кожата ми пламва, нагорещява се под дланта му. Затварям очи измъчено. Моето егоистично „аз“ все още жадува да замине с него.
	Ръката ми се измъква изпод неговата и излизам от ленд роувъра.
	За момент се вглеждам в гората, тиха и гъста. Масивът от високи борове хвърля тежка сянка. Листата шумолят от подухването на вятъра. Усещам погледа му върху себе си, но не се обръщам назад. Изкушението е твърде голямо. Ще ми е трудно да продължа напред.
	Затичвам се, дишайки дълбоко. Спринтирам между дърветата, които ме закачат като стари приятели. Само че вече не ги усещам толкова дружелюбно настроени. По-скоро ми се струват като затворнически стени.
	Постовият ме кара да изчакам при портите, докато разговаря с някого с приглушен глас по радиовръзката си. Със Северин, естествено. С кого другиго?
	Гледам предизвикателно младежа, докато стоя под обраслата с бръшлян арка и чакам… като аутсайдер, който може и да не бъде допуснат.
	Мярвам Нидия, застанала край отворената врата на къщата си. Взира се в мен с непроницаем поглед. Дори тя не идва да ме посрещне и се чудя дали не съм изгубила и нейното приятелство.
	Сестра ми не се вижда никъде и се питам дали не е в къщата на Нидия. Може би усеща, че съм тук, че съм се върнала, но просто не я интересува. Дали си мисли, че съм я изоставила. От тази мисъл ми прималява, чувствам се празна. Особено след като се върнах до голяма степен заради нея. Заради Тамра и мама.
	Северин пристига, пронизвайки ме с черния си поглед, бездънен като тъмно, необятно пространство.
	Придружават го неколцина запъхтени старейшини, стараещи се да не изостават от темпото, което задава с широките си крачки.
	Касиан няма проблем с това. И той е редом с баща си. Жадните му очи ме оглеждат от глава до пети сякаш иска да се увери, че наистина съм се върнала, че съм жива и здрава.
	Поне някой да ми се зарадва.
	Касиан пристъпва напред и ме хваща за ръцете.
	— Ясинда.
	Името ми, изречено с въздишка на облекчение, надежда, очакване, ме кара да погледна през рамо. Ще ми се Уил да е още с мен и да не нося такива трагични новини.
	Дланите му се плъзват по ръцете ми и пръстите му се сплитат с моите.
	— Къде е Мирам? — задава Северин дългоочаквания въпрос. Въпросът, на който трябва да отговоря и заради който съм се завърнала у дома. Хвърлям поглед към него, после към Касиан. Касиан с неговите дълбоки, проницателни очи. Още храни надежди. Не е преставал. Палците му рисуват малки кръгчета по опакото на дланите ми.
	Виждайки колебанието ми, останалите задават същия въпрос.
	_Къде е Мирам? Къде е Мирам?_
	— Аз… — започвам и прокарвам език по пресъхналите си устни.
	— Къде е дъщеря ми? — гласът на Северин изплющява във въздуха.
	И тогава му казвам. Изплювам думите като ужасна отрова, от която трябва да се изчистя.
	— Ловците я отведоха.
	Но отровата не ме напуска. Още е в мен, циркулира в кръвта ми. Както и вината. Ужасяващата мисъл съзнание, че аз съм причината за всичко.
	Палците на Касиан спират да милват ръцете ми, но аз съм свела очи. Не мога да отвърна на погледа му.
	Кимвам с болка.
	— Вярно е.
	Ръцете му отпускат моите, едва ги докосват.
	— Но ти си успяла да избягаш? — саркастично отбелязва Северин. — Като по чудо.
	Очите ми започват да парят.
	Ръцете на Касиан се отдръпват съвсем.
	Моите се отпускат, пръстите ми помръдват неспокойно, увисват празни отстрани на тялото ми. И не мога да разбера какво точно провокира внезапната болка. Фактът, че Мирам е изчезнала… може би завинаги? Или това, че _аз_ съм отговорна за случилото се?
	Или усещането, че Касиан ми се изплъзва.
	По някакъв начин е станал важен за мен. Може би винаги е бил. Дори да не зная какво означаваме един за друг. Зная, че държа на него. Че няма да понеса да изгубя и него, _и_ Уил.
	Без да го докосвам, се взирам в лицето му и търся знак, че не ме обвинява… _че не ме мрази._
	Северин застава между нас и ме сграбчва за рамото. Пръстите му са огромни, покриват почти цялата ми мишница. Което ме подсеща, че неслучайно точно той е водач на прайда. Най-едрият и силен драки сред нас. Някой ден алфа ще стане Касиан, но дотогава начело ще е баща му. А аз съм оставена на неговата милост.
	Той ме повлича със себе си, а аз потискам обидата, породена от грубото му отношение. През последните дни съм изпитала доста по-силна болка. Може би дори го заслужавам. Все пак току-що му съобщих, че дъщеря му е отведена от ловците. Все едно съм му донесла вестта за смъртта й.
	Краката ми се препъват, докато се опитвам да го догоня. Останалите изостават зад нас. Устоявам на порива да се обърна да видя дали и Касиан ни е последвал.
	— Къде отиваме? — дръзвам да попитам, но на мига се разкайвам за въпроса си, когато Северин ми мята поглед, изпълнен с дълбока ненавист. Никога не съм виждала да проявява подобна емоция. Досега не е приемал нещата лично. За него винаги съм била средство за постигането на определена цел. Инструмент, който той да използва и манипулира.
	Минаваме през смълчания, покрит с мъгла град и поемаме по Главната улица. Навън няма почти никакви хора. Тази липса на всякаква дейност посред бял ден е странна. Напомня ми на гробищното мълчание след изчезването на баща ми. Тогава никой не излизаше никъде повече от месец, всеки си седеше вкъщи. Посрещаха се само основните нужди. Изпълняваха се най-важните задачи за всекидневното функциониране на обществото ни. Помня как някои от децата се оплакваха, че умирали от скука. А аз умирах от мъка.
	Сега всичко това се завръща, залива ме като горчив спомен. Ето ме пак в същото положение. Само че тогава вярвах, че ни чака по-добро бъдеще. Надявах се татко наистина да се завърне. Защото мама ни шепнеше това обещание на ухо и все ни го повтаряше, когато ни слагаше с Тамра да си лягаме. Сега вече зная истината. Или е лъгала нас, или себе си, защото не е имало как да знае подобно нещо.
	Изведнъж ми се приисква да я видя. Точно както навремето, имам нужда мама да ме утеши. Да ме прегърне и да ми каже, че всичко ще бъде наред. Дори да не е така. Дори повече да не вярвам в това.
	Когато влизам вкъщи, придружена от Северин, очите на мама са като мъртви кладенци, в тях едва-едва проблясва искрица живот. Другите остават на верандата. С изключение на Касиан. Него го няма.
	Мама се втренчва в мен сякаш не може да ме познае, сякаш не ме вижда.
	— Мамо — прикляквам край леглото й.
	Стъкленият й поглед пробягва по лицето ми. Вдига ръка и отмята един от кичурите ми.
	— Мамо, аз съм. Върнах се. Добре съм.
	Най-сетне устните й помръдват. Промълвяват името ми. Тежкият й дъх ме блъсва в лицето. Поглеждам към нощното шкафче и забелязвам бутилка вино верда.
	Северин изсумтява.
	— Надали изобщо е забелязала, че те няма.
	Вдигам очи към суровото му лице и после отново връщам поглед върху мама. Аз ли й причиних това? Така съм й вгорчила живота, че дави мъката си в бутилката?
	До слуха ми достига тропотът от приближаващи стъпки. Долитат гласове.
	Внезапно Тамра нахлува в стаята. Следвана от Лаз. Надигам се с треперещ дъх, несигурна какво да очаквам от нея… и от двете.
	— Ти си жива — задавено казва Тамра.
	Прическата й не е в обичайната за нея безупречна форма. Сребристобялата грива е щръкнала и непокорна точно като моята коса. Всъщност целият й вид е в пълен безпорядък. В нацепените си дънки и тениска прилича по-скоро на мен.
	Кимвам с глава.
	— Жива съм.
	Известно време тя не помръдва. Не обелва и дума, само се гледаме. И в следващия миг вече се прегръщаме. Хлипайки.
	Отначало ми се струва, че сълзите и недотам приятните ръмжащи звуци излизат от нея. Но после усещам влагата по бузите си, вибрациите в гърлото и гърдите ми. Плачем и двете заедно.
	И Лазур е до нас. Милва болезнения ми гръб с нежните си ръце.
	— Толкова съжалявам, Там — отронвам аз.
	— Не, аз съжалявам! Все те упреквам за какво ли не, а ти само търпиш! Толкова се радвам, че си жива… че се върна!
	Притварям очи с чувство на облекчение. Ето. Заради това трябваше да се върна. Защото част от мен винаги ще бъде свързана с Тамра. Не можех да я оставя да се чуди, да страда от загадъчното ми изчезване…
	— Да, тя е жива, но Мирам я няма. Моята _дъщеря_ — намесва се Северин, при което и трите вкупом се раздалечаваме една от друга.
	Не смея да откъсна очи от него, стоя нащрек като звяр, като хищник. Той вперва поглед в мен.
	— Това няма да мине безнаказано. Не и този път. Пропиля и последния си шанс, Ясинда.
	Скръцване на пода привлича вниманието ми към вратата на спалнята. Касиан е застанал на прага. Все пак е тук. Върнал се е. В гърдите си усещам пърхане.
	— Прайдът ще се събере до един час — обявява Северин и отново връщам поглед към него. — Ще говориш за простъпките си пред всички.
	_Значи ме очаква публичен процес?_
	Подобни събития не са обичайни за живота на прайда. В съзнателния ми живот се е случвало да присъствам само на една или две публични присъди, предвид това, че тук рядко някой нарушава правилата.
	Тъмните очи на Северин се присвиват срещу мен.
	— Не закъснявай. За да не ти пратя конвой.
	Тръгва да си върви, но спира пред вратата и решава да възложи отговорността на сина си.
	— Всъщност, Касиан, като се замисля, защо ти не се погрижиш тя да дойде навреме?
	За да е сигурен, че няма да избягам.
	Облекчението, което изпитах при вида на Касиан, се изпарява. Ще ми бъде пазач.
	— Всичко ще е наред — Тамра ме стисва за рамото. Извръщам очи към сериозното й лице. — Ще бъда до теб.
	— И аз — приглася й Лаз.
	Усмихвам се и на двете.
	— Каква късметлийка съм, че ви имам.
	Сетне поглеждам към мама. За мое учудване, тя се надига в леглото. Хващам я за ръката, за да й помогна да седне.
	— Ще направя чай — предлага Лазур и изчезва от спалнята.
	Касиан наблюдава мълчаливо как с Тамра се грижим за майка ни.
	— Искаме да останем малко насаме, моля! — рязко му подвиква Тамра, без дори да го погледне. Изведнъж се сещам за последния път, когато тримата се озовахме в една стая. За грозните думи… Явно и сестра ми не е забравила.
	С крайчеца на окото си забелязвам как той ни оставя. Вслушвам се в заглъхващите му стъпки. Не отива далеч. Само до всекидневната. Изпълнява заповеди. Все пак ще ме ескортира до събранието. Няма да си тръгне току-тъй.
	Сякаш прочела мислите ми, Тамра ме уверява:
	— Ще бъдем с теб, Ясинда. Мама и аз. Ще се изправим пред всички като семейство.
	Сестра ми присяда край майка ни, която също гледа към мен. Погледът й е по-бистър, вече не е отчужденият поглед на онази непозната от отминалите няколко седмици. Напомня ми повече за майка ми, която познавам.
	— Ти се върна. Доброволно. Това все означава нещо — промълвява тя и вече не съм така разтревожена. От думите й ми става по-леко. Знаела е, че съм заминала. Не й е било все едно.
	— Ти не си престъпник. Северин не мисли рационално. Всички ще разберат. Никой досега не е бил наказван несправедливо.
	_„А справедливо?“_ — изкушавам се да попитам.
	Не съм невинна. Сторих нередни неща.
	Но мама стисва твърдо ръката ми с топлата си длан. Чувствам се така, както когато бях малка и тя беше целият ми свят. Когато тя и татко можеха да оправят всичко с едно докосване на ръката.
	Изведнъж вече не се чувствам толкова самотна. Каквото и да се случи, зная, че семейството ми е с мен. Това ми дава сили, кара ме да си мисля, че ще се справя с всичко.


>	22

	С Тамра сме се запътили към центъра на селището, хванати за ръце. Останалите са наизлезли и се придвижват в плътен поток в същата посока. Зяпат ме съвсем откровено през усукващите се масури рядка мъгла — дори ме сочат с пръст. Явно не се притесняват от това, че ги виждам. И защо да ги е грижа? В техните очи аз съм тази, която е постъпила зле и е била призована на публичен съдебен процес пред прайда.
	Тамра стисва ръката ми, за да ми вдъхне увереност.
	Вървим достатъчно бавно, изчакваме мама. Тя върви от другата ми страна и присвива очи срещу ивиците слаба светлина, които успяват да проникнат през мъглата. Като къртица, излязла денем.
	Стигайки до залата за събрания, забелязваме, че е претъпкана. Когато се появявам, шумната глъчка замира.
	Телата се раздалечават, отстъпват, за да ме пропуснат да се кача по парадните стълби.
	Северин се извисява зад каменния парапет. Шестимата старейшини също са там, застанали като кукли на конци зад мощната му фигура. Не съм глупачка. _Публиката_ няма да отсъди нищо. Каквото и да се случи, решението остава негово.
	Касиан не се присъединява към тях. Явно не му е позволено. Още не. Няма истински, официални правомощия. Вместо това заема позиция пред надошлия народ.
	Отхлабвам пръсти, за да освободя ръката на Тамра и да се изкача по стъпалата, но тя ме стисва още по-здраво. Не ме пуска.
	— Ще дойда с теб — заявява.
	Лаз кима насърчително зад гърба й. Изглежда, е съгласна, че така е най-добре.
	— Не, трябва да се изправя сама.
	Съмнявам се, че изобщо ще допуснат някой да застане до мен. Погледът ми прескача от Тамра към мама и после към Лаз.
	— Чакайте ме тук.
	Разтеглям устни в слаба, трепереща усмивка. Заради тях.
	— Ще се върна. Всичко ще е наред.
	И тези думи изричам заради тях. Не зная какво ще се случи. Стомахът ми е свит на топка, започва да ми се гади. И все пак не съжалявам, че съм се върнала. Трябваше. Заради семейството ми. Заради Мирам и Касиан.
	Когато заставам до Северин, той се заема със задачата да изброи нарушенията ми. Започва с дребните.
	_Неявяване на служба._
	_Напускане на територията на прайда без позволение._
	Изтръпвам при мисълта за вероятната реакция на съгражданите ми, ако знаеха _защо_ съм заминала. Заради _кого_. Това би било още едно нарушение. Северин не спира.
	_Непозволен полет на дневна светлина._
	_Контакт с ловци._
	Гласът му прорязва въздуха, равен и твърд. Не мога да спра горчивата мисъл, която нахлува в ума ми — естествено, няма да спомене, че именно той е наредил на Мирам да ме следи.
	— Въвели сме тези правила заради безопасността и оцеляването на нашия прайд. За защита на нашия вид. Когато някое драки се отцепва от нас и счита, че е над законите на прайда, излага всички ни на опасност.
	Стоя с изправени рамене и се взирам в тълпата от мои събратя. Израженията на лицата им са толкова съсредоточени, толкова… изпълнени с очакване. Ще се случи нещо важно и те го знаят… потекли са им лигите. На всичките. Оглеждам бегло познати лица — на стари приятели, съседи, учители. Изведнъж ми се струват съвсем _чужди_. Отчаяно се нуждая от някого, който да ме утеши. Някой, който няма място тук. _Уил._
	Северин продължава:
	— И точно това се случи. Изгубихме Мирам, собствената ми дъщеря, завинаги. В този момент тя е оставена на милостта на енкросите, понася невиждани зверства. Ясинда е длъжна да плати за вината си.
	При тези думи тълпата се раздвижва… разнася се шумолене, което приемам за знак на съгласие. Преглъщам мъчително. С очи, вперени право напред, избягвам погледите на Тамра и мама, на Лаз… на Касиан.
	Застанала съм като изпъната струна в очакване на окончателната присъда, която ще бъде произнесена всеки момент. Няма да има пощада за мен. Не и този път. Край. Северин е решил съдбата ми.
	От гърдите ми се изтръгва звук — измъчен, сподавен смях. Кого заблуждавам? Взел е решението в мига, в който съм се завърнала без Мирам.
	И все пак потръпвам при обявяването му:
	— Нямаме друг избор, освен да подрежем крилата на онова драки, чието продължаващо неподчинение застрашава живота на всички нас.
	Замахва с ръка към мен.
	— Според древната ни традиция драки, което излага на риск прайда, бива лишавано от дара да лети за колкото време е необходимо.
	Шушуканията замират. Тишината е толкова оглушителна, че чувам как кръвта нахлува в главата ми.
	_Колкото време е необходимо._ Тоест, колкото време е необходимо крилата ми да заздравеят. Ако изобщо се случи. Понякога увредените или травмирани криле не могат да се излекуват както трябва и дракито остава сакато завинаги.
	Въздухът се раздвижва от внезапния вик на Тамра. Пронизителният й глас кънти на фона на жужащото мълчание:
	— Не! Не! Не можете да го направите! — Лицето й е пламнало с такава руменина, каквато не съм виждала след първото й преобразяване в драки. — Това е варварщина! Пуснете я! Няма нищо _справедливо_ в това!
	С пребледняло лице мама обвива ръка около Тамра, която сякаш понечва да изкачи стъпалата. Сестра ми се съпротивлява известно време, но накрая заравя лице в рамото й.
	Очите на мама вече не са безжизнени и празни. Но почти ми се ще да бяха. По-добре, отколкото да са пълни с мъка и болка.
	Северин не обръща внимание на избухването на сестра ми. Само едва доловимият тик на бузата му издава, че изобщо я е чул или пък че не одобрява поведението й. Все пак става дума за Тамра. Той все още има нужда от нея и е склонен да изтърпи изблика й.
	Следващата му заповед ме пронизва като острие и се забива дълбоко в душата ми.
	— И Зара е длъжна да понесе своята отговорност — изрича отсечено Северин и хвърля поглед към старейшините, в случай че решат да възразят относно решението му да въвлече и майка ми. — Зара проявява нехайство към майчинските си задължения и към своите отговорности, свързани със собствените й деца и прайда.
	Ето това вече не го очаквах.
	— Какво? — крясвам, поглеждайки обезумяло към майка ми, чиито очи изглеждат съвършено будни, живи и дори хвърлят искри.
	Северин продължава с монотонния си глас:
	— Тя ще бъде осъдена на изгнание и трябва да напусне територията на прайда незабавно. От този ден нататък няма повече да бъде считана за драки и ще търси своя път в човешкия свят — при тези думи устните му се извиват подигравателно и той додава с видимо злорадство: — Както впрочем винаги е желала.
	— Чакайте — провиквам се. — Ще тръгна с нея! Изгонете и мен!
	Устата на Северин бавно се изкривява.
	— Що се отнася до _твоето наказание_, нямаш избор. А и… — студеният му поглед ме измерва от глава до пети сякаш ме разголва. — Ти тепърва ще трябва да изпълниш предназначението си.
	От устата на Тамра започват да изригват проклятия. Лаз се долепя до рамото й, помагайки на мама да я обуздаят.
	Не зная кое е най-лошото — недвусмислената заплаха, че ще ме използват за разплод, предстоящото подрязване на крилата ми или това, че ще изгубя мама. Всяко от тези три неща е ужасно по свой начин.
	Всичките накуп ще ме съсипят.
	Това, наред с раздялата с Уил и общата ни мечта, както и вината за участта на Мирам, ми идва в повече. Какво още би могло да се случи? _Какво още ще трябва да изтърпя?_
	Замръзвам на място, неестествено неподвижна, докато всичко се развива край мен с шеметна скорост и пред очите ми блуждаят неясни очертания. Животът ми е извън контрол и аз съм в центъра на случващото се.
	Оглеждам се наоколо, сетне се взирам нагоре във виещата се мъгла на Нидия, която забулва прайда ни. Представям си как отлитам през нея с мама и Тамра.
	Но това е само една фантазия.
	Северин дава знак и двама стражи с отвратителните си ленти на ръцете пристигат, за да отведат мама.
	— Погрижете се да не взима със себе си нищо друго, освен дрехи. У нея да не остават никакви камъни.
	— Мамо! — изкрещява Тамра и поглежда отчаяно към Северин. — Чакай! Моля те, нека поговоря с нея. Само за миг, насаме…
	— За да ти каже как да се свържеш с нея ли? — той поклаща глава. — Съжалявам, не може. Както вече казах, тя вече е човек, а дракитата не си общуват с хора.
	Като казва това, очите му се свеждат към мен и безпогрешно долавям обвинителните нотки. После щраква с пръсти и отвеждат мама.
	Устремявам се напред, но нечия здрава ръка ме хваща за рамото и ме спира. Опитвам се да срещна погледа на мама. Да си обменим някакъв знак, да получа някаква информация от нея. Къде ще иде? Как ще я намеря отново?
	_Дали някога ще я намеря отново?_
	— Донесете резачите.
	При тази заповед тълпата се раздвижва. Пред замрежените ми очи отново започват да се носят размазани очертания, придружени от приглушена глъчка. Проточвам врат, но мама вече не се вижда никъде. Не я намирам в създалата се суматоха.
	Хващат и двете ми ръце и ме повличат към една издигната дървена площадка, която виждам за пръв път. Поставена е на няколко крачки от подиума. Никой не обръща внимание на молбите на сестра ми да отменят наказанието ми.
	Принуждават ме да коленича върху повърхността на дървения ешафод.
	Очевидно не искат никой да пропусне зрелището. Осъзнавам, че такива са нравите на прайда. Поне докато Северин е алфа. Управление чрез страх и закани, чрез заплахи, изречени и намекнати. Това е неговата политика и така ще бъде, докато той е начело.
	Заповядват ми да се преобразя в драки.
	Вирвам брадичка, гледайки право напред. Не могат да ме принудят.
	Повтарят заповедта, този път по-високо. И отново не им се подчинявам. Защо да им улеснявам работата?
	В мен се заражда мрачно задоволство, когато по лицето на Северин избиват червени петна от ярост. Той слиза при мен с тежка стъпка, за да напомни за мощта и властта, с които разполага.
	Прошепва в ухото ми жестока закана, слагайки огромната си ръка на тила ми:
	— Сигурен съм, че мога да накарам сестра ти да се преобрази. Толкова е неизкушена. Лесно ще я сплаша. Е, какво избираш? Ти ли ще го направиш? Или Тамра? Една от вас днес ще остане с подрязани крила.
	Обръщам се и се вторачвам в лицето му. Омразата струи от мен под формата на горещи вълни.
	Прошепвам пресипнало:
	— Няма да посмееш…
	Пръстите му притискат задната част на черепа ми.
	— Тя може да изпълни предназначението си _и без да лети_.
	Все още се взирам в черните му очи, несигурна дали не блъфира. Но не мога да рискувам. Отърсвам се от ръката му.
	Не казвам нищо. Няма да му доставя удоволствието да чуе съгласието ми. Поемам дълбоко въздух и се преобразявам в драки.
	Човешката ми кожа изчезва толкова бързо, че нямам време да смъкна ризата от гърба си, преди крилата ми да се освободят. Те разпорват тъканта с ужасен звук, който е в синхрон с бързото разтегляне и пукане на костите ми.
	Раненото ми крило е увиснало и потрепва. Изглежда счупено. Сякаш вече е подрязано. Безрадостна усмивка разкривява устните ми. Никого не го е грижа. И без това след малко ще бъде премазано.
	Това сигурно е най-светкавичното ми преобразяване. Ускорено от гнева и страха ми. Треперя от обзелите ме чувства: гняв заради безграничната власт на Северин и страх от онова, което ще трябва да понеса. Горчив вкус изпълва всеки мой дъх.
	Ако не ме държаха и за двете ръце, сигурно щях да изгубя равновесие и да падна от ешафода.
	Заливат ме припламващи вълни на ужас. Не мога да правя нищо, освен да усещам онова, което се случва. Да го изживявам. Да го понасям…
	Виждам само, че някой донася резачите. Проблясващите остриета се приближават към мен. Изглеждат като огромни градински ножици. Сигурно ще боли.
	Тълпата надава оглушителен рев — смесица от одобрителни викове и остри протести. Или поне ми се струва, че чувам няколко протестни вика. Ще ми се да мисля, че не всички са съгласни, че заслужавам подобно наказание. Че не всеки е жаден за моята кръв.
	Сестра ми крещи, проклятията й прогарят очите ми. Още е сред тълпата, изтерзана от случващото се.
	От онова, което предстои да се случи.
	Не мога да се сдържа. Извиквам към нея, макар да зная, че не може да ми помогне.
	Никой не може.
	Тя не престава да крещи името ми. Сълзи се стичат по бузите ми, съскат по горящата ми кожа.
	И изведнъж, във всеобщото безумие съзирам лицето на Касиан. Дълбокият му, остър и същевременно жив поглед е вперен в мен. Сега е на подиума, където не би следвало да бъде, и си пробива път измежду старейшините, за да стигне до мен.
	И тогава се сещам. Сякаш чувам плътния му глас, който преди седмици обеща да ме защити. Или поне да се опита. Дали смята, че би могъл? Твърде късно е.
	Само че той не се втурва към мен. Застава съвсем близо до баща си, хваща ръката му, закрита от широката мантия, и му говори нещо трескаво, устните му се движат бързо, мургавите му бузи са поруменели, той сочи обезумял към мен.
	Не чувам думите му заради врявата, но виждам, че Северин го слуша… и после отново поглежда към мен със замислени, преценяващи очи.
	Надавам вик, когато ме насилват да се обърна с гръб към прайда, очите ми се стрелкат бясно — не виждам нищо пред себе си, освен двукрилата врата на залата за събрания.
	Това е.
	Яки ръце хващат крилата ми, разтягат тънката мембрана до неудобно изпънато положение. Изохквам от болката, появила се в нараненото ми крило.
	Стисвам устни и през ноздрите ми излиза пара. Нечии пръсти ръчкат и ръгат гърба ми, търсейки най-удачното място за подрязване. Усещам вкус на горчиво негодувание в устата си. Чувствам се насилена, ограбена от това грубо опипване.
	Вътрешният ми огън инстинктивно се издига до гърлото ми, готов да ме отбранява, да ме защити. Прехапвам устни. Лепкавата кръв с вкус на мед се стича по зъбите ми и се смесва с мириса на пепел и въглени.
	Една твърда ръка натиска главата ми, докато брадичката ми не докосва гърдите. При тази поза гърбът ми се извива в дъга. Крилата ми се извисяват над мен като изящни огнени пластини, приготвени за идеалния срез.
	Просъсквам, треперейки ожесточено, когато студен стоманен връх докосва едно от фините сухожилия, прикрепящи като решетка дясното ми крило.
	Ръцете, които ме държат, стисват още по-здраво, така че накрая изгубвам усещане в мишниците си…
	— Не мърдай — предупреждава ме нечий глас. — Не ми се ще да отсичам цялото ти крило.
	Сподавям ридание и заставам неподвижно. И в следващия миг съм свободна.
	Никой повече не ме докосва. Не усещам и студената целувка на стоманата върху крилото си, готова да го пререже и осакати…
	Катурвам се от ешафода. Падам върху бетонната площадка. Сълзите парят в очите ми, замъгляват фигурата на застаналия над мен Касиан, който ме гледа с неестествено бистри очи. Гърдите му се надигат учестено.
	Гласът на Северин проехтява във въздуха, слагайки край на възцарилата се шумотевица:
	— Беше предложена алтернатива на подрязването на крилата, която считаме за приемлива.
	Главата ми се извръща рязко към Северин. В сърцето ми се заражда надежда и единствената ми мисъл е, че ще го направя. Каквото и да поискат. Всяка една алтернатива е по-добра.
	Какво би могло да е по-зле от това да ме накълцат, може би дори да ме осакатят за цял живот?
	— Ако Ясинда приеме да се обвърже още днес с Касиан, ще бъде пощадена…
	Топлината се оттегля от тялото ми. Отвътре ме сковава студ.
	Надигам се, олюлявайки се, и заставам неподвижна, хладна, като някоя статуя, гледаща към морето от смаяни лица. Аз обаче съм най-смаяна от всички.
	Погледът ми намира Касиан. Мастиленочерните му очи излъчват студенина като тази, която чувствам вътре в себе си. В тях не виждам нито искрица светлина, нито вятър, нито небе. Нищо.
	Устните му са стиснати в тънка права линия, като знак на нежелание да дава обяснения за решението си.
	Взирам се в лицето му, търся нещо, опитвам се да разбера, да намеря отговора.
	_Това ли?_ Това ли е предложил на баща си като решение? Защо го е сторил? Наистина ли иска да се обвърже с мен? Или пък прави огромна саможертва? Не изглежда особено радостен… че се отказва от свободата си, за да ме спаси.
	— Съгласна е — обявява Касиан, предизвикателно вперил очи в моите. Защото знае, че не мога да не приема. Не и след като знам какво ме очаква в противен случай.
	Никой не изчаква да потвърдя думите на Касиан. Направо ме отвеждат. Старейшините ме предават в ръцете на своите жени, които са щастливи, че служат на мъжете си и на прайда. Точно такава очакват да стана. Самодоволна. Послушна. Едва не се изсмивам при тази представа. Никога не бих могла да бъда една от тях.
	Протягам шия и поглеждам надясно, докато слизам по стъпалата. Имам нужда да видя лицето на Тамра.
	Сърцето ми се вледенява, когато най-сетне я съзирам. Цялата е восъчнобледа. Косата й. Лицето й. Дори очите й нямат цвят, сякаш са попарени от слана. Устните й се раздалечават, но думите остават неизречени.
	Мама. В кошмара на последните мигове съвсем забравих за нея. Търся я сред множеството, но, естествено, нея я няма. Изгнанието й не е отменено само защото съм била пощадена. _Пощадена._ А дали наистина е така?
	Не откъсвам очи от Тамра, докато ме ескортират покрай нея. Опитвам се да й дам знак, че съжалявам, че не съм искала да се случи, че няма да се случи. Няма.
	Но в мига, в който се разминаваме, осъзнавам, че това е лъжа. Не мога да спра нищо.
	Може би съм се заблуждавала, че мога да контролирам нещо — че някога бих могла да избегна съдбата, която прайдът ми е предопределил преди много време.


>	23

	Нощта е тиха, при все че съм заобиколена от всички страни. Мъглата изглежда по-тъмна, по-сивкава от обичайния си тебеширенобял цвят и се чудя дали това няма нещо общо с настроението на Тамра.
	Водят ме към летателното поле. Докато се придвижваме към центъра му, избуяли треви леко ме бръскат по краката. Планините ни обграждат като безмълвни свидетели — нащърбени грамади, чиито очертания се открояват на фона на небето.
	Облечена с разкошно кехлибареножълто наметало, се чувствам като пословичното агне, което водят на заколение. Когато пристигаме на мястото, където поколения дракита са преминавали през церемонията на обвързването, съзирам очертания с титан кръг върху земята. Забелязва се отдалеч. Сапфирите, които го обрамчват, хвърлят красиви хипнотични сини отблясъци в нощта. Титановият кръг може да бъде обграден единствено от сапфири — едни от най-твърдите камъни на земята. Кръгът символизира нерушимия съюз между две дракита.
	Извръщам поглед от мястото, въпреки че ме насочват към него. Оставят ме точно до ръба. Касиан вече чака от другата страна на пръстена, облечен в блестящо черно наметало. За момент се вглеждам в лицето му. И двамата сме напълно преобразени в дракита.
	Прайдът се е смълчал в очакване.
	Не се оглеждам. Не търся с очи Тамра, но зная, че и тя присъства. Наблюдава с всички останали подготовката на церемонията по обвързването ми с Касиан. Усещам погледа й върху себе си.
	Нечии ръце смъкват наметалата ни и ни поднасят обредния бокал, от който сме длъжни да отпием.
	Устните ми се допират до ръба на чашата, от която са отпивали поколения дракита като символ на спояването на връзката. Като моите родители. Премигвам с парещи очи. По-трудно е, отколкото си го представях — да извърша този ритуал и после да повярвам, че той не означава нищо.
	_Това не е истинско обвързване. Не влизам в този договор доброволно, така че не се брои._
	И изведнъж се сещам за думите на майка ми. _Нещо се случва, нещо се променя, когато се обвързваш в онзи кръг, Ясинда._
	Дали е била права? Дали това ще промени нещата? В ума ми се появява образът на Уил. Не мога да допусна тази церемония да ми отнеме дори частица от него и да я замени с Касиан. Не мога. И няма да го допусна.
	Прокарвам език по устните си, за да попия останалото по тях вино, и наблюдавам как Касиан отпива от украсения с камъни бокал. Устните му се докосват до същия ръб, от който пих аз.
	Северин започва речта си, но аз умишлено не се вслушвам в думите и гласа му. Неведнъж съм наблюдавала церемонии по обвързването. Зная какво ще каже. Не желая да чувам как изрича думите.
	И тогава донасят фамилното ни сандъче с камъните.
	Опитвам се да потисна внезапно появилата се в гърлото ми буца и се вторачвам в сандъчето, сещайки се за кехлибара, който вече не е вътре. Продадохме го, докато живеехме в Чапарал. Изведнъж ме завладява собственическо чувство, когато ръката на един от старейшините се заравя вътре и бърка в съдържанието на кутията. Няма право. Обикновено го прави някой от родителите на бъдещата двойка, но в този случай аз нямам такъв.
	Следват камъните на Касиан. Баща му заравя ръка в семейния им сандък.
	Камъните от двете кутии се вадят по едно и също време. Зървам красивата черна перла от сандъка на Касиан. С идеална форма на кълбо тя изпълва дланта на баща му. От моето наследство изваждат кехлибар. Помня съвсем ясно всеки камък и зная, че това е последният останал кехлибар. Зная защо са избрали точно този. Това е камъкът, който най-добре отговаря на същността ми.
	Кехлибарът и перлата се вдигат високо във въздуха, на показ пред прайда. По един камък от всеки семеен сандък. Основата на общото ни наследство. На нашето собствено семейство.
	Буцата в гърлото ми се раздува, независимо колко силно се опитвам да я преглътна.
	Обединени, двата камъка хвърлят различна светлина, излъчват съвсем различна енергия. Чувам тяхната едва доловима песен и виждам как ги слагат в нова кутия. Черна, лакирана, с огненочервени извивки, гравирани по капака й. Нашият сандък. Мой и на Касиан. Чудя се колко ли отдавна е бил изработен в очакване на този ден.
	И идва моментът на издигането. Последният ни полет като независими индивиди.
	С очи, вперени в другия, се откъсваме от земята и политаме. Не обръщам внимание на нараненото си крило и се извисявам все по-нагоре.
	С лице, обърнато към хладния, влажен вятър, отново се отдавам на блаженството на полета в небето, въпреки самата мен. Въпреки че не желая да се радвам на нищо, свързано с този момент. Летенето винаги е било моята страст. Не мога да устоя на сладостното усещане… не и след като бях на косъм да го изгубя.
	Крилата ми се размахват, пляскат във въздуха, издигат ме все по-високо. Сякаш се откъсвам от всичко, напрягам сили да се отдалеча колкото може повече от прайда. Притварям очи, вкусвам брулещия лицето ми вятър.
	За момент през ума ми преминава мисълта да продължа нагоре, докато не се стопя, не изчезна в небето. И никога повече да не се спусна. Не и на територията на прайда.
	Сетне виждам Касиан, чието тяло се издига през мъглата и облаците заедно с моето. Огромните му крила хвърлят отблясъци. Цветът им е по-тъмен от нощта. Мощни платна от оникс с морави отсенки.
	Погледът му се задържа върху мен, докато и двамата се издигаме в спирала. И тогава осъзнавам нещо. Той чете мислите ми. Наясно е с всичко, но лицето му не го издава.
	И тогава разбирам. Чувствам го дълбоко в гърдите си, където властват огън и жар.
	Той би ме пуснал. Да изчезна в нощта, да се гмурна във всепроникващата мъгла и облаците.
	Изборът е в мои ръце.
	И си представям точно това. Представям си как се спуска долу при прайда, без мен. Изправя се срещу всички, засрамен и изоставен. Естествено, те ще ме търсят. Вероятно няма да стигна много далеч. Всъщност нямам голям шанс.
	Изведнъж той спира. Започва да се рее.
	Следвам примера му, задържайки се във въздуха.
	Заставам срещу него. Разделят ни сантиметри. Нощните облаци се носят под краката и над главите ни. Студени струи пара танцуват около двама ни като охладен пушек.
	От време на време успявам да мярна лицето му през пролуките между облаците. Обсидиановите му очи искрят като жарава.
	— Няма да е истинско — провиквам се към него.
	Гласът ми е пометен от вятъра и не съм сигурна дали ме е чул, докато не ми отвръща:
	— Ще е достатъчно истинско.
	Достатъчно истинско? За него? Това ли ми казва? Нима смята, че едно обвързване, в което само единият е напълно отдаден, ще бъде удовлетворяващо? И за двамата? Или пък разчита, че между нас ще се зароди връзка, която ще ни държи заедно?
	Днес изгубих толкова много. Уил. Мама. Свеждам поглед надолу. Тамра чака далече там долу. И тя е предадена от прайда точно толкова, колкото и аз.
	Отново вдигам очи към Касиан. _Няма да е истинско. Това няма да е истинско._
	Понасям се към него. Това е единственият отговор, от който се нуждае.
	Засега трябва да правя това, което изисква моментът.
	Очите му добиват меко изражение, когато се прегръщаме — правим онова, което всички дракита са правили през изминалите хилядолетия. Ръцете му ме докосват нежно. Едната му длан почива на гърба ми, между крилата, а другата — на хълбока ми. При това погледът му е все така напрегнат, пронизващ сякаш се старае да запомни всеки детайл от лицето ми, всяка подробност от този миг.
	Затварям очи, мъчейки се да забравя. Посвещавам мисълта си на Уил. И на това как ще го видя отново.
	Тялото на Касиан е като скала до моето. Разбира се, отгледали са го като воин. Твърд и непреклонен. Чувствам се защитена в обятията му, не съм уплашена нито от властта, нито от силата му.
	Долепени един до друг, започваме спускането. Стомахът ми се преобръща, отива в петите. Всичко се случва като насън, като в онзи кошмар. Падам, без да мога да се издигна. Да се спася.
	Падам и отникъде не идва помощ.
	Отлетяхме двама, приземяваме се слети в едно. Актът на обвързване. Това очакват от нас. Всичко се свежда до това.
	Винаги съм считала ритуала по обвързване за романтичен, за нещо специално, което бих споделила с някого някой ден. Но дори и навремето той се мержелееше някъде в необозримото бъдеще. Далечна перспектива. А сега е истински. Случва ми се в същия този момент.
	Докато падаме право надолу, ръцете на Касиан ме държат здраво. Вятърът реве покрай нас, когато се завъртаме в шеметен кръг, носейки се към земята. Косата ми се разстила нагоре, над скалпа ми. Дори кичурите на Касиан са открили лицето му и плющят като тъмни ленти над главата му.
	Взираме се един в друг, с почти прилепени носове, воят на вятъра оглушава ушите ни като префучаващ товарен влак, а ние се въртим в спирала към очакващия ни долу прайд.
	Не само _той_ ме прегръща. Аз съм се вкопчила здраво в него. Краката ни се усукват и преплитат.
	В този миг сякаш сме залепени един за друг… сякаш летим към смъртта си. И точно това е смисълът. Този акт символизира смъртта на нашата независимост и началото на нашето обединяване в едно цяло.
	Не дишам. Не мога, дори да исках. Летим с невъобразима скорост. Въздухът се движи толкова бързо край нас, че не мога да го поема със свитите си дробове.
	Изведнъж облаците се разреждат. Мъглата и изпаренията отслабват. Сантиметри, преди да се разбием в твърдата повърхност на земята, разперваме крила, изпъваме се и кацаме меко във вътрешността на кръга от сапфири.
	Заедно. Прегърнати. Като обвързани дракита.
	Не забелязвам сестра ми никъде по време на последвалото пиршество. Постоянно съм заобиколена от тълпа, за мен се вдигат наздравици, поднасят ми храна, обсипват ме с благопожелания.
	Сякаш не бях коленичила на ешафода преди часове с резачи зад гърба ми. Сега съм се доказала. Обвързването с Касиан убеждава моя прайд — най-сетне — че съм една от тях. Дори все още да не ми вярват напълно, имат доверие в процеса на обвързване… и в Касиан.
	По време на празненството търся Тамра, но от нея няма и следа.
	_Имам нужда_ да я видя. Да се уверя, че е добре. _Че не ми се сърди._ Усещам лицето си изопнато, очите ме болят.
	— Ела — тихо казва Касиан, ставайки от дългата трапеза, край която сме седнали. Едрата му ръка обгръща моята. Усещам загрубялата му от работа длан. — Късно е.
	Напускаме заедно пиршеството, изпращат ни със закачливи протести. Преди това забелязвам Северин, който пие и се усмихва. Явно е забравил за дъщеря си. Погледът му среща моя и той вдига чаша в безмълвен тост, доволен, че вече съм част от семейството му, най-после под негов контрол.
	Смята, че е победил. Че аз съм победена.
	— Тръгвате ли вече? — изпречва ни се Корбин на пътя.
	— Ясинда е уморена. Имаше тежък ден — отвръща Касиан с непроницаем глас.
	Корбин гледа предизвикателно братовчед си, цепките на зениците му вибрират.
	— Сигурен съм, че гориш от нетърпение да я завиеш.
	Дъхът ми излиза със съсък. Схващам намека и ме обзема тревога. С Касиан вече сме обвързани.
	— Мери си приказките! — предупреждава Касиан с плътен глас. Ръката му леко стисва моята. Усещам гнева му с пълна сила, надвиснал като тежък черен облак. Нещо повече от гняв. Собственическо чувство, _нужда_.
	Потрепервам от връхлитащите ме усещания и издърпвам ръката си от неговата. Отчаяно искам да прекратя допира, да направя каквото и да е, само и само да отслабя връзката помежду ни. Значи това било? За това е говорила мама — за такава връзка? Дали ще останем завинаги нещо като емоционални барометри един за друг. _Направо страхотно._
	Корбин пуска широка усмивка и отстъпва настрана.
	— Разбира се.
	След като улавя отново ръката ми, Касиан отминава братовчед си с твърда стъпка, водейки ме със себе си.
	Следвам го, вцепенена. Дано успея да не го допускам в душата си и едновременно е това да не издавам себе си. Краката ми се движат машинално. Едва когато стъпваме на верандата ми, осъзнавам къде сме.
	— Това е моята къща — отбелязвам.
	— Баща ми каза, че ще живеем тук.
	Премигвам с безразличие и се оглеждам наоколо. Тук ли ще живея с Касиан? В дома, в който съм израснала?
	И най-сетне схващам идеята. Тук вече не живее никой. Татко отдавна го няма. Тамра се е настанила у Нидия. Северин се погрижи да изпъди мама. Тук съм само аз. Вече обвързана с партньор.
	Взирам се във входната врата сякаш ми е непозната. И сигурно е така. Къщата вече не ми принадлежи. Тя е на Касиан. И косвено — на Северин.
	Един непознат нов свят ме очаква от другата страна на вратата. Бъдеще с Касиан.
	Стомахът ми се бунтува, в него кипи киселина. Не. Това не е моето бъдеще. Не желая то да ми бъде натрапено. Моето бъдеще си е мое. Също и изборът ми. А той включва Уил. Сега съм сигурна в това повече от всякога.
	Тръсвам глава. Как можах да му кажа, че не сме един за друг? Уил е моят избраник. Единственият. Без значение какъв е той, каква съм аз…
	Ще намеря начин да бъда отново с него.
	Касиан отваря вратата и влизаме в къщата заедно.


>	24

	Въпреки късния час решавам да си взема вана. Оставям се на въздействието на топлата вода, която облекчава и успокоява изтощените ми насилени мускули. Бавя се нарочно, кисна във водата, дълго след като кожата ми се е сбръчкала. Признавам пред себе си, че не само желанието да отпочина ме задържа в банята.
	От другата страна на вратата не се чува нищо. Излизам от водата, подсушавам се и напускам убежището си, готова да застана лице в лице с Касиан. На езика ми напират хиляди думи.
	Надниквам в спалнята си и с облекчение установявам, че не е там. Разтреперана тръгвам по коридора и влизам във всекидневната. При появата ми фигурата му се отделя от дивана.
	Погледът му се плъзва по мен, задържа се за кратко върху мократа ми коса, спускаща се върху раменете ми. Преди още да съм казала нещо, той ме пита:
	— Коя стая ще ми дадеш?
	Примигвам смаяно, въпреки че това е типично за него. Винаги директен.
	— Предполагам, че ще предпочетеш да спиш в твоята стая. Мога да взема тази на Тамра или на майка ти.
	Залива ме чувство на облекчение. Не мога да отрека, че съм се безпокоила от този миг и съм се питала какви ли са очакванията му. Чудех се как ли ще реагирам аз на това ново… _нещо_ между нас.
	— Н-на Тамра — предлагам.
	Парадоксално, но това, че ще прекарва нощите в стаята на сестра ми, ми се струва някак уместно.
	Оставаме на местата си, втренчени един в друг, неподвижни. Между нас обаче прелитат неизказани думи. Известно време си играя с ръцете си. Накрая започвам да извивам пръстите си, докато не изтръпват, останали без кръв.
	Има толкова неща, които не разбирам: защо постъпва така, защо не повдига въпроса за близостта ни сега, когато сме обвързани. Аз не съм идиот. Дори да не съм се съгласила доброволно, зная, че ритуалът е свързан с определени очаквания. Още от първия учебен ден в училище ни учат колко е важно да се възпроизвеждаш. Прайдът трябва да оцелява.
	Ледогенераторът в кухнята изтрополява и аз едва не подскачам при внезапния шум. Очите му се стрелкат като неспокойна птица, търсеща място за кацане. Осъзнавам, че явно и той е притеснен. Или пък го _усещам_. Това определено ми се случва за пръв път. Досега не бях виждала Касиан притеснен.
	Сигурно е редно да му благодаря, да изразя признателността си към него заради това, че ме спаси от подрязването на крилата ми. Думите засядат в гърлото ми.
	Той най-сетне се прокашля. Звукът е силен и стряскащ.
	— Зная, че ще ти отнеме време, докато всичко започне да ти изглежда реално.
	Отвръщам с втренчен поглед. _Време?_ Той смята, че с времето ще се примиря? Нима някога затворникът свиква с килията си? Или може би смята, че след време ще започна да взимам установилата се между нас _връзка_ насериозно? Ще започна да я считам за нещо повече?
	— Зная, че се безпокоиш за тази вечер.
	Естествено. Нали сме свързани. Той усеща страховете, които ме объркват. Това ме кара да искам отчаяно да изляза извън тялото си.
	— Ще ти дам време, Ясинда. Мога да бъда търпелив. Имаме предостатъчно време за… каквото сметнем за необходимо.
	Значи, получавам отсрочка? Но докога? Колко дълго ще мога да го държа на една ръка разстояние? О, Касиан никога не би насилил нещата, но колко дълго мога да се преструвам пред наблюдателните очи на прайда, че сме истински обвързана двойка? Пред Северин?
	Колко дълго ще издържа, преди да се поддам и да тръгна по лесния път, да забравя какво желая наистина… коя съм всъщност? Да загърбя Уил?
	В ума ми изниква лицето на Уил и отговорът сам се налага, ясен и прост. _Никога._
	Няма да ми се наложи да се преструвам дълго, че сме _истински_ обвързани. Вдишвам въздух и се изпълвам с увереност. Една седмица. Само една седмица и ще съм свободна.
	Пъхвам се в леглото с въздишка. Дебелата ми възглавница ми действа успокоително. Завивката с пълнеж от пух излъчва леко ухание на лавандула и ми напомня за мама. Звездите по тавана още светят в тъмното, след толкова години. Още са тук. Макар татко да го няма. Как се случи всичко? Как изгубих толкова много? Татко. Мама.
	Заравям лице във възглавницата и надавам приглушен, накъсан вик. Не и Уил. Него няма да изгубя. Няма да изгубя и сестра си.
	Утре. Ще намеря Тамра и ще й кажа всичко. _Всичко._ Без повече тайни.
	Ще й разкажа за плана на Уил да ме чака извън прайда след седмица. Ще я помоля да дойде с мен на срещата. Ще я помоля да избяга с нас. Независимо къде отиваме. Можем да намерим мама.
	Мисълта, че ще й изповядам толкова много тайни, ме кара да потреперя. Малко ме е страх да не изгубя и нея. Не бих го понесла.
	Вкопчвам се здраво във възглавницата ми, опитвайки се да убедя себе си, че това няма да се случи. Тамра сигурно вече е достатъчно разочарована от прайда и ще се съгласи да тръгне с мен. Те изпратиха мама в изгнание. Едва не подрязаха крилата ми. А сега единственото драки, което тя желаеше за себе си, е обвързано с мен. Как би могла да иска да остане?
	Потърквам буза във възглавницата, пъхвам ръка под нея… Пръстите ми напипват шумолящия край на листче хартия.
	Сърцето ми започва да бие лудо, когато стисвам листчето в дланта си. Сядам в леглото, светвам лампата, развълнувано отмятам назад мокър кичур коса от очите си, за да виждам по-добре.
	Малко парче, откъснато от стар плик за писма. От него ме гледат четири думи, надраскани набързо от мамината ръка.
	_Спомни си палмовото дърво._
	Това е някаква нишка. Следа. Долепям къса хартия до гърдите си. Очите ми се втренчват напрегнато в тъмната част на стаята ми. Мама е оставила бележката за мен. Опитва се да ми каже къде отива. _Къде мога да я намеря!_
	Но думите нищо не ми говорят.
	И все пак се изпълвам с надежда. Извивам крайчеца на устата си в лека усмивка. Мама е някъде там, очаква ме. Нямаше да напише това, ако не е мислела, че ще успея да го разгадая.
	Стисвам късчето в ръка. Ще се сетя. Или аз, или Тамра. И заедно ще намерим майка ни. Не съм победена. Северин не ни е победил.
	Не виждам Тамра на следващия ден. Нито на по-следващия. Седмицата сякаш пълзи, а с нея расте тревогата ми. Нещо мрачно, неясно изпълва сърцето ми.
	Бях забравила, че обичаят повелява наскоро обвързаната двойка да се уедини в дома си и да не се вижда с никого. Двамата не бива да правят нищо друго, освен да _опознават_ новия си съвместен живот. Нещо като меден месец. Такива са очакванията на прайда. И на Северин. И понеже съм се зарекла да се преструвам на покорна и хрисима, нямам избор, освен да играя ролята си.
	Членове на прайда идват и си отиват, без да ни се обаждат. Чувам стъпките им, шепота им пред прага, докато оставят храна и дарове на верандата. Правят всичко, за да направят прекарването ни заедно специално.
	В последния ден на принудителното ни усамотение излизам на верандата, за да прибера една кошница с прясно опечени хлябове и кексчета, които забелязах Нидия да оставя по-рано, както и кана лимонада, дарена от някого.
	С кошница през ръка и прегърнала каната, успявам да зърна някакво движение на отсрещната страна на улицата. Заставам на място и успявам да установя кой е източникът.
	Корбин се е облегнал със скръстени ръце на един от стълбовете на верандата си. Зяпа ме, както винаги. Самодоволен и изпълнен с решимост.
	Тръсвам глава и се връщам към входната врата. Няма логика да продължава да ме гледа по този начин. Не и след обвързването ми. Той не означава нищо за мен. Би трябвало да го разбира. Да се откаже от глупавата си фиксидея.
	Тогава Джабел излиза на верандата и го повиква по име. Забелязвайки, че се е втренчил, проследява погледа му и се смръщва.
	Гласът й отеква през улицата. В него съвсем ясно личат нотки на неодобрение. Обвързаните двойки трябва да бъдат оставяни на мира през този период, а зяпането на Корбин явно не се вписва в това правило.
	— Корбин — извиква тя по-настоятелно. Когато погледът й среща моя, устата й се изкривява в нещо като усмивка.
	Обвързана съм с Касиан. В нейните очи съм доказала предаността си към прайда. Сега съм част от нейното семейство. Може би това намалява болката от загубата на Мирам.
	Заповядва на сина си да влезе вътре. Той обаче не помръдва. Само ме гледа с онзи лаком поглед, от който ме полазват тръпки. Но сега съм отдадена на братовчед му и не може да се домогва до мен.
	Тогава защо? Няма как да знае, че всичко е фарс. Няма откъде. И все пак ме гледа.
	Обръщам му гръб и влизам в къщата. Кожата ми е настръхнала — все още усещам върху себе си наблюдателните му очи.
	С Касиан се храним в мълчание. За последно ядем сами. После се опомням и осъзнавам, че всички останали вечери през тази седмица ще бъдат еднакви. Той. И аз. Насаме.
	През деня всеки ще тръгне по своя път, ще изпълнява задълженията си, ще общува с другите, ще живее. Но вечерите ни са запазени само за нас. Кожата ми изтръпва, дълбоко под нея се размърдва огънят.
	Докато не избягам, естествено.
	— Имаш ли планове за утре?
	— Ще се виждам със сестра ми — отвръщам съвсем искрено, преди да се усетя, че може би не бива да споменавам името й.
	Той кимва, стържейки по чинията със зъбците на вилицата си.
	— Може би трябва да дойда с теб…
	— Не мисля, че е добра идея — отрязвам го.
	Отново кимва бавно, осмисляйки думите ми.
	— Добре.
	Бодвам парче риба в чинията си. Не искам да се навърта наоколо, докато разказвам на сестра ми за планираното бягство с Уил и докато я увещавам да дойде с нас.
	— Засега — додава той.
	Вдигам смръщен поглед.
	— Какво искаш да кажеш?
	— Не мога вечно да се крия от сестра ти. Трябва да уредим отношенията си — обяснява Касиан.
	— Смяташ, че е възможно? — питам го, впервайки поглед в него. — Че можеш да оправиш нещата с Тамра?
	Той изкривява лице в гримаса, раздвижва се на стола.
	— Надявам се. Тя ти е сестра, а аз съм твой…
	Пронизвам го с очи. Не го казвай! _Не сме такива!_ Ти не си моят _избраник_!
	— Сега всички сме едно семейство.
	Не казвам нищо. Грабвайки чинията, ставам от масата, отивам в кухнята и започвам да мия трескаво чиниите.
	Касиан застава до мен. Аз мия, а той подсушава. Работим мълчаливо, влизаме в ритъм. Потръпвам при мисълта, че родителите ми са извършвали същата домакинска работа години наред, застанали точно на това място. Като едно цяло. _Свързани._
	Само че ние не сме моите родители. Много сме далеч от тях. Не се смеем и не разговаряме. Не споделяме един с друг какво ни се е случило през деня. Аз не го позволявам. От него се излъчва известна тъга, която се настанява дълбоко в мен, смесвайки се с мъката по Уил и мама. Това ме влудява още повече. Не желая да изпитвам и неговите чувства. Имам си достатъчно свои емоции, с които ми се налага да се справям.
	Докато вършим домакинската работа, се замислям за утрешния ден. Когато отново ще мога да видя Тамра. Когато ще кроим планове как завинаги да оставим зад гърба си този свят. Свят, който само те ограбва и не ти дава нищо в замяна.


>	25

	Ставам рано и не си правя труда да си приготвям закуска. Когато се измъквам от къщата, от стаята на Касиан не се чува никакъв шум. Хуквам през селището, по почти безлюдните улици. Утринният въздух е плътен като тебеширен прах, неподвижен. Тишината нарушават само оглушителните ми стъпки и тежкото ми дишане.
	Бързам по Главната улица и настроението ми се повишава, щом пред погледа ми се появява къщата на Нидия. И точно тогава въодушевлението ми се изпарява.
	Сърцето ми спира, когато Корбин се изпречва на пътя ми, изниквайки от нищото. Явно се е крил зад някой плет. Сякаш ме е причаквал, залегнал някъде. Сграбчва ръката ми и ме завлича зад едно от вечнозелените дървета, обточили долната част на Главната улица. Притиска ме към грубата кора и попадам в капана между масивното дърво и тялото му.
	— Разкарай си ръцете от мен — просъсквам.
	Тялото ми реагира мигновено, инстинктът ми за самосъхранение се обажда. В недрата ми изригва огън, който опарва гърлото ми. Вкус на въглени изпълва устата ми.
	— Нека си изясним нещо.
	Не го слушам. Не ме интересува какво има да ми каже.
	Треса се от ярост и гледам свирепо ръцете му, които още стискат раменете ми. Емоцията ме изгаря.
	— Как смееш да ме докосваш? Касиан ще те убие…
	— О, колко трогателно. Впечатлен съм. Почти ти повярвах, че с Касиан сте истинска двойка, въпреки цирковете, които играеш.
	Полазват ме студени тръпки, които угасяват жарта.
	— К-какво имаш предвид?
	Корбин се навежда към мен, потърква носа си в бузата ми и рязко вдишва въздух. При допира му се сгърчвам и премигвам.
	— Зная истината — прошепва той в ухото ми с грубия си, дрезгав глас. — Ти не си негова. Никога не си била. Винаги си се дърпала от него. Обвързването ви не е променило нищо.
	Отварям уста, за да опровергая казаното от него, но не мога. Не мога да изрека думите. Няма как да твърдя, че с Касиан сме влюбени. Да го кажа, когато сърцето ми принадлежи единствено на Уил… Просто не мога. Независимо от последствията. Вместо това само изръмжавам:
	— Махни се от мен.
	— Щях да го видя в очите ти. Ако той беше част от теб. Но ти си същата. Не си се променила.
	Странно, но почти се надявам да е прав.
	Очите му проблясват, гледат ме снизходително.
	— Още не те е докоснал — добавя той, изкривявайки устни в жестока усмивка. — Което значи, че за нас двамата още има шанс.
	Изпръхтявам:
	— Ти си луд!
	— Продължавай да убеждаваш сама себе си. Само че аз знам истината и скоро всички останали ще я научат. Ако се наложи, сам ще им отворя очите. Ще го докажа. И тогава ще направя онова, което братовчед ми не успя, защото е страхливец.
	Втренчила очи в лицето му, оставам без дъх. Дори да не бях обмисляла бягство, и то надалеч, това само потвърждава, че съм на прав път. Корбин е достатъчно луд да извърши това, което е обещал.
	Доближава глава още повече… сякаш се кани да ме целуне.
	— Ти ще бъдеш моя.
	Не разсъждавам. Просто реагирам. Разтварям уста и изпускам топлината, надигаща се от дълбините ми. Тя кара кожата ми да пулсира и да пламти.
	От устните ми излиза тънка струя пара. Изпитвам задоволство, когато тя го изгаря. Той изскимтява, хващайки се за дясната си буза. Веднага се възползвам от възможността и се изплъзвам от хватката му.
	Втурвам се към къщата на Нидия, преследвана от виковете му:
	— Ти и аз, Ясинда! Ще бъдеш моя! Не можеш да бягаш вечно!
	Спирам внезапно пред вратата на Нидия и устоявам на порива да заблъскам по дървото с юмрук. Още е рано. Няма смисъл да тропам по вратата, сякаш ме преследва глутница вълци.
	Подпирам се с една ръка на вратата другата слагам на сърцето си, опитвайки се да възстановя нормалното си дишане. И тогава някой отваря и аз едва не падам вътре.
	Тамра стои и ме гледа с неразгадаемите си, зачервени очи, но зная, че и тя страда като мен.
	— Да избягаме заедно — изтърсвам ей така, направо. Без предисловие, без да изложа всички факти.
	Задържайки дъх, чакам и се надявам, че не съм сбъркала в преценката си. Че тя е готова да обмисли подобна рискована стъпка. Че охотно ще се откаже от новопридобития си статут в прайда. Струва ми се, че минава цяла вечност, преди да каже нещо, каквото и да е.
	— Колко скоро можем да тръгнем?
	Изпускам дъх на пресекулки и едва не се разплаквам от облекчение. Скоро обаче се сещам, че трудната част тепърва предстои. Трябва да й обясня и за Уил.
	Поглеждам през рамо, за да се уверя, че Корбин го няма, след което отново обръщам глава и многозначително впервам очи във вътрешността на къщата. Тамра бързо ми дава знак да вляза и ме води в нейната стая, която навремето Нидия държеше свободна. Спалнята все още не носи отпечатъка на сестра ми. Пренесла е много малко от нещата си тук. Дори масата с шевната машина на Нидия още заема място край едната стена.
	Сядам върху неоправеното легло или по-точно върху разхвърляните завивки.
	Тя тихо затваря вратата.
	— Е, как ще го направим?
	Събирам сили, за да срещна погледа й и да изрека едничката дума, която обяснява всичко.
	— Уил.
	Тя ме зяпа известно време, след което пита с изненадващо равен глас:
	— Виждаш ли се с него?
	Кимвам.
	— В деня, в който Мирам и ти… — гласът й заглъхва. Поема жадно въздух и ми задава въпроса, от който се страхувам. — Тогава с Уил ли имаше среща?
	Отново кимвам. Тя въздъхва уморено.
	— Оставих бележки на теб и на мама, но Мирам ги беше отмъкнала и ме беше проследила. После дойдоха ловците…
	Тамра клати глава.
	— Много ли ми се сърдиш? — питам я тихо.
	— Не зная. Може би. Толкова съм уморена. Уморена съм да се сърдя. Просто искам да напусна. Да намеря мама и никога повече да не се върна.
	Болката в гласа й ме кара да се чувствам още по-зле. Понеже аз съм виновна за нея. Поне отчасти. И понеже не мога да й обещая спокоен живот. Поне засега.
	— Има нещо, което трябва да направя, преди да намерим мама. Надявах се да ми помогнеш.
	Със специалната си дарба Тамра може да ми помогне в ситуации на живот и смърт.
	Замъгленият й поглед става предпазлив.
	— За какво?
	— Да спася Мирам.
	И тогава ще съм квит с прайда. С Касиан. _Със себе си._
	Очите й се разширяват.
	— Мирам? Но нали тя е при енкросите?
	Кимвам утвърдително.
	— Но те още не са я убили. Или поне така мисля. Ще я държат жива известно време. Ще искат да я подложат на… — изпитвам неудобство от отвратителната дума _експерименти_ и използвам друга — … наблюдение.
	— Да не мислиш, че можеш да се изтъпанчиш там, където я държат, и да ги помолиш учтиво да ти я предадат?
	Навеждам глава и отвръщам бавно.
	— Не, но мисля, че мога да й помогна да избяга. С помощта на Уил. И с твоята. Дължа й го.
	И на Касиан.
	— Дължиш й го? На Мирам? Тя винаги е била гаднярка.
	Тамра се опитва да смели информацията, гледайки ме преценяващо.
	— Виж — казвам й. — Нека стигнем до крепостта им, да огледаме… и ще видим.
	Прехапвам устна с надеждата, че сестра ми не може да чете мислите ми. Още щом зърна крепостта, ще проникна в нея. Няма да има път за отстъпление. Ще освободя Мирам… и докато го правя, може да нанеса известни щети. Кръвта ми се затопля и се чувствам по-силна, укрепнала духом. Мисълта за цялата тази операция ме изпълва с тръпка.
	— Добре — съгласява се тя, но долавям нотки на колебание в гласа й.
	Това ме подсеща за всеки път, когато съм я въвличала в някоя пакост, в която не е искала да участва.
	— Мама е оставила бележка — съобщавам, доволна, че мога най-после да я зарадвам с добра новина.
	Очите й светват.
	— Къде? Какво пише?
	— Унищожих я. Не исках някой да я намери. Пишеше: „Спомни си за палмата.“
	— „Спомни си за палмата“? Това пък какво значи?
	Обзема ме чувство на разочарование. И Тамра не се сеща.
	— Не зная, но очевидно е мислела, че това ще ни говори нещо. Сигурна съм, че ще я разгадаем.
	— Да — кимва тя.
	Гласът й вече звучи по-уверено, не толкова нещастно. Такова облекчение е, че мама е оставила следа — като малък сал в бурно море. Нещо, на което да се опрем. Неподвижният поглед на Тамра се задържа върху мен.
	— Кога тръгваме?
	— Имам среща с Уил след три дни.
	— Три дни — промърморва тя разочаровано. — И после трябва да намерим Мирам и да я доведем обратно тук, преди да започнем да търсим мама? Сериозно ли ще оставим мама да виси и да ни чака? Заради момиче, което дори не харесваме?
	— Ами, още не знаем какво означава бележката на мама. Не знаем къде да отидем. А и мама сигурно знае, че може да не успеем да се измъкнем скоро. Тя няма да се откаже да ни чака.
	Очите на Тамра се присвиват срещу мен.
	— Значи, ще живееш с Касиан още три дни?
	Упрекът й ме жегва. Сякаш е нещо, което правя умишлено. Нещо, което съм искала. За пръв път споменава името на Касиан. Повече от неловко е да си говорим за момчето, по което е хлътнала, откак се помни, и което по стечение на обстоятелствата сега е обвързано с мен.
	Изведнъж се сещам за студения допир на резачите върху крилата ми. Споменът ме връхлита. Усещам страха сякаш отново съм там. На ешафода. Нима е забравила това?
	Едно от ъгълчетата на устата й се извива нагоре:
	— Сигурно ви е уютно.
	— Не е… — навлажнявам устни. — Не е така.
	Погледът й ме пронизва и аз подръпвам единия край на усукания чаршаф. Мисля си, че трябва да подбирам по-внимателно думите си. В очите й чета въпрос. _А как е тогава?_
	— Той не е… ние не сме направили нищо… необратимо.
	Тя извива устни.
	— Така ли? Аз пък си мислех, че е нетърпелив да…
	— Е, аз пък не съм.
	Не горя от желание по друг, освен по Уил.
	— Ясно.
	Зная какво си мисли. Защо гласът й звучи леко саркастично. Спомня си мига, в който ни бе прекъснала. Близостта ни. Ръката на Касиан върху лицето ми. А дори не знае, че всъщност сме се целували. Цялата пламвам, чувствам се гузна.
	Скръствам ръце пред гърдите.
	— Спим в различни стаи и така ще продължи, докато с теб не се махнем оттук.
	Тя извръща поглед и се взира през прозореца на спалнята, от който се вижда обраслата с бръшлян стена. Не е кой знае каква гледка.
	— Как ще минем покрай караула?
	Не съм мислила толкова надалеч. Бях твърде заета да се тревожа за това дали Тамра ще се съгласи да избяга с мен.
	Тогава ме осенява.
	— Ще го разсеем — промълвявам.
	— Така ли? С какво?
	— Не с какво, а с _кого_.


>	26

	Смехът на Лазур се лее във въздуха като нежен камбанен звън. Тамра и аз чакаме нетърпеливо, далеч от чужди погледи, приклекнали ниско зад къщата на Нидия.
	Изведнъж се възцарява тишина и ние се раздвижваме. И двете едновременно надникваме иззад ъгъла на къщата. Както си и мислехме, Лаз е сключила устни в целувка с петнайсетгодишния Реми. Момчето се е лепнало за нея като пощенска марка. Ръцете му стискат гърба й здраво, сякаш се страхува, че голямото момиче може да изчезне от обятията му.
	Нарамили раниците, двете се промъкваме покрай тях и се шмугваме през портите. Хвърлям поглед през рамо. Лаз ни наблюдава с широко отворените си ясни очи и ни дава знак да побързаме, макар да зная, че й е тъжно.
	Махвам й за сбогом и хуквам напред. Дъхът излиза от устните ми като горещи кълба дим. Всеки момент очаквам да чуя сирената. Или някое драки да ни погне и да ни залови.
	В такъв случай мога да очаквам най-тежкото наказание. И то надали ще се изчерпва с подрязване на крилата. Гневът на Северин ще е още по-неудържим заради това, че съм отвела и Тамра… заради това, че съм им отнела техния следващ шейдър.
	Прайдът — което ще рече и Северин — ще научи, че не съм изпълнила задълженията си, произтичащи от обвързването ми с Касиан. Корбин веднага ще побърза да го съобщи. Потръпвам и стрелвам с очи сестра ми.
	Тя улавя погледа ми и ми отвръща с усмивка, докато прескачаме един паднал дънер в пълен синхрон. Чувството е приятно. Да бъдем заедно. Жалко само, че се събрахме заради това, че всичко се обърка.
	Краката ни стъпват меко по влажната пръст. Крачим през живителни мъгли, лъкатушим между добре познатите ни дървета.
	Изпреварвам Тамра, нетърпелива да оставя прайда зад гърба си, жадна да видя Уил.
	Първо го усещам.
	Още преди да изляза от гората, зная, че е там — по разпъването на кожата ми, по внезапната трепкаща топлина в гърлото ми.
	И сетне го виждам.
	Спирам, дишайки тежко, поглъщам го с очи. В погледа му се чете неприкрита изненада.
	Явно си е мислил, че няма да дойда, а ето ме тук, застанала с издута раница, цялата горяща от нетърпение, лицето и очите ми му казват всичко, което има нужда да знае.
	Не е ясно кой прави първата крачка. Изведнъж се хвърляме в обятията си, сключваме устни, разтапяме се един в друг. Ръцете ни се плъзгат по телата ни, сякаш наново опознават, припомнят си, искат да се уверят, че другият е от плът и кръв. Пръстите му се заплитат в къдриците ми, аз го целувам още по-силно, зъбите ми закачат устните му.
	Той издава лек звук в устата ми, който ме изпълва с трепет, разнежва ме. Кара ме да забравя всичко останало. Мисля само за устните му, слети с моите.
	Тамра се прокашля. Уил отскача от мен и ме дръпва зад себе си. Усмихвам се. От този покровителствен жест, макар и ненужен, на сърцето ми става леко.
	Пръстите ми обгръщат ръката му.
	— Няма нищо. Тамра ще дойде с нас.
	— Тамра?
	Кимвам с глава.
	— Да, ще ти обясня по-късно. Най-добре да тръгваме, преди да са забелязали, че ни няма.
	Кимвайки, Уил плъзва ръка около моята и поемаме към ленд роувъра.
	— Не ми казвай, че това е твоят човек. Онзи, на когото Нидия заличи паметта?
	Изстивам при тези думи.
	Обръщам се бавно, пускайки ръката на Уил, и полагам усилия да се съвзема.
	Във вътрешността ми изригва пламък, когато Корбин се появява иззад дърветата. На лицето му няма усмивка, но очите му горят от задоволство.
	— Знаех си, че ще се измъкнеш. И че ще съм на линия, когато това се случи — погледът му прескача върху Уил. — Значи, ето защо не обръщаш никакво внимание на нас, горките дракита.
	С поглед, издаващ объркване, Тамра произнася името ми колебливо:
	— Ясинда?
	Махвам й с ръка, за да я накарам да замълчи, без да откъсвам очи от Корбин. Преглъщам с усилие горчилката от неочакваното му присъствие. Осъзнавам какво трябва да направя, за да не се осуети бягството ни. Присвивам ръце.
	— Не биваше да ни следиш.
	— О, очевидно съм бил прав. Чичо ми ще ме възнагради пребогато заради това, че съм попречил на огнедишащата и шейдъра да избягат от прайда.
	Ноздрите му се разширяват и тъмновиолетовият му поглед ме пробожда.
	— Дори Касиан не може да те спаси сега. Вече не си негова. Моя си — точно както ти казах, че ще стане.
	В този момент гласът на Уил прогърмява във въздуха и в него не се усеща и капка колебание.
	— Само да я докоснеш, ще те убия!
	Думите му се разнасят като тътен, заплашителен, мрачен, дошъл от хищника, когото срещнах за пръв път преди месеци в същата тази гора.
	Абсурдно е дори да се мисли, че един човек би могъл да победи силен оникс като Корбин. Но после се сещам. Уил не е обикновен човек. Той е нещо повече… нещо, което не бива да се подценява.
	Очите на Корбин се отклоняват към Уил. При вида на вечния му враг лицето му се разкривява от злоба и ненавист. Човешката му кожа залинява и изчезва светкавично. Ръцете му раздират яростно ризата на гърба му, откривайки черна като въглен плът. Отскача от земята с изпъкнали жили.
	Уил застава в отбранителна позиция, готов за удар, но аз се мятам пред него и освобождавам кипналата в недрата ми жар. Понеже още не съм се преобразила, от устата ми излиза само силна струя пара, а не истински огън. Но и тя отива напразно. Корбин успява да я избегне. Прелита зад гърба ми, преди още да съм влязла в бой с него, и ме сритва силно. Надавам вик.
	Удрям се в земята. Сблъсъкът е жесток, разтърсва ме до мозъка на костите ми. Кожата ми задира земята. Започвам да кашлям, плюя пръст и кръв. Тамра се спуска към мен и се навежда, за да ми помогне да се изправя.
	Във въздуха проехтява рев, който преобръща всичко в мен.
	С гигантски скок Уил сграбчва краката на Корбин и го завлича към земята.
	Корбин ругае, размахвайки крила, в опит да се издигне наново, но Уил се е вкопчил в него и го дърпа надолу с всички сили. Накрая се сгромолясват на земята като кълбо от крайници и пляскащи крила.
	Уил сяда отгоре му й започва да го бъхти с юмруци, без да спира. Зловещият звук от удрянето на кост в кост изпълва въздуха. Седя и гледам, забравила за болката в брадичката си. Усещам единствено как нещо притиска сърцето ми. В гърдите ми избуяват пламъци и стигат до устата ми.
	Корбин се извива и отново започват да се въргалят шеметно, вкопчени един в друг, докато телата им не се сливат и не заприличват на някакво петно с неясни очертания.
	Най-сетне Корбин успява да се освободи и полита нагоре. От набраздения му нос тече кръв, в очите му проблясва злобна ярост. Започва да кръжи над Уил като ястреб, готов да разкъса жертвата си.
	Уил напряга сили, подготвя се за сблъсъка. Дори и в този миг лицето му е красиво в своята напрегнатост, от което сърцето ми изпитва мъчителна болка.
	Корбин е присвил пръсти, готов да удари. Ноктите му проблясват като бръсначи. От такава поза ударът е смъртоносен.
	— Уил! — извиквам, за да го предупредя.
	Корбин го връхлита като черна стрела. Успява да забие нокти.
	Уил надава вик и се хваща за рамото. От мястото, където с Тамра сме се притиснали една в друга, виждам няколко дълбоки прореза. От тях шурва издайническата му кръв… проблясваща виолетова течност струи между пръстите на другата му ръка.
	И Корбин я вижда и изръмжава на нашия език:
	— Колко дракита си убил, ловецо, че във вените ти тече нашата кръв?
	— Корбин, не! — изкрещявам.
	— Млъквай, Ясинда! И гледай как ще източа от него всяка капка драконовска кръв!
	Пламналото ми гърло се стяга. Кожата ме засмъдява и аз се отдавам на порива. Предавам се на природата си на драки.
	Отделям се от Тамра, изскачам отвъд ограниченията на дрехите си. Крилата ми се разгъват и политам с изпънато тяло към Корбин, който отново се спуска към Уил с извадени нокти, насочени към гърлото му. Сърцето ми се къса от мъка — зная, че няма да успея да му попреча.
	В гърлото ми се надига вик, който се смесва с огъня и дима. Въоръжените ми с нокти пръсти се изпъват, пресягат се, но успяват да загребат единствено шепи въздух.
	Миг преди Корбин да нанесе удар, Уил вдига ръка, при което между двамата изведнъж се изправя стена, сякаш изникнала от земята.
	Огромната вълна от тъмна пръст, клонки и откъсната трева, висока почти колкото заобикалящите ни дървета, изтласква Корбин, запраща го във въздуха и със съкрушителна сила го удря в земята на няколко метра разстояние.
	Ахвам от изненада и се хвърлям на земята, покривайки с ръце главата си, за да се предпазя от сипещата се отвсякъде пръст. Недалеч от мен Тамра прави същото. Макар да сме встрани от линията на стената, някои от летящите частици все пак успяват да ни ударят.
	Присвивайки очи в отлагащия се облак прах, откривам Уил, срещам погледа му, в който се чете същото изумление от случващото се, каквото е обзело и мен.
	— Пази се! — изкрещява Тамра.
	Корбин отново е на крака. От дълбока рана на главата му капе кръв. Докосва я леко и се вглежда в пръстите си. Гледката на собствената му кръв го кара да освирепее. С гневен вик той отново се издига във въздуха.
	Преди Уил да има възможност отново да стори… _онова, което направа по-рано_, в полезрението ми профучава друга черна фигура. Това става толкова бързо, че отначало я взимам за част от хвърчащата стена, която Уил издигна.
	Проследявам траекторията на обекта, оглеждам се обезумяла наоколо и съзирам _него_. Касиан.
	Блъсва се в Корбин и го поваля на земята.
	Двамата започват да мерят сили един срещу друг, древни създания, диви и красиви в облика на драки, целите черни, с потрепващи лъскави криле.
	Корбин замахва с нокти, сумтейки. От устата му хвърчи слюнка, докато се мъчи да ги забие в гърлото на братовчед си. Дъхът ми секва. Имам сили само да гледам.
	Всичко се случва светкавично. За една секунда… но не мога да помръдна.
	Касиан опипва с ръка земята и хваща голям камък. Изохквам, когато замахва с него и безжалостно удря Корбин в главата.
	Противникът му престава да се движи, главата му клюмва на една страна.
	Пристъпвам колебливо напред.
	— Той… Ти…
	Дишайки тежко, Касиан ми хвърля поглед през рамо. Браздите на носа му вибрират.
	— Не. Скоро ще се съвземе.
	Задъхан, той се изправя с едно-единствено плавно движение. Крилата зад гърба му са като огромни платна. Личи си, че в облика на драки се чувства по-удобно, отколкото в човешкия си вид. Известно време и аз се чувствах така. Сега не зная кое предпочитам. Какво съм в по-голяма степен — драки или човек.
	— Ясинда — изричайки името ми, Уил застава до мен. Аз увивам ръка около кръста му. Вдигайки очи към Касиан, оставям жестът ми да говори вместо мен.
	Касиан се втренчва в нас, но аз издържам на погледа му. Опитвам се да не допускам чувствата му да проникват в мен и да ми влияят. И все пак в мен остава частица от емоциите му. Гняв. Съжаление. Мъка.
	Извиненията напират на устата ми, но ги възпирам. Не мога да се оправдавам за чувствата, които изпитвам към Уил.
	— Тръгваш си — констатира той на грубия ни, гърлен език.
	В един миг се преобразявам и възвръщам човешкото си тяло.
	— Да.
	Тамра ми помага да наметна отново разкъсаната си риза.
	Без да откъсва очи от мен, Касиан следва примера ми и се озовава пред мен само по скъсани джинси. После поглежда към Тамра.
	— И тя ли идва с вас?
	— Аз съм тук — сопва се тя. — Не е нужно да говориш за мен в трето лице.
	Отклонявам поглед към сестра си. Очите й, пронизващи Касиан, проблясват като късчета лед.
	— Отиваш си от прайда?
	Не съм сигурна кого пита.
	— След всичко, което се случи? — махвам с ръка. — Че за какво ми е да оставам?
	— Защото има неща, които са по-големи, по-важни от собствените ти желания — връща ми топката той, многозначително поглеждайки към Уил.
	— Кой си ти, че ще поучаваш другите да загърбват _желанията_ си? — гласът на Тамра кипи от жлъч. — Ти желаеше Ясинда и направи всичко възможно да я получиш. И не беше заради прайда. Беше само заради самия теб.
	— За какво говори тя? — изръмжава застаналия до мен Уил, чиято ръка стисва моята по-здраво.
	— Точно сега ли е моментът? — гледам кръвнишки и двамата и посочвам Корбин. — Той ще се събуди всеки момент, а ние се намираме твърде близо до територията на прайда.
	Едно мускулче заиграва на челюстта на Уил. Вперил гневен поглед в Касиан, започва да ме тика към джипа си.
	— Права си. Да се махаме оттук.
	Гласът на Касиан ме застига в гръб.
	— Бягай, Ясинда. Много те бива в това!
	Уил се наежва, но Тамра е тази, която изпада в ярост. Тя се завърта и започва да бълва отрова.
	— Стига си се правил на моралист! Искаш да знаеш къде отиваме ли? На никого от нас не му се ходи на това място, уверявам те! Отиваме да спасим досадната ти сестра, която си получи заслуженото, понеже шпионираше Ясинда!
	— Мирам? — очите му се стрелкат към мен. — Вярно ли е? Ще спасявате Мирам?
	Отклонява поглед към Уил.
	— Значи, не е мъртва?
	Уил мълчи известно време. Не смея да поема дъх. Накрая отговаря:
	— Жива е.
	Нещо се променя в очите на Касиан. В тях проблясва светлина. Усещам облекчението му.
	— Тогава идвам с вас.
	— Какво? — пита ядосано Тамра, опитвайки се да го догони, когато той крачи към колата. — Няма да стане!
	— Тя ми е сестра — отвръща той твърдо, почти без да движи устни.
	Тамра поглежда безпомощно към мен и Уил в безмълвна молба: _Не му позволявайте да дойде!_
	— Ще бъде опасно — предупреждавам го.
	— Ясинда! — фучи Тамра.
	Касиан ми хвърля бегъл поглед и осъзнавам, че такова предупреждение няма как да го обезкуражи.
	Обръщам се въпросително към Уил в очакване на решението му. Той е начело на тази мисия. Палецът ми описва кръг по вътрешната ръка на китката му. Стисва ръката ми само веднъж и тръгва напред, посочвайки ми предната седалка.
	— По-добре да тръгваме!
	Касиан кимва мрачно и се вмъква на задната седалка на ленд роувъра.
	Тамра мърмори, но също се качва. Сяда възможно най-далеч от него.
	Уил пали двигателя и докато изкарва колата от полето, слага ръка върху моята. Преплитаме пръсти. Забелязвам петната виолетова кръв по кокалчетата му. Неговата собствена или пък тази на Корбин — не зная. Но сърцето ми се свива при тази гледка.
	Откъсвам поглед от нея и отново се взирам в лицето му, в очите му, проблясващи и необятно дълбоки. И си казвам, че така трябва. Уил. Аз. _Ние._ В това пътуване трябва да сме заедно.
	След секунди вече сме поели към целта — четирима спътници по неволя. Спускаме се по склона на планината, порейки тънките мъгли… Колкото повече се отдалечаваме, толкова по-слаб става отбранителният щит на Нидия.
	Далеч от прайда.


>	27

	Последния път, когато бягах от прайда, изпитвах единствено отчаяние и мъка, защото бях убедена, че никога повече няма да бъда пълноценно драки. Че без прайда съм никоя. Но тогава не бягах по своя воля, а заради мама.
	Този път е различно. Сега заминавам аз. Доброволно. Колкото се може по-бързо. Без прайда съм свободна. Пълноценна, каквато не съм била от седмици. Надежда препълва сърцето ми.
	Уил не престава да държи ръката ми между нашите две тела. Касиан и Тамра не обелват дума на задната седалка. Напрежението витае между нас четиримата, тежко като мъглите, които оставяме зад гърба си.
	Усещам настроението на седящия зад мен Касиан. От него струи целеустременост, примесена с гняв. Тя се слива със завладелите ме по-ведри емоции. Фокусирам се върху моите чувства и се мъча да изтласкам неговите.
	Поглеждам към ръката на Уил, обхванала моята. Толкова е силна. Сещам се колко смаян беше Корбин от мощта му и оставям този факт да се избистри в съзнанието ми. Не се случва за първи път. Когато Уил се би с Касиан на Биг Рок, двамата бяха съвсем равностойни противници. Тогава го отдадох на физическата му подготовка, но сега не съм толкова сигурна — не и след днешната схватка. Не и след като видях какво направи със земята.
	Дали пък Уил не се е сдобил с множество драконовски дарби чрез кръвопреливането? Силата на оникс и умението да въздейства върху земята, върху пръстта, присъщо на земно драки? Сигурно е твърде невероятно… но зная какво видях. Той издигна стена от пръст. Както умее само едно земно драки. Не е плод на въображението ми.
	И Тамра беше свидетел. Всичко се дължи на кръвта. Със сигурност. Какво друго обяснение може да има? Има имунитет срещу заличаване на паметта, изключително силен е, може да впрегне земята за своите цели… Това е много повече от дарбата на едно-единствено драки.
	И започвам да се чудя… Какво още се крие в него? В кръвта му?
	Искам да говоря с него за това, но когато останем насаме. Познавайки чувствата на Касиан, не ми се ще да споделям подозренията си, че Уил е получил нещо повече от втори шанс за живот чрез преливането на кръв.
	Продължавам да размишлявам върху това в проточилото се мълчание.
	Един-единствен път Касиан нарушава тишината с въпроса си:
	— Колко време ще ни отнеме да стигнем дотам?
	— Зависи дали ще поемем по най-прекия път — отвръща Уил.
	— Поемаме по най-прекия път — потвърждава Касиан с безизразен глас.
	Поглеждам към Уил и забелязвам трепването на стегнатата му буза. Приканвам го да прояви търпение, като леко стисвам пръстите му. Това приключение ще е достатъчно рисковано. Трябва да се постараем да се разбираме помежду си.
	Тамра изсумтява:
	— Само знае да командва.
	Хвърлям й поглед. Седнала е със скръстени ръце, облегната на вратата, за да бъде възможно най-далеч от Касиан, доколкото й позволява размерът на колата. Отново се обръщам напред и бавно издишам.
	Ще бъде дълго пътуване.
	Караме с часове. Спираме само веднъж, за да заредим резервоара и да си купим храна. Дремя на пресекулки на предната седалка и през полубудното ми съзнание преминават замъглени страховити образи.
	Отново съм в онзи ван. С Мирам. Вътре е горещо и задушно и порите ми крещят за въздух в тясното пространство. Мирам издава сподавени стонове и аз допълзявам на ръце и крака до нея. Но когато докосвам рамото й и я обръщам с лице към мен, виждам, че това изобщо не е Мирам.
	А татко.
	Очите му са като стъклени, втренчени в нищото. Без значение колко дълго го викам и разтърсвам, той не се събужда. Просто лежи като студена каменна плоча.
	Изведнъж усещам как Уил слага ръката си върху моята.
	— Добре ли си?
	Премигвам няколко пъти, за да се отърся от просъницата, и кимвам, неспособна да скрия, че съм разстроена от кошмара. Оглеждайки се наоколо, забелязвам, че сме спрели. Той е излязъл от колата и се е навел над мен.
	— К-къде сме? Какво правим?
	— Спряхме, за да пренощуваме — отговаря Уил.
	Взирам се в полумрака и съзирам фигурата на Касиан, очертана на нощния фон.
	— Хайде — подканя ме Уил.
	Изскачам от колата. Той поема ръката ми. Тамра излиза навън, затръшва вратата и се загръща в якето си.
	— Студено е.
	— Имам одеяла. Може да запалим и огън.
	Хладната нощ ме кара да треперя. Тук е по-студено. Вече се усеща спадането на температурите от последната ни спирка на няколкостотин километра на юг. В далечината в небето се врязват огромни планински зъбери, които изглеждат виолетови на фона на черната нощ.
	Тамра духа на ръцете си, за да ги стопли.
	— Не може ли да отседнем някъде, където има покрив и стени?
	— Докато не се отдалечим достатъчно от прайда, трябва да сме предпазливи. Да страним от обществени места.
	Обръщам се, когато Касиан заговаря с плътния си глас. Очите му са като течни черни кристали в нощта. Неразгадаеми както винаги, само че не и за _мен_. Мога да усетя гнева му. Чувството му на безпомощност.
	— Той е прав — кимва Уил и ми се струва странно, че изобщо са на едно мнение за нещо. — Да си направим лагер.
	— Ще събера дърва.
	Касиан изчезва сред дърветата. Иска да остане насаме със себе си. Да не вижда мен и Уил.
	С Тамра помагаме на Уил да постели одеяла на земята и да направи огнище от камъни. По едно време той донася чанта, пълна с храната, която купихме от бензиностанцията по-рано. Тамра взима пакет картофен чипс и сяда върху едно от одеялата.
	Касиан се връща. Избирам си одеяло, на което да седна, наблюдавайки как той и Уил се мъчат да запалят огън. Отново ми се вижда чудно, че работят рамо до рамо, без да се опитват да се претрепят. Това обаче ми дава надежда. Надежда, че ще се сплотим като група и всичко ще бъде наред.
	Разпалването явно ги затруднява. Става доста бавно. Доближавам се леко, навеждам се над гнездото от пращящи пламъчета и изпускам достатъчно горещ въздух, за да дам живот на огъня. Уил и Касиан се отдръпват рязко назад.
	Тамра се разсмива и също се примъква до огъня, протягайки ръце към него.
	— Супер. Мислех, че ще им отнеме половината нощ.
	— Фукла — промърморва Уил, провесвайки ръка на рамото ми. Отново се настаняваме на одеялото и в прегръдките му забравям за студа.
	Касиан бърка с ръка в чантата със закуските. Наблюдавам го с крайчеца на окото си, долавям чувството му на дискомфорт. Избира шише сок и се изгубва сред дърветата. Част от мен изпитва вина, иска да тръгне след него и да го утеши. Все едно дали обвързването ни беше истинско или не, не му е лесно да гледа мен и Уил заедно.
	Но толкова дълго не съм виждала Уил. Не ми се ходи никъде, не искам да оставя успокояващата му прегръдка. Още не. Всъщност никога.
	— Да хапнем — той протяга ръка и издърпва чантата към нас. — Какво да бъде? „Туинкис“*? Или „Чийтос“**?
	[* „Туинкис“ — дребни пандишпанови сладкиши с пълнеж от крем. — Б.пр.]
	[** „Чийтос“ — царевични пръчици. — Б.пр.]
	Не си спомням кога за последно ядох боклучава храна. Не и откакто напуснахме Чапарал. Грабвам пакета „Туинкис“ от ръката му.
	— Знаех си, че това ще избереш.
	— Защо?
	— „Сладки за моята сладурана“* — обяснява ми той, докато устните му милват моите.
	[* „Sweets for my sweet“ — популярна песен на американската група „Дрифтърс“ от 1961 г. — Б.пр.]
	Завива ме и ме притегля към себе си. Споделяме си храната и гледаме как сивите облаци се носят в тъмното небе. Пия ягодова сода, докато не усещам гъделичкане в носа си.
	— Явно това е срещата, която нямахме шанс да изживеем — тихо прошепва той. Дъхът му топли бузата ми.
	С усмивка се сещам за първата ни официална среща, която беше прекъсната от Зандър и братовчедите му.
	— Е, не е малкият гръцки ресторант, който ти ми обеща, но що се отнася до мен, аз си прекарвам чудесно.
	— Ягодова сода, „Туинкис“ и „Чийтос“. Заслужаваш нещо повече.
	Тамра изпъшква и се изправя до седнало положение, събирайки одеялото и храната си.
	— Ще спя в колата. Няма да понеса цяла нощ да слушам нежното ви гукане.
	Тя ми намигва, преди да влезе в колата. Зная, че не е истински раздразнена — просто ни дава възможност да останем насаме.
	Притихваме за малко прегърнати, взиращи се в нощта.
	— Ще имаме този шанс, Ясинда. Някой ден.
	Обръщам лице към него и едва не си пукваме носовете.
	— За какво?
	— За нормални срещи.
	Усмихвам се.
	— Не храня такива очаквания, Уил. Просто искам да бъдем заедно. В безопасност. Щастливи.
	Прокарва ръка през косата ми.
	— Ще бъдем.
	_Ще бъдем._ След като стигнем до крепостта на енкросите и измъкнем Мирам. След като намерим мама. Оставям мислите си да се реят като бързо носещите се облаци горе. Пръстите на Уил си играят нежно с кичурите ми. Докосването му ме приспива.
	— Ще се оправим. Ще направя всичко, за да влезем и излезем оттам. Наясно съм как работят енкросите.
	Зная, че трябва да го помоля да ми разкаже повече за тях, за врага, срещу който ще се изправим. Трябва също така да му кажа, че с Касиан сме обвързани, но клепачите ми натежават, колкото и да се опитвам да държа очите си отворени. Последно виждам Уил с широко отворени очи, загледани в нощта.
	Събуждам се от нечии тръпки — моите или на Уил, не съм сигурна. Сплели сме се в прегръдка. Трудно се разбира къде започва единият и къде свършва другият. Измъквам се от уюта на тялото му и отново събуждам пламъците в огнището, като издишвам само веднъж. Клекнала до огъня, обхождам с очи малкия ни бивак и забелязвам, че навън сме все още само Уил и аз.
	Надигам се и отивам до колата, където намирам сестра ми заспала на задната седалка, с одеяло, дръпнато до брадичката й. Никаква следа от Касиан. Цветът на нощта е сиво-син. Скоро ще се зазори. Цялата нощ ли е прекарал другаде?
	Смръщила вежди, поемам в посоката, в която го видях да изчезва. Гъстата гора незабавно ме поглъща. Но тя не ме плаши. Не се боя нито от това, че съм сама тук, нито от самата природа. Стъпките ми напредват по влажната горската пръст, покрита с килим от борови иглички. Под обувките ми пукат клончета и звукът от крачките ми придобива своеобразен ритъм.
	Движа се, без да мисля, но посоката ми е определена, маршрутът е запечатан някъде в подсъзнанието ми. Тъка целенасочено нишката на пътя си през гъсто израслите дървета. Водена съм от усета си за Касиан. Той е някъде наблизо. Усещам това. Усещам самия него. В далечината се разнася глух тътен на гръмотевица.
	Изпукването е едва доловимо. Около мен има толкова много шумове, че не му обръщам особено внимание. В гората има всякакви звуци.
	Но после се чува отново.
	Заслушвам се, без да спирам, накланяйки глава. Няколко клонки и паднали листа изхрущяват под нечия тежест. Не е дребно животинче. Не е катерица, прибягваща по тревата и между шубраците. Не е Касиан.
	Кожата на тила ми настръхва. Спирам, затаила дъх, и оглеждам призрачните форми на дърветата около мен. След като изпускам задържания в дробовете ми въздух, се успокоявам и прикляквам ниско.
	Долепям пръсти до земята, готова да се оттласна, да скоча, ако се наложи. Костите ми започват да се разтеглят, кожата ми се опъва, стреми се да изчезне и да отстъпи място на по-грубата ми плът на драки.
	Звукът се усилва, вече се чува като тежки стъпки по шумата.
	Оставам неподвижна, свита докрай, превръщам се в част от пейзажа, докато чакам.
	Най-накрая забелязвам източника на този шум.
	Величествен черен мечок стъпва тежко между две дървета. Лъщящата му муцуна души ниско до земята, сякаш си проправя път. Създанието вдига тъмната си, лъскава глава с щръкнали уши, ноздрите му се разширяват във въздуха, долавяйки миризмата ми.
	Изпухтявайки, масивният мечок прави няколко нападателни стъпки в моя посока. Вдигам се на крака, издържам на погледа му, оставям го да усети звяра в мен… да разбере, че и аз съм създание като него, готово да отвърне на удара. Накланя глава, подготвяйки се да атакува. В един кратък, бездиханен миг погледите ни са впити един в друг. Адреналинът препуска в тялото ми.
	Изведнъж долита друг шум. Касиан се втурва сред дърветата и светкавично се озовава до мен, извиквайки името ми. Сграбчва ръката ми. От гърдите му долита тътнещо ръмжене. Бегъл поглед към лицето му ми разкрива, че е почти преобразен. Вертикалните цепки на драконовските му очи потръпват от ярост. Първичната му сила ми дава енергия и увереност. Заставаме срещу мечока заедно, като обединен фронт.
	Минава още един момент, в който звярът продължава да преценява размера ни. С едно изсумтяване плъзва встрани тъмните си интелигентни очи. Обръща се и продължава по пътя си в търсене на друг интересен обект. Виждайки го, че се отдалечава, започвам да дишам по-леко и едновременно с това се възхищавам на играта на мускулите му под дебелата козина. Изпитвам облекчение от това, че не ни се наложи да унищожим това красиво животно.
	Устата ми се извива в усмивка, обръщам лице към Касиан. И точно тогава съзирам Уил. Застанал е на известно разстояние от нас и ни наблюдава с поглед, какъвто друг път не съм виждала. В него се чете съмнение. Болка. Изваяните му черти са стегнати от силните емоции.
	Издърпвам ръката си от тази на Касиан и я плъзвам по бедрото си, сякаш мога да изтрия усещането от допира му.
	— Уил… — и спирам точно преди да го попитам от колко време стои там и ни наблюдава. Би прозвучало гузно, а аз не съм сторила нищо нередно. _Нищо, освен че съм скрила истината._
	Уил посочва към Касиан.
	— Ти как разбра, че тя е в опасност? Не се задържа в лагера и пет секунди, преди да хукнеш и да закрещиш, че Ясинда е в беда… _Знаел_ си. Как?
	Погледът ми прелита между Касиан и Уил. Касиан ме гледа многозначително, оставя обясненията на мен.
	— Ясинда? — Уил натъртва на името ми. Очаква да разбере истината, колкото и да не ми се ще.
	Притваряйки очи, вдишвам дълбоко и изпълвам дробовете си с въздух. Знаех си, че все някога ще се наложи да му обяснявам.
	— Когато се върнах у дома, се случи нещо.
	В очите на Уил проблясва безпокойство и той май се досеща какво ще му кажа. Или поне знае, че няма да му хареса.
	— Какво?
	— Бяха решили да подрежат крилата ми.
	На челюстта му заиграва мускул.
	— Нараниха ли те?
	Клатя глава отрицателно.
	— Не, но мама протестираше и те я прокудиха.
	— И? Какво друго? — подканя ме той, наясно, че има още и че съм оставила за накрая най-трудната част. — Как така се отказаха от решението си и не подрязаха крилата ти?
	Набързо приключвам с останалото. Колкото по-скоро го кажа, толкова по-добре, толкова по-малко мъчително ще бъде.
	— Промениха си решението, когато Касиан предложи алтернатива.
	— Алтернатива? — Уил вече не гледа към мен. Втренчил се е в Касиан. Чертите му добиват твърдост, сякаш събира сили.
	Опитвам се да преглътна заседналата в гърлото ми буца.
	— Да. Като алтернатива… той предложи да се обвържем.
	— Да се обвържете? — очите му рязко се извръщат към мен. — Като да се ожените?
	— При дракитата — да, това е почти същото.
	Само че връзката между две дракита носи много повече, по-голяма дълбочина, емоционално сливане…
	Но това не го казвам. Още не. _Оставям го да осмисли нещата едно по едно._
	Той се обръща и тръгва с тежки стъпки, сетне спира до едно дърво. Взирам се безпомощно в ясните очертания на гърба му и подскачам, когато изведнъж се раздвижва и забива юмрука си в грапавата кора.
	Тръгвам към него и отчаяно улавям с пръсти ръката му.
	— Или трябваше да се обвържа формално, или да ми подрежат крилата.
	Поемам дланта му, вглеждам се в ожулените, окървавени кокалчета.
	— Моля те, Уил, разбери!
	Той издиша тежко и кима бавно с глава, обръщайки се към мен.
	— Разбирам. Наистина.
	Само че не ме поглежда. Погледът му минава над рамото ми, вперен в Касиан.
	— Не те упреквам, Ясинда. Да се обвържеш формално — повтаря като ехо думите ми, рязко тръсвайки глава. — Това не е истинско.
	Олеква ми. Уил ме разбира. Между нас всичко ще се оправи. Всичко ще бъде наред. Вярвам в това. И тогава се намесва плътният глас на Касиан и усмивката изчезва от устните ми.
	— Така и така си започнала, защо не му кажеш всичко, Ясинда?
	Хвърлям му свиреп поглед.
	— Какво пропусна? — пита Уил.
	Пръстите му пускат моите. Чувствам се отвратително, че се отдръпва от мен.
	Улавям отново ръката му и я стисвам здраво.
	— Нищо. Знаеш всичко.
	Всичко, което не е глупаво суеверие. Не при всяка двойка дракита се получава връзка. Това не е безусловна истина. Защо да повдигам въпроса? Само защото си въобразявам, че напоследък долавям по-добре емоциите на Касиан? Само защото той е усетил, че може би съм в опасност?
	— Той искаше да знае как съм разбрал, че си в беда. Кажи му причината, Ясинда!
	От Уил струи напрежение. Опънат е като струна, която всеки момент ще се скъса.
	— Съществува вярване, че… — прочиствам гърло. — Твърди се, че щом една двойка дракита се обвърже… се създава връзка.
	— Връзка? — Уил навежда глава настрани. Жестът му крие потенциална опасност, сякаш се готви за нападение.
	— Емоционална връзка — допълвам.
	Отначало той не обелва и дума, само се взира в Касиан, преди да повтори:
	— _Съществува вярване?_ А _ти_ в какво вярваш? Каква е истината, Ясинда?
	— При всички е различно. Не…
	— И как е при вас двамата?
	Думите му изплющяват като камшик и аз потръпвам.
	— Ами… — ще ми се да излъжа. Не искам да го нараня, но най-вече не искам да си мисли, че нещата между нас са се променили от церемонията насам. Защото _не може_ да е истина.
	И все пак, не мога да го лъжа. Не и Уил.
	Преглъщам с мъка и признавам:
	— Откакто се обвързахме… има нещо. С Касиан съм в някакво съзвучие.
	Уил кимва бавно с глава и измъква ръката си от моята.
	— Какво правиш? — питам го, когато поема нанякъде. В гласа ми се долавят панически нотки.
	_О, по дяволите, не!_ Не съм преживяла всичко това, за да се откаже той от любовта ни. Обръщам се към Касиан.
	— Сега доволен ли си?
	Касиан поклаща глава и онова, което ме вбесява още повече, е съжалението, което чета в очите му.
	— Трябваше да му кажеш. Съжалявам, Яс…
	— Недей! — сопвам му се. — Не ме съжалявай. Нямам нужда от съжалението ти! С Уил ще се оправим.
	След като правя това изявление, хуквам подир Уил. Той се отдалечава с бързи крачки, намирайки кратък път между дърветата.
	— Хей! Нали знаеш, че наоколо се разхожда мечок! — предупреждавам го с вик.
	Той не отвръща.
	— Уил! Къде отиваш?
	Подтичвам, за да не изостана от него. Хващам го за ръката и съм готова да го принудя да се обърне към мен, когато той се извърта и заставаме лице в лице.
	— Какво очакваш от мен, Ясинда? — избухва. — Да си закача усмивка на лицето, знаейки, че си обвързана с Касиан, което, между другото, значело, че си автоматично влюбена в него?
	— Не казах това! — махам неистово с ръце. — Това не е вярно!
	— Защо тогава не ми го обясниш? — той скръства ръце пред широките си гърди. — Какво друго означава „емоционално сливане“?
	— Е, щях да ти го обясня, ако не беше такъв гадняр! — сръчквам го в гърдите.
	Той дълго се вглежда в мен. По устните му заиграва усмивка.
	— Добре. Обясни ми.
	— Откакто сме обвързани, по-добре тълкувам поведението му… Понякога усещам, _долавям_ какво чувства. Няма друго. Това е _всичко_.
	— И така през цялото време? Чувстваш онова, което и той?
	— Е, само много силните емоции. Без дребните неща.
	Той все още изглежда несигурен, затова пристъпвам към него и заговарям с мек глас, плъзвам пръсти по напрегнатата му ръка.
	— Това не променя чувствата ми към теб.
	Отстъпва назад и отпуска ръце покрай тялото си, с което слага край на ласката ми.
	Няма да му дам да се отдръпне от мен. Стигнахме твърде далеч. Ще се боря за нас двамата, ако трябва — и с него самия.
	— Това не влияе на моите чувства към теб. Ти ще позволиш ли да повлияе на _твоите_?
	Свел е поглед към мен. Очите му проблясват в сумрака. Непроницаем е за мен. Правя крачка към него, докосвам ръката му, бръсвам лекичко пръстите му… опитвам да се сближа.
	Малкият му пръст се захваща около моя и дъхът, който задържам, излиза от мен като въздишка. Болката в сърцето ми намалява.
	— Аз съм тук — припомням му. — С теб. Оставих Касиан и прайда. Той не беше част от плана ни за бягство, забрави ли?
	Уил въздиша и прокарва ръка през косата си.
	— Да. Зная. Боже, Ясинда, просто искам да сме заедно… без нещо да ни пречи.
	Озовавам се в прегръдките му.
	— Ние сме заедно. Отсега нататък. Никога повече няма да се разделяме. Ще освободим Мирам и после ще си останем само ние двамата.
	— Ние двамата. Хубаво би било.
	Изпускам въздишка на облекчение, при което ме връхлита безумният порив да заплача. Досега не осъзнавах колко съм била разтревожена от това, че ще ми обърне гръб завинаги, като разбере истината. Но случилото се само потвърждава онова, което съм си мислила за него. Доказва, че всичко е правилно. Той. _Ние._
	Оставаме слети в прегръдка в продължение на няколко минути. Два сигнала на клаксона най-сетне ни разделят.
	— Тамра — досещам се.
	— Добре, да вървим.
	Уил взема ръката ми и ме води към очакващата ни кола.
	— Вие двамата сдобрихте ли се? — пита Тамра, когато сядаме на местата си. Или е чула виковете ни, или Касиан я е осведомил.
	— Всичко е наред — отговарям и й хвърлям предупредителен поглед да не повдига повече темата.
	— _Оправихме се_ — добавя Уил, гледайки многозначително към Касиан.
	Касиан невъзмутимо му връща погледа.
	— Хубаво — кимва Тамра. — Да потегляме. Колкото по-рано измъкнем от плен малката вещица, толкова по-бързо ще сме свободни.
	Не си правя труда да я питам свободни от какво. Или от кого. За Тамра е едно и също. От прайда, от Касиан.
	Скоро отново излизаме на магистралата и се устремяваме към изгрева.


>	28

	Няколко часа по-късно, след като сме зарязали колата на Уил и сме я сменили с ван, който е виждал и по-добри дни, поглеждам през рамо към Касиан и Тамра. Двамата спят отзад, легнали на одеяла, които бяха постлали върху ръждивия, очукан под.
	— Колко остава? — прошепвам.
	— Може би ще пристигнем утре вечер. Ако караме направо и не спираме.
	— Добре.
	Подът на вана трополи под подметките на обувките ми и аз сгъвам колене към гърдите си. Намествам се на прокъсаната винилова седалка и се опитвам да не мисля със съжаление за удобното място в ленд роувъра на Уил. Това е само временно. Оставихме колата му на една бензиностанция с паркинг за камиони, за да я вземем по-късно след освобождаването на Мирам.
	С въздишка отпускам тила си на облегалката за глава. Колкото по-скоро го направим, толкова по-бързо Мирам и Касиан ще се приберат у дома. Толкова по-бързо Уил, Тамра и аз ще намерим мама и ще започнем живот на друго място. Гледам през прозореца с известно облекчение, че нощта е ясна. Без вечните мъгли.
	Уил се пресяга да вземе ръката ми. Палецът му минава по вътрешната линия на китката ми. Допирът му запалва искри, които тръгват нагоре по ръката ми. Обменяме си пламенни погледи и зная, че и той усеща същото. Плъзвайки очи към заспалите ни спътници отзад, осъзнавам, че може да мине известно време, преди да се радваме на някакво уединение, и това ме притеснява. Поели сме по опасен път. Може и да не оживеем.
	Сякаш доловил съмненията ми, Уил ме успокоява:
	— Правил съм доставки с баща ми. Достатъчно лесно се влиза.
	— Не се притеснявам за влизането.
	— Ще се измъкнем. Никога няма да заподозрат, че един ловец ще иска да освободи пленено драки. Отиваме, оставяме доставката, плащат ни и си тръгваме — казва с кимване.
	Не съм сигурна дали вярва в това, което казва, или не.
	— Ще избягаме. И после ще бъдем заедно. Без Касиан.
	Фаровете на насрещна кола осветяват лицето на Уил. И ако думите му не са ми достатъчни, то напрегнатото му изражение ми говори, че дори да не ме обвинява за обвързването, и на него не му е лесно да го приеме. Няма да се успокои, докато Касиан не се завърне в прайда… _без мен_.
	— Казах ти, че не е истинско.
	— Зная. Била си принудена. Не означава нищо — при тези думи вдига ръката ми и я целува нежно. — Защо не поспиш?
	— Не се ли умори да караш?
	— Касиан обеща да ме смени. Ще го събудя след половин час.
	Затварям очи, убедена, че няма да мога да заспя.
	И това е последната ми мисъл.
	Една твърда ръка ме разтърсва и ме връща в реалността. Стряскам се и се оглеждам, напрегнала всички мускули, готова да се отбранявам, да избягам, да полетя.
	— Пристигнахме — казва Уил.
	_Кога станах толкова бдителна, готова за бой?_ Не се и опитвам да разбера. Само си казвам, че това е добре, предвид предстоящите събития.
	Поглеждам наляво, после надясно. Паркирали сме на тесен черен път, насред някаква гора. Тамра се навежда напред и, заставайки между нас, сякаш чете мислите ми:
	— Тук няма нищо.
	Уил поклаща глава.
	— Да не си мислехте, че ще паркирам пред портала и ще надуя клаксона?
	Тамра изсумтява.
	— Е, води ни тогава, безстрашни водачо!
	Хвърлям слисан поглед към сестра си. Държи се така, сякаш не се случва нищо особено. Като че сме излезли на разходка сред природата.
	Уил отваря задните врати на вана и отмята одеялото, покриващо внушителен брой оръжия. Вече видях арсенала, когато сменихме колата, но гледката все още ме кара да поема рязко въздух.
	Касиан веднага се захваща с подбора на оръжията, за да реши кои да вземем. Аз само наблюдавам, удивена от типично мъжкия разговор, който подемат с Уил като стари бойни другари, относно различните оръжия: пушки, ножове и лъкове — и техните предимства и недостатъци.
	Тамра и аз се споглеждаме смаяно.
	След малко се прокашлям:
	— Ще нахлуем с гърмящи дула, така ли?
	— Да — съгласява се Тамра — Мислех, че първо ще отидем на разузнавателен оглед. Да добием представа за мястото.
	— Първо ще огледаме. Това е само предпазна мярка — обяснява Уил и закопчава един кобур за глезен под крачола на джинсите си, в който напъхва пистолет.
	Леко потрепервам, докато наблюдавам сръчните му движения, сещайки се, че за него това не е нещо ново. Касиан следва примера му. Приисква ми се да го попитам дали изобщо знае как се стреля с пистолет. Оръжията не са част от живота ни в прайда. Но се въздържам. За пръв път момчетата действат в съгласие. Не искам да съсипвам това.
	Уил подбира четири бинокъла и дава по един на всеки от нас. Сетне ми смига:
	— Засега ще видим какво е положението и после ще изготвим стратегия.
	Затръшва вратите на вана и ни повежда извън пътя. Докато се придвижваме сред сенките на дърветата, високите треви се закачат по крачолите на джинсите ми като ръце, които се опитват да ни спрат.
	Не съм свикнала с такъв студен въздух и се сгушвам в полареното си яке. За пръв път в живота ми може да ми се наложи да облека зимна канадка.
	Дърветата постепенно оредяват. Уил вдига ръка. Спираме.
	— Оттук ще пълзим — казва той, кимвайки напред, където има само спускащ се надолу гол склон. — Разполагат с постоянни наблюдателни постове. Винаги дебнат. Дори когато не ги виждаш. Не бива да ни забелязват.
	Кожата ми се опъва и боде, докато пълзим на четири крака, придвижвайки се надолу по склона. Най-накрая спираме и се разполагаме на едно възвишение. Под нас се открива малък град, сгушен в долината.
	— Кое е това място? — пита Тамра, взирайки се през бинокъла си.
	— Кресънт Вали — отвръща Уил. — Население: деветстотин седемдесет и осем души.
	— Прилича на мъртъв град — отбелязва Касиан.
	— И до голяма степен е такъв — съгласява се Уил, посочвайки към живописната долина под нас. — Ето бакалията. Училището — всички класове се помещават в една сграда. Общинският център за развлечения. Заведението „Бар и грил“ на Джоел. В „При Антонио“ сервират прилична пица. Чакал съм там, когато баща ми и чичо ми са правили доставки. Не могат да влизат повече от двама. Виждате ли онази голяма сграда ей там? Това е работодател номер едно в града — КВМС. „Кресънт Вали — Медицинско снабдяване“.
	Изследвам с бинокъла безобидния наглед завод от опушен бял камък, прострял се нашироко под нас. Не толкова безобидна изглежда високата ограда с увитата на спирала бодлива тел в горната й част. Край постройката до портала стои униформен пазач. Единственият вход и изход, който виждам. Огромният паркинг е наполовина зает от коли.
	— Продават предимно медицинско оборудване. Неща, използвани в стандартен лекарски кабинет. Спринцовки. Хирургично оборудване.
	— _Това_ ли е крепостта на енкросите? — пита Касиан. — А заводът е прикритие?
	— Да — отговаря Уил и стисва мрачно устни. После обхожда с ръка цялата долина. — Всичко това е прикритие. Целият град. Всеки е познат или роднина на някого, който работи там.
	Кожата ме засмъдява и пламва. Сърцето ми се блъска в гърдите, докато гледам към долината — мястото, от което съм се страхувала толкова години, без да зная почти нищо за него, без да имам представа какво представлява всъщност.
	Това е десетократно по-зле от затворническата крепост, която съм си представяла. Зло, увито в невинна опаковка.
	Кипри се там долу със спретнатата си папионка, като една уж нормална общност от граждани. А под всичко това се крие място за изтезания и смърт.
	Завладява ме твърда решимост. Мен. Касиан. Всъщност няма значение. В този случай изпитваме едно и също. Изведнъж става дума за нещо повече от освобождаването на Мирам.
	Усещам втренчения поглед на Уил върху лицето си и се обръщам към него. Той знае. Той е с мен. Заедно сме в това начинание. Във всичко.
	— Да го срутим — промърморвам. — Всичко това.
	Той се усмихва и в мен се разлива топлина при мисълта какъв късмет имам и колко далеч съм стигнала. Имам Уил. Сестра ми. Дори Касиан. Няма да се впускам в това сама, като жертва, подобно на Мирам. Като пленница, подобно на татко. Ще проникнем в крепостта. Ще спасим Мирам. Ще бъдем рамо до рамо. Точно в този миг съм убедена, че всичко е възможно.
