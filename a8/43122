D>
	В памет на Кейт Флеминг и Анна Фийлдс
	Думите не достигат, за да се запълни тишината, останала след вас. Скърбим за загубата ви, липсвате ни повече, отколкото някога ще съумеем да го опишем.
D$


>	Благодарности

	Всичките мои измислени герои съществуват в една и съща творческа вселена, затова проницателните читатели ще забележат, че отново се появяват познати лица: Ейприл Робилард и Джак Пейтриът от „Чаровник по рождение“; Фльор, Джейк и Мег Коранда от „Бляскаво момиче“. Не мога да устоя на съблазънта да надниквам в живота на старите си приятели и смятам да го правя и занапред.
	Няколко много специални хора ми помагаха при писането на тази книга. Благодаря на Джоузеф Филипс за познанията му за Южна Калифорния и за хората от Средния запад, които сподели с мен; на Джули Уачовски за насоките в съвременния филмов свят; на Джими Морел, чиито прозрения винаги ми помагат да вникна по-дълбоко в характерите на героите и сюжета; както и на Дана Филипс, която за известно време изостави работата върху поредния си филм, за да се грижи за двете най-чудесни деца на света. Ако, за съжаление, има някакви грешки, те се дължат единствено на мен. (Но свободно можете да критикувате тях!)
	Дължа огромна благодарност и на дългогодишната си редакторка Кари Ферън, както и на Стивън Акселрод и Лори Антънсън от агенция „Акселрод“. Неоценима е помощта на изключително способната ми асистентка Шарън Мичел. Прегръщам всички членове на семейството ми и най-добрите ми приятелки — сестра ми, Доун и Чили, Кати и Сюзън, Кристин Хана и Джейн Ан Кренц, както и администраторите на моя уебсайт. Би било прекрасно, ако всеки писател има толкова много невероятни хора около себе си, които да го окуражават и насърчават да твори.
	И накрая благодаря на всички от издателствата „Уилям Монроу“ и „Ейвън Букс“, като трябва да изтъкна колко съм признателна на Лиза Галахър. Никога няма да забравя колко бях щастлива като член на този ентусиазиран и талантлив издателски екип.


>	1

	Чакалите се нахвърлиха върху Джорджи веднага щом се появи на улицата, залята от яркото априлско слънце.
	Когато се скри в малкия парфюмериен магазин на булевард „Бевърли“, те бяха само трима, но сега бяха петнайсет-двайсет — може би повече — хищна, виеща глутница папараци, бродещи из Ел Ей с извадени фотоапарати и камери, настървени да оглозгат до кости плътта й.
	Светкавиците на фотоапаратите я заслепиха. Беше се зарекла, че ще издържи на всичко, с което я засипваха. Нима не бе правила точно това през последната година? Започнаха да й подвикват грубиянските си въпроси — твърде много въпроси, задавани прекалено високо, прекалено бързо, думите се сливаха като канонада, докато загубеха смисъл. Един от чакалите тикна нещо в ръцете й — таблоид — и изкрещя в ухото й:
	— Току-що се появи по щандовете и павилионите, Джорджи. Как ще го коментираш?
	Джорджи машинално сведе очи. На челната страница на „Флаш“ се мъдреше ехографска снимка на бебето в корема на майката. Бебето на Ланс и Джейд. Бебето, което би трябвало да е нейно.
	Кръвта се отдръпна от лицето й. Проблеснаха светкавици, защракаха фотоапарати и дланта на Джорджи се стрелна към устата й. Толкова много месеци не се бе огънала, но сега загуби самообладание и очите й се наляха със сълзи.
	Обективите уловиха всичко — притиснатата към устата длан, сълзите в очите. Накрая се бе предала, хвърляйки на чакалите това, което дебнеха да докопат през последната година — снимки на злочестата трийсет и една годишна Джорджи Йорк сред отломките на разбития й живот.
	Изпусна таблоида и се обърна, за да побегне, но глутницата я бе приклещила отвсякъде. Опита се да отстъпи назад, но те бяха навред — зад нея, пред нея, обкръжили я от всички страни със святкащи фотоапарати и безмилостни крясъци. Смрадта им удари ноздрите й — пот, цигарен дим, евтин одеколон, разяждащ като киселина. Някой я настъпи. Нечий лакът се заби в ребрата й. Продължаваха да настъпват, изпиваха въздуха й, задушаваха я…


	Брамуел Шепърд наблюдаваше гнусната сцена от стъпалата на съседния ресторант. Беше приключил с обяда и тъкмо си тръгваше, когато се разрази трескавата суматоха. Спря се на горното стъпало, за да види какво става. От две години не бе виждал Джорджи Йорк, при това я бе зървал само отдалече. Сега, докато наблюдаваше развилнелите се фоторепортери, някогашните горчиви чувства отново се пробудиха.
	От мястото, където бе застанал, се разкриваше отлична гледка към разиграващата се сцена. Неколцина от папараците държаха фотоапаратите и камерите високо вдигнати над главите си; други навираха обективите в лицето й. Тя бе привикнала от детството да си има работа с репортерите, но нищо не я бе подготвило за кошмара от изтеклата година. Жалко, че в реалния живот нямаше герои, готови да я спасят.
	Брам беше прекарал осем нещастни години, спасявайки Джорджи от деликатни и опасни ситуации, но ролята на галантния Скип Скофийлд, предания рицар на дръзката и непокорна Скутър Браун, отдавна бе изиграна. Този път щеше да се наложи Скутър Браун сама да си спасява задника… или, по-вероятно, щеше да предостави тази мисия на татенцето.
	Папараците още не го бяха забелязали. Напоследък той не беше в обсега на обективите им. Съвсем друго би било, ако успееха да го щракнат в общ кадър с Джорджи. „Скип и Скутър“ беше един от най-успешните ситкоми в историята на телевизията. Сериалът се излъчваше осем години, изминаха още осем, откакто го спряха, но публиката не го беше забравила, особено когато ставаше дума за всеобщата любимка на Америка Скутър Браун, която в реалния живот се играеше от Джорджи Йорк.
	Един порядъчен човек може би щеше да се изпълни със съчувствие заради настоящото й затруднение, ала той беше герой само на екрана. Докато я гледаше, устните му се извиха в насмешлива усмивка. _Къде се дяна напоследък дръзкото ти и храбро поведение, Скутър?_
	Ситуацията внезапно се влоши, приемайки още по-грозен обрат. Двама от папараците се вкопчиха в яростна схватка и единият от тях блъсна силно Джорджи. Младата жена изгуби равновесие и започна да пада, а когато вдигна глава в последен отчаян опит да се задържи на крака, зърна Брамуел. През всеобщата лудост, обезумялото блъскане, викове и хаос тя го видя да стои на по-малко от десетина метра от нея. За миг върху лицето й се мярна потрес, ала не заради падането — по някакво чудо Джорджи успя да запази равновесие — а задето тъкмо Брамуел бе свидетел на унижението й. Погледите им се преплетоха, обективите на фотоапаратите приближиха, а молбата за помощ, струяща от очите й, като че ли върна миналото и тя отново заприлича на объркано и уплашено хлапе. Той стоеше неподвижно и се взираше в яркозелените й очи, все още изпълнени с надеждата, че чудото може да се случи. Сетне погледът й потъмня и Брам улови точния момент, в който Джорджи осъзна, че той няма да й помогне — че си беше останал все същият егоистичен негодник.
	Какво, по дяволите, бе очаквала? Нима някога бе имала основание да разчита на него за каквото и да било? Лицето й на смешно малко момиченце се изкриви презрително и тя побърза да се извърне, опитвайки се отново да си пробие път сред тълпата от репортери и да избяга от безмилостно щракащите фотоапарати.
	Той твърде късно осъзна, че изпуска златна възможност, и заслиза по стъпалата, но беше чакал прекалено дълго. Юмрукът на Джорджи вече бе улучил нечия челюст. Не беше достатъчно силен, но постигна целта си и неколцина от папараците се отдръпнаха, образувайки клин, така че тя успя да се добере до колата си. Метна се вътре и миг по-късно тойотата приус се отдели от бордюра и се вля в следобедния петъчен лосанджелиски поток от автомобили. Папараците хукнаха към неправилно паркираните си сувове и потеглиха след нея.
	Ако момчето, паркиращо колите на клиентите на ресторанта, не бе избрало точно този момент да докара аудито му, Брам навярно щеше да забрави за цялата случка, но когато се плъзна зад волана, любопитството му надделя. Къде отиваше да ближе раните си принцесата на таблоидите, като вече нямаше място, на което да се скрие?
	След досадния обяд разполагаше с предостатъчно време, затова той реши да се присъедини към кавалкадата. Беше изгубил от поглед колата на Джорджи, но съдейки по лавирането на колите на папараците из трафика, разбра, че тя кара напосоки. Накрая тойотата сви към булевард „Сънсет“. Брам включи радиото, после го загаси и се замисли над ситуацията. В главата му започна да се оформя интригуващ сценарий.
	Накрая процесията се озова на „Пасифик Коуст Хайуей“*, насочи се на север и умът му тутакси прищрака — Брам знаеше накъде се бе отправила Джорджи. Потри с палец горната част на волана.
	[* Калифорнийски щатски път 1, известен още като Магистрала към рая или Американския път на мечтите. — Б.пр.]
	Иди после разправяй, че животът не е бъкан от интересни съвпадения…


	Джорджи съжаляваше, че не може да съдере кожата си и да я хвърли на чакалите. Вече не искаше да бъде Джорджи Йорк. Искаше да бъде личност с достойнство и самоуважение.
	Скрита зад тъмните стъкла на тойотата приус, тя изтри нос с опакото на ръката си. Някога разсмиваше целия свят. Сега, въпреки всичките й усилия, можеше с пълен успех да позира за плакат на унизена жена с разбито сърце. Единственото, което я крепеше по време на позорния крах на брака й и оскърбителния развод, беше съзнанието, че обективите на папараците никога, нито веднъж не я уловиха със сведена глава и сгърчено от болка лице. Даже в най-кошмарния ден от живота й деня, в който съпругът й я изостави заради Джейд Джентри — Джорджи съумя да изобрази една от насмешливите гримаси на екранната си героиня Скутър Браун и да позира с гордо вирната брадичка пред преследващите я чакали. Но днес дори и тези последни останки от гордостта й бяха отнети. И Брам Шепърд беше свидетел на падението й.
	Стомахът я присви. За последен път бе видяла Брам на един купон преди две години. Той беше заобиколен от жени, което съвсем не бе изненадващо. Тя си бе тръгнала веднага.
	Наблизо изсвири клаксон. Нямаше сили да се върне в празната си къща, нито да понесе съжалението на околните, затова се отправи към Малибу, към къщата на стария си приятел Тревър Елиот. При все че пътуваше вече почти час, сърцето й продължаваше лудо да бие. Едно по едно тя бе изгубила две от най-важните неща в живота си — съпруга и гордостта. Всъщност три, ако прибави и залязващата си кариера. А сега и това. Джейд Джентри носеше бебето, за което Джорджи копнееше.
	— Да не си откачила? — посрещна я Тревър на вратата. Сграбчи я за китката и я дръпна в хладното антре. Сетне подаде глава навън, но Г-образното преддверие я скриваше отлично от папараците, които навярно скоро щяха да се покажат иззад завоя на „Пасифик Коуст Хайуей“.
	— Безопасно е — рече тя, осъзнаваща иронията на думите си, тъй като нищо напоследък не беше такова.
	Тревър потри с ръка обръснатото си теме.
	— Във вечерното издание на „И! Нюз“* ще ни обявят за женени, а теб за бременна.
	[* Предаване за последните клюки и новини за знаменитости. — Б.пр.]
	Де да беше така, помисли си младата жена, докато вървеше след приятеля си към вътрешността на къщата.
	Беше се запознала с Тревър преди четиринайсет години на снимачната площадка на сериала „Скип и Скутър“. Тогава той играеше Хари, глуповатия приятел на Скип. Но отдавна бе оставил зад гърба си второстепенните роли в безбройните комедийни сериали, за да се превърне в звезда на плоските ситкоми, чиято публика нямаше повече от осемнайсет години. За миналата Коледа Джорджи му беше подарила тениска с надпис „ДОТУК С ПРЪДЛИВИТЕ ШЕГИ“.
	Независимо че беше едва метър и седемдесет и три, Тревър можеше да се похвали с пропорционално телосложение и приятно лице, с леко глуповато изражение, което го правеше незаменим за ролите на симпатичен неудачник, винаги успяващ да изплува над водата.
	— Не биваше да нахлувам без покана в дома ти — смънка Джорджи, без да изпитва ни най-малки угризения, задето му се бе натресла.
	Той спря звука на телевизора, по който вървеше бейзболен мач, и я огледа намръщено. Тя знаеше, че е отслабнала драстично и стройното й тяло на танцьорка сега приличаше на скелет. Но не анорексията, а разбитото й сърце караше стомаха й да се бунтува срещу всякаква храна.
	— Защо не отговори на последните ми две обаждания? — поиска да узнае той.
	Джорджи понечи да свали слънчевите си очила, но размисли. Никой не би искал да види сълзите на клоуна, дори това да беше най-добрият му приятел.
	— Хей, признавам, че съм твърде погълната от себе си, за да ме е грижа за някой друг.
	— Това не е вярно. — Гласът му прозвуча топло, изпълнен със съчувствие. — Като те гледам, имаш нужда от едно питие.
	— На този свят няма достатъчно алкохол… но да, имам нужда да пийна нещо.
	— Не чувам шум от хеликоптери. Иди да седнеш на терасата. Ще направя по една маргарита.
	Щом Тревър изчезна в кухнята, Джорджи най-после свали слънчевите очила и затътри с неохота крака по пъстрата мозайка на пода към банята, за да поправи щетите от атаката на папараците.
	Заради загубата на килограми кръглото й лице бе изпито и скулите й изпъкваха, а ако устата й не беше толкова широка, големите й очи щяха да заемат половината от физиономията й. Отметна зад ухото кичур от правата си тъмнокестенява коса с махагонови отблясъци. Опитвайки се да повдигне духа си и да смекчи резките черти на лицето си, Джорджи си бе направила модерна прическа, с дълъг неравен бретон и подвити около страните кичури. В дните, когато се снимаше в „Скип и Скутър“, беше принудена да носи тъмната си коса ситно накъдрена и боядисана в жизнерадостен морковено рижав цвят, тъй като продуцентите искаха да се възползват от суперуспешното й участие в бродуейския римейк на „Ани“*. Онази унизителна прическа подчертаваше контраста между външността й на смешно момиченце и неотразимата привлекателност на Скип Скофийлд.
	[* Мюзикъл от 1977 г., спечелил награда „Тони“. — Б.пр.]
	Тя винаги се бе срамувала от кръглите си, кукленско розови бузи, изпъкналите зелени очи и голямата уста. От една страна, нестандартните черти й донесоха слава и успех, но от друга — в град като Холивуд, където дори касиерките в супермаркетите са истински секс бомби — ако не си красива, нямаш никакъв шанс. Не че вече й пукаше. Но докато беше съпруга на Ланс Маркс, суперзвездата от приключенски и екшън хитове, определено не й беше все едно.
	Умората бавно я бе завладяла. От половин година не бе посещавала школата по танци — едва имаше сили да се надигне от леглото.
	Доколкото можа, пооправи грима си, сетне се върна в дневната. Тревър се бе нанесъл съвсем наскоро в тази къща, обзаведена с амебоподобни мебели от средата на миналия век. Навярно бе поел по пътеката на спомените, защото върху масичката за кафе лежеше книга за историята на американските телевизионни ситкоми, отворена на страницата, откъдето й се блещеше целият актьорски състав на „Скип и Скутър“. Джорджи побърза да извърне поглед.
	По краищата на терасата бяха подредени бетонни сандъчета с високи растения, които скриваха обитателите на къщата от любопитните погледи на зяпачите по плажа. Тя изрита сандалите си и се отпусна на платнения шезлонг на сини и кафяви ивици. Океанът се простираше отвъд парапета от бели тръби. Няколко сърфисти се носеха по вълните малко зад вълнолома, но днес морето беше твърде спокойно за истинско сърфиране и дъските им подскачаха лениво по водата като зародиши в околоплодна течност.
	Внезапен пристъп на болка секна дъха й. Двамата с Ланс бяха като двойка от приказките. Той беше прекрасният безстрашен принц, съзрял красивата й душа зад външността на грозното патенце. Тя беше обожаващата съпруга, подарила му безусловната и искрена любов, от която той се нуждаеше. Две години ухажване и една година брак, през които репортерите ги следваха навсякъде, но при все това тя се оказа неподготвена за лудницата, която я връхлетя, когато Ланс я заряза заради Джейд Джентри.
	В самотата на дома си Джорджи лежеше с часове неподвижно върху леглото, но пред хората изкуствената усмивка не слизаше от лицето й. Ала колкото и високо да държеше главата си, слуховете за нея и историите във вестниците ставаха все по-жалостиви.
	Таблоидите крещяха:
C>
#	„Разбитото сърце на храбрата Джорджи“.
#	„Смелата Джорджи на крачка от самоубийство, когато Ланс обяви: Докато не срещнах Джейд Джентри, не познавах истинската любов“.
#	„Джорджи линее все повече с всеки изминал ден! Приятелите й се страхуват за живота й.“
C$
	Независимо че филмовата кариера на Ланс беше много по-успешна, за хората Джорджи си оставаше Скутър Браун, любимката на Америка, и ураганът на общественото съчувствие се обърна против него, задето беше изоставил една толкова обичана телевизионна икона. Ланс не закъсня с контраатаката: „Неназовани източници твърдят, че Ланс отчаяно искал деца, но Джорджи била твърде заета с кариерата си, за да отдели време за семейството си“.
	Никога нямаше да му прости тази нагла лъжа.
	Тревър се появи на терасата, крепейки в ръце бял кожен поднос с високи чаши и кана с маргарита. Деликатно се престори, че не вижда сълзите, стичащи се изпод тъмните очила.
	— Барът е официално открит — обяви той с усмивка.
	— Благодаря, приятелю.
	Джорджи пое от ръката му ледената маргарита и притисна студената чаша към бузата си, когато той се извърна, за да остави подноса върху малката бяла масичка. Не можеше да говори с него за ехографската снимка на бебето. Дори най-близките й приятели не подозираха колко силно копнееше да има дете. Тази болка беше нейната тайна. Тайната, която днешните снимки щяха да извадят на бял свят.
	— Миналия петък приключихме със снимките на „Лесни неща“ — рече тя. — Поредният неуспех. — Не можеше да си позволи за трети път да оглави дъното на бокс офис класациите, а точно това щеше да се случи, когато филмът бъде пуснат по екраните. Остави върху масичката недокоснатата чаша с коктейла. — Татко наистина е разстроен заради шестмесечната ваканция, която си позволявам.
	Тревър се отпусна в пластмасовия стол лале.
	— Та ти на практика работиш, откакто си се появила на бял свят. Пол трябва малко да ти отпусне юздите.
	— Да бе, като че ли някога ще стане.
	— Знаеш какво мисля за навика му вечно да те пришпорва. Добре, повече няма да кажа нито дума.
	— Недей. — Джорджи отлично знаеше мнението на Тревър за сложните отношения с баща й. Мнение, което като цяло беше съвсем точно. Тя обви ръце около коленете си и ги притисна към корема. — Разсей ме с някои сочни клюки.
	— Моята партньорка от ден на ден откача все повече. Ако някога отново реша да снимам филм с тази жена, по-добре ме застреляй. — Той измести стола си, така че бръснатата му глава да остане на сянка. — Знаеш ли, че тя и Брам преди време са излизали заедно?
	Стомахът й се присви.
	— Двамата са си лика-прилика, или както се казва, „от един дол дренки“.
	— Той наглежда къщата…
	Тя вдигна ръка.
	— Престани. Не мога да говоря за Брамуел Шепърд. Особено днес.
	Днес следобед Брам беше наблюдавал с бездушна усмивка на лицето как едва не я стъпкаха до смърт. Господи, колко го мразеше дори след всичките тези години.
	Слава богу, Трев смени темата, без да се задълбочава в подробности.
	— Предполагам, че си видяла проучването на общественото мнение в „Ю Ес Тудей“ от миналата седмица? За любимите героини от ситкомите? Скутър Браун е на трето място, след Луси и Мери Тейлър Мур. Дори си изпреварила Барбара Идън.
	Джорджи бе видяла класацията, но й бе все едно.
	— Ненавиждам Скутър Браун.
	— Ти си единствената. Тя е икона. Не е американско да не я обичаш.
	— Снимките на сериала спряха преди осем години. Защо хората не могат да го забравят?
	— Може би се дължи на повторенията, които не спират да се излъчват по цял свят?
	Тя бутна слънчевите очила на темето си.
	— Бях хлапе, когато сериалът започна да се снима, само на петнайсет. И едва на двайсет и три, когато го спряха.
	Тревър забеляза зачервените й очи, но не каза нищо.
	— Скутър Браун няма възраст. Най-добрата приятелка на всяка жена. Любимата девственица на всеки мъж.
	— Но аз не съм Скутър Браун! Аз съм Джорджи Йорк. Моят живот принадлежи на мен, а не на света.
	— Желая ти късмет с това.
	Наистина повече не издържаше. Без да може да се противопостави, винаги да се съобразява с другите. Никога да не действа по своя воля. Младата жена притисна по-плътно колене към гърдите си и се загледа в лака на ноктите си, преливащ във всички цветове на дъгата. Беше накарала маникюристката да развихри въображението си с надеждата да се поразсее.
	Ако не му предложеше веднага, никога нямаше да се реши.
	— Трев, какво ще кажеш двамата с теб да завъртим една малка… _голяма_ любовна история?
	— Любовна история?
	— Ние двамата. — Не смееше да го погледне и продължаваше да се взира в пъстроцветния лак. — Да се влюбим пред погледите на всички. И може би… — Изрече с мъка следващите думи: — Трев, обмислям го от доста време… Зная, че ще го сметнеш за лудост. И то наистина _е_ лудост. Но… ако идеята не ти се струва толкова противна, мислех си… че двамата поне можем да обмислим вероятността… да се оженим.
	— _Да се оженим?_ — Тревър скочи рязко от стола.
	Той беше един от най-скъпите й приятели, но сега страните й пламтяха от притеснение. И все пак какво значение имаше още един унизителен момент в живота й в една година, изпълнена с позор? Тя отпусна ръце от коленете.
	— Разбирам, че не биваше да ти го стоварвам така изневиделица. Зная, че е откачено, наистина откачено. И аз самата се чувствах по този начин, когато идеята ми хрумна за пръв път. Но като размислих по-трезво, не съзрях никакви големи недостатъци.
	— Джорджи, аз съм гей.
	— _Носят се слухове_, че си гей.
	— Аз наистина съм гей.
	— Но ти го прикриваш толкова добре, че едва ли някой го знае със сигурност. — Тя преметна крака над страничната облегалка на шезлонга и се намръщи, когато закачи леко засъхналата драскотина на единия си глезен. — Това най-после ще сложи край на догадките и спекулациите. Помисли си, Трев. Ако братството на обратните надуши някога, че си от техния отбор, с кариерата ти ще е свършено.
	— Мислиш ли, че не го зная? — Той потърка с ръка обръснатото си теме. — Джорджи, животът ти се е превърнал в истински цирк и независимо колко те обичам, не искам да бъда изтъпанчен по средата на арената.
	— Тъкмо това е най-хубавото на моя план. Ако двамата с теб сме заедно, циркът ще спре. — Той се отпусна отново на стола, а тя отиде и коленичи пред него. — Трев, само си помисли. Двамата винаги сме се разбирали чудесно. И ще можем да живеем свободно, както желаем — без никой да се меси в живота на другия. Представи си само каква свобода ще имаш — и двамата ще имаме. — Тя притисна буза към коляното му само за миг, сетне приседна на пети. — С теб не сме такава странна двойка, каквато бяхме аз и Ланс. Тревър и Джорджи ще имат скучен брак и след първите няколко месеца пресата ще ни остави на мира. Няма да ни се налага да живеем под постоянно наблюдение. А ти няма да си принуден да излизаш с всички онези жени и да се преструваш, че се интересуваш от тях. Можеш да се срещаш с когото искаш. Нашият брак ще бъде идеално прикритие за теб. — А за нея — възможност да се избави от всеобщото съжаление. Щеше да си възвърне достойнството и в същото време това щеше да е нещо като застраховка, която да я предпази отново да се хвърли в емоционалната пропаст заради някой мъж. — Помисли си, Трев. Моля те. — Трябваше да го остави да свикне с идеята, преди да спомене за деца. — Помисли си колко освобождаващо ще бъде и за двама ни.
	— Няма да се оженя за теб.
	— Нито пък аз — разнесе се над терасата ужасяващо познат глас. — По-скоро ще спра да пия.
	Джорджи скочи на крака и с изумление видя Брамуел Шепърд да се изкачва бавно по стъпалата откъм плажа. Спря се на най-горното. Устните му потрепваха в преднамерена насмешка.
	Младата жена пое дълбоко дъх.
	— Не искам да ви прекъсвам — подхвърли той и се облегна на перилото. — Това е най-интересният разговор, който съм подслушвал, откакто станах неволен свидетел как Скутър и приятелките й обсъждаха срамното си окосмяване. Трев, защо не си ми казвал, че си обратен? От днес нататък за нищо на света няма да се появя на публично място в твоята компания.
	За разлика от Джорджи, Тревър се зарадва на прекъсването и размаха чашата си с маргарита към огряната от слънчевите лъчи глава на Брам.
	— Та нали ти ме запозна с последното ми гадже!
	— Сигурно не съм бил на себе си. — Бившият й партньор от сериала се втренчи изпитателно в Джорджи. — Като заговорихме за това… ти май не си на себе си. Изглеждаш ужасно.
	Трябваше веднага да се махне от тук. Джорджи погледна към вратата, водеща към къщата, но жалките искри на собственото й достойнство все още тлееха в пепелта на самоуважението й. За нищо на света нямаше да позволи на негодника да я види как бяга, подвила безславно опашка.
	— Какво търсиш тук? — попита тя рязко. — Не си се отбил случайно.
	Той кимна към каната.
	— Само не ми казвайте, че двамата се наливате с този боклук.
	— Сигурен съм, че помниш къде държа твърдия алкохол.
	Трев я изгледа загрижено.
	— По-късно.
	Брам разположи високото си стройно тяло в шезлонга срещу този на Джорджи. Песъчинките върху прасците му искряха като миниатюрни диаманти. Вятърът бе разрошил вълнистата му златисто-бронзова коса. Стомахът й се присви. Красив паднал ангел.
	Образът беше заимстван от едно есе на добре познат телевизионен критик наскоро след скандала, сложил край на един от най-успешните телевизионни сериали. Тя и до днес помнеше няколко изречения:
C>
	„Всички с лекота можем да си представим Брам Шепърд на небесата. Лицето му е толкова съвършено, че останалите ангели не могат да се заставят да го прогонят, въпреки че е изпил осветеното вино до капка, съблазнил е хубавките ангели девици и е откраднал арфата в замяна на тази, която е проиграл на партия небесен покер. Наблюдаваме го как излага на опасност цялото ято, когато лети прекалено близо до слънцето, после се гмурка безразсъдно сред облаците надолу към морето. Но целият ангелски сонм е омагьосан от ширналото се в очите му лавандулово поле, от слънчевите лъчи, танцуващи в косите му, затова му прощават всички простъпки и прегрешения… докато последният му опасен плонж не повлече всички тях в калното тресавище.“
C$
	Брам отпусна глава на облегалката на шезлонга. Все още безупречният му профил се открои ясно на фона на небето. На трийсет и три, меките черти на безгрижната му, вечно търсеща наслади младост се бяха втвърдили, придавайки на ленивата му блестяща красота още по-разрушителна сила. Бронзовите нишки в косата му се преливаха със светлорусите кичури, цинизмът бе помрачил ангелския блясък на лавандуловите очи, язвителна усмивка повдигаше ъгълчетата на идеално симетричната уста.
	На Джорджи й прилоша при мисълта, че един напълно безскрупулен човек като него бе подслушал разговора им с Тревър. Не можеше да избяга, не още, но краката й се подкосиха.
	— Защо си тук? — попита изнемощяло и се отпусна на един от пластмасовите столове.
	— Тъкмо се канех да ти кажа — намеси се Трев. — Брам понякога обитава другата ми къща малко по-надолу край брега, която се опитвам да продам. Тъй като е безработен, няма какво друго да прави, освен да се мотае наоколо и да ми досажда.
	— Не съм съвсем безработен — възрази Брам и скръсти полепналите си с песъчинки глезени. Дори сводовете на ходилата му бяха елегантно извити като острие на ятаган. — Миналата седмица получих предложение да се излагам в едно ново реалити телевизионно шоу. Ако не бях здравата отцепен, когато ми звъннаха, навярно щях да приема. Но всяко зло за добро. — Размаха фините си пръсти. — Твърде много работа.
	— Разбира се — промърмори Трев.
	Джорджи оглеждаше трескаво пясъчната ивица, търсейки фотографи. Всъщност това беше частен плаж, но папараците щяха да дадат мило и драго, за да я щракнат отново с Брам. Скип и Скутър отново заедно след цялото това време. Стомахът й се преобърна при мисълта, че човек с незавидната репутация на Брамуел Шепърд може да стане част от публичния й кошмар.
	Той се облегна назад и отново затвори очи. Приличаше на скучаещ аристократ, решил да се попече на слънце — измамен образ, тъй като той беше хулиган, изхвърлен от училище и отраснал в работническия квартал „Саут Сайд“ в Чикаго, с баща пропаднал пияница и безделник.
	— Надявам се, че си скрил бръсначите си, Трев. Говори се, че нашата Скутър мечтае да сложи край на живота си, откакто съдбата й нанесе толкова жесток удар. Лично аз смятам, че тя би трябвало да празнува, задето най-сетне се е отървала от онзи кретен, за когото се омъжи. Джейд Джентри сигурно си е загубила ума, за да си позволи да се увлече по господин Американска мечта. Я ми кажи истината, Скут. Ланс Маркс не може да го вдигне, нали?
	— Виждам, че ти все още си съвършеният джентълмен. Колко успокояващо.
	Младата жена чувстваше, че трябва час по-скоро да се махне от тук, но без да изглежда като страхливо бягство. Надигна се преднамерено бавно от стола и потърси с очи сандалите. Твърде късно осъзна, че не помни къде ги е оставила.
	Брам отвори очи и я дари с ленивата си насмешлива усмивка, разтопила сърцата на много жени, разумни във всяко друго отношение.
	— Четох, че щастливата двойка отново се е отправила към чужди брегове, за да се заеме с добре рекламираната си благотворителност.
	Ланс и Джейд бяха съчетали медения си месец с хуманитарна мисия в Тайланд. Джорджи никога нямаше да забрави изявлението им за пресата: „Ние искаме да се възползваме от нашата известност, за да привлечем вниманието на обществото към любимата кауза на Джейд — експлоатацията на деца в секс индустрията“.
	Джорджи никога не бе имала любима благотворителна кауза. През годините само бе подписвала щедри чекове.
	Озърна се трескаво за сандалите.
	Брам посочи с тънкия си показалец под шезлонга, на който тя седеше преди малко.
	— Кампанията им да се затегнат законите срещу туристите педофили е умиляваща. А докато те обсаждат Конгреса, аз подочух, че ти опустошаваш магазините „Фред Сегал“.
	Това бе последната капка, преляла чашата на търпението й.
	— Наистина те ненавиждам! — избухна Джорджи.
	— Невъзможно. Скутър не е способна да ненавижда своя възлюбен Скип. Особено след като той е прекарал осем години от живота си да я измъква от всякакви идиотски ситуации.
	Тя грабна сандалите и припряно ги нахлузи.
	— Престани, Брам — обади се Трев предупредително.
	Но Брам явно не бе приключил с нея.
	— Помниш ли, когато падна в езерото, облечена с коженото палто на мама Скофийлд? Ами онзи път, когато на коледното й парти пусна мишката от капана?
	Ако не обръщаше внимание на заяждането му, той щеше да спре.
	Но Брам винаги бе обичал бавното мъчение.
	— Дори на сватбения ни ден успя да се забъркаш в неприятности. Добре че така и не довършихме сериала. Чух, че по сценарий е трябвало да ти направя бебе по време на медения ни месец. Ако продуцентите не бяха дръпнали шалтера, щях да съм баща на един мъничък Скип.
	— Не беше мъничък Скип! — взриви се Джорджи. — Бяха близнаци! Двамата с теб трябваше да имаме _близнаци_ — момиче и момче. Очевидно си бил прекалено дрогиран, за да си спомниш тази малка подробност.
	— Непорочно зачатие, предполагам. Можеш ли да си представиш Скутър гола и…
	Джорджи не можеше да издържа повече и хукна към вътрешността на къщата с един обут сандал и другия в ръка.
	— На твое място щях да остана — подхвърли той лениво. — Преди десет минути видях един фоторепортер да се прокрадва в онези храсти покрай шосето. Сигурно някой е видял колата ти.
	Тя се почувства като в капан.
	Брам я изгледа от главата до петите — един от многото му неприятни навици.
	— Случайно да си пропушила, Скут? Имам нужда от цигара, а Трев отказва да държи в къщата си поне един стек за гостите. Истински бойскаут, нали? — Брам повдигна безупречните си вежди. — Ако не се смятат порочните му похождения с представители на собствения му пол.
	Тревър се опита да свали напрежението.
	— Джорджи, нали знаеш, че го търпя само защото тайно копнея за прекрасното му тяло. Колко жалко, че не е обратен.
	— Ти си твърде придирчив и изискан, за да копнееш за него — тросна се тя.
	— Огледай го по-внимателно — посъветва я сухо Трев.
	Не беше честно. Досега Брам отдавна трябваше да е мъртъв, убит от безбройните си пороци, но костеливото тяло, което тя помнеше от сериала „Скип и Скутър“, сега пращеше от здраве. Някогашният момчешки финес бе заменен със здрави и силни мускули. Под ръкава на бялата тениска, върху могъщия му бицепс, се виждаше сложна татуировка, а под тъмносините му плажни шорти се очертаваха стегнати мускулести бедра на професионален бегач. Гъстата му бронзово руса коса бе небрежно разрошена и нямаше и следа от бледата кожа, типична за Брам в миналото, както и махмурлукът. С изключение на упадъчното излъчване, прилепнало към него като лоша репутация, Брамуел Шепърд изглеждаше удивително здрав.
	— Сега той тренира усърдно — прекъсна я Трев с театрален шепот, сякаш доверяваше особено пикантна клюка.
	— Брам никога в живота си не е тренирал — отсече Джорджи. — Сдобил се е с тези мускули, като е продал и малкото останало от душата му.
	Брам се усмихна и извърна към нея красивото си лице на порочен ангел.
	— Я ми разкажи по-подробно за този твой план да възвърнеш гордостта си, омъжвайки се за Трев. Не е толкова интересно, както дискусията за срамните косми, но все пак…
	Тя скръцна със зъби.
	— Кълна се в Бога, че ако кажеш и една дума някому…
	— Няма да каже — намеси се Тревър. — Нашият Брамуел не се интересува от никого другиго, освен от себе си.
	Това беше самата истина. Но Джорджи не можеше да понесе мисълта, че той бе чул нещо толкова унизително. Двамата с Брам работиха заедно осем години. На седемнайсет той беше безразсъден егоист, но колкото повече растеше славата му, толкова поведението му ставаше все по-необуздано. Не беше трудно да се забележи, че с годините се е превърнал в един нетърпимо самовлюбен циник.
	Шепърд нехайно кръстоса крака.
	— Не смяташ ли, че още си твърде млада, за да се откажеш от истинската любов?
	Джорджи се чувстваше като стогодишна. Приказният брак се бе провалил, слагайки край на мечтите й за семейство и мъж, който да я обича заради самата нея, а не заради това, с което тя би могла да помогне за кариерата му. Отново бутна слънчевите очила на носа си, опитвайки се да прецени коя опасност е по-голяма: дебнещите отвън чакали или звярът пред нея.
	— Нямам намерение да обсъждам тази тема с теб.
	— Остави я на мира, Брам — обади се Тревър. — Годината беше тежка за нея.
	— Това е цената, която се плаща за всеобщото обожание — отвърна ехидно Брам.
	— Е, теб поне не те грози подобна опасност — изсумтя пренебрежително Трев.
	Брам взе нейната чаша с маргарита, отпи една глътка и потръпна отвратено.
	— Никога досега не съм виждал зрителите да се вживяват толкова в развода на някоя знаменитост. Изненадан съм, че още никой от откачените ти фенове не се е самозапалил.
	— Хората приемат Джорджи като член на семейството — поясни Тревър. — Те са отраснали със Скутър Браун.
	Брам остави чашата.
	— Те са отраснали и с мен.
	— Но Джорджи и Скутър всъщност са една и съща личност — изтъкна Тревър. — За разлика от теб и Скип.
	— И слава богу. — Брам се надигна от шезлонга. — Още ненавиждам онзи малък досаден натегач.
	Но Джорджи обичаше Скип Скофийлд. Обичаше всичко в него. Голямото му сърце, предаността му, вечния му стремеж да брани Скутър от семейство Скофийлд. И най-вече това, че накрая се влюби в глупавото й кръгло лице и голямата уста, разтягаща се като гума. Обичаше всичко, с изключение на мъжа, в който Скип се превръщаше, когато камерите спираха да работят.
	И сега тримата отново се върнаха към старата схема — Брам напада, а Тревър я защитава. Но тя вече не беше хлапе и можеше сама да се брани.
	— Аз не мисля, че ненавиждаш Скип. Смятам, че ти винаги си искал да бъдеш Скип, но си толкова далеч от този идеален образ, че се преструваш, че го презираш.
	— Може би си права — прозина се Брам. — Трев, сигурен ли си, че някой гост не е оставил малко трева наоколо? Или поне цигари?
	— Сигурен съм — промърмори Тревър и в този момент телефонът иззвъня. — Не се убивайте взаимно, докато се обадя.
	Домакинът влезе вътре.
	Джорджи изведнъж изпита желание да накаже Брам за всичко, което той представляваше.
	— Днес едва не ме стъпкаха до смърт. Благодаря ти за помощта — подметна тя хапливо.
	— Ти се справи отлично. При това без татенцето. Това вече наистина ме изненада.
	Тя го изгледа кръвнишки.
	— Какво искаш, Брам? И двамата знаем, че появата ти тук не е случайна.
	Той стана, приближи до перилото и зарея поглед към плажа.
	— Ако Трев се окаже толкова глупав, че да приеме шантавото ти предложение, как ще живееш без секс? Какво би сторила за малко креватни забавления?
	— Да бе, тъкмо това възнамерявам да обсъдя с теб.
	— На кого друг ще се довериш, ако не на мен? — подсмихна се Брам. — Забрави ли, че аз бях първият?
	Джорджи не можеше да издържа повече и се завъртя към френските прозорци.
	— Между другото, само от любопитство, Скут… — разнесе се гласът му зад нея, — сега, след като Трев те отряза, кой е следващият на опашката за престижната титла господин Джорджи Йорк?
	Преди да се обърне, тя лепна на лицето си подигравателна усмивка.
	— Колко мило от твоя страна, че сатанинската ти душа толкова се вълнува за бъдещето ми, когато собственият ти живот е такава бъркотия. — Ръката й трепереше, но тя му махна закачливо, или поне се надяваше да изглежда така, и влезе вътре. Трев тъкмо бе приключил разговора, но тя нямаше сили дори да го помоли да обмисли предложението й.
	Когато стигна до Пасифик Палисейдс, нервите й бяха толкова опънати, че изпитваше почти физическа болка. Не обърна внимание на фотографа, чиято кола бе паркирана в края на двора й, и сви по тясната алея, водеща към скромно ранчо в псевдосредиземноморски стил, което можеше да се побере в басейна на предишния й дом. Джорджи не можеше да остане в къщата, където бяха живели двамата с Ланс. Беше наела това жилище, обзаведено с масивни и прекалено тежки мебели за малките стаи. Таваните бяха твърде ниски за грубите дървени греди, но на Джорджи й беше все едно и нямаше намерение да търси нещо по-подходящо.
	Тя отвори прозореца на спалнята и се насили да провери гласовата си поща.
	„Джорджи, видях онзи глупав таблоид и…“
	_Изтриване._
	„Джорджи, толкова съжалявам…“
	_Изтриване._
	„Той е копеле, хлапе, а ти си…“
	_Изтриване._
	Приятелите й желаеха доброто — поне повечето от тях — но непресекващото им съчувствие я задушаваше. Поне веднъж, за разнообразие, й се искаше тя да посъчувства на някого.
	„Джорджи, обади ми се незабавно. — Деловият глас на баща й изпълни стаята. — Във «Флаш» има една снимка, която може да те разстрои. Не искам да те свари неподготвена.“
	_Твърде късно, татенце._
	„Важно е да реагираш подходящо. Изпратих на Арън по имейла изявление, което да публикува на сайта ти, в което се казва колко си щастлива за Ланс. Сигурен съм, че знаеш…“
	Джорджи натисна яростно бутона „Изтриване“. Защо поне веднъж баща й не се държеше като баща, а не като мениджър? Той направляваше кариерата й още откакто тя бе на пет години, по-малко от година след смъртта на майка й. Придружаваше я на всяко прослушване, пак той договори първите й телевизионни реклами, накара я да взема уроци по пеене и танци, които й помогнаха да получи главната роля в бродуейския римейк на „Ани“ — роля, която я изведе до кастинга за Скутър Браун. За разлика от много други родители на деца звезди, баща й се постара да инвестира изгодно парите й. Благодарение на него тя можеше никога повече да не работи и при все че му беше благодарна, задето я бе осигурил финансово, би дала и последната стотинка от богатството си, за да има истински баща.
	Чу гласа на Ланс и се отдръпна от телефона.
	„Джорджи, аз съм — рече той тихо. — Вчера се върнахме от Филипините. Току-що научих за статията във «Флаш»… Не зная дали вече си я видяла. Аз… аз исках сам да ти го кажа, преди да го прочетеш. Джейд е бременна…“
	Тя прослуша съобщението му до края. В гласа на Ланс се долавяха не само нотки на угризение, не само молба, но и гордост. Явно не беше толкова добър актьор, за да я прикрие. Той все още искаше тя да му прости, задето я бе напуснал, да прости лъжата му пред медиите, че тя не е искала деца. Ланс беше актьор и като такъв изпитваше потребност всички да го обичат, дори жената, чието сърце бе разбил. А сега искаше тя да го освободи от чувството за вина. Но Джорджи не можеше. Беше му дала всичко. Не само сърцето, не само тялото си, но и всичко, което притежаваше. И ето докъде я бе довело това.
	Рухна на дивана. Беше изминала цяла година, ала нищо не се бе променило. Тя отново плачеше. Кога ще съумее да се отърси от мъката и да загърби миналото? Кога ще престане да се държи като неудачницата, за която всички я смятаха? Ако и занапред продължаваше по този начин, горчивината, разяждаща я отвътре, щеше да победи и Джорджи щеше да се превърне в жената, която не искаше да бъде. Трябваше да направи нещо — каквото и да е — което да я накара не само да изглежда, но и да се _почувства_ победител.


>	2

	Какво щеше да направи Скутър Браун на нейно място? Този въпрос не спираше да си задава Джорджи и тъкмо заради него в момента прекосяваше външния двор на „Айви“* към масата, която бе запазила точно до прочутата ограда от бели колчета. Скутър Браун, храбрата осиротяла бегълка, криеща се в помещенията за прислугата в имението на Скофийлд, за да не попадне в приемно семейство, беше поела в ръце юздите на съдбата си. Крайно време беше и Джорджи да последва примера й.
	[* Изискан ресторант в Лос Анджелис, много популярен сред знаменитостите, звезди от киното и телевизията, хора на изкуството и медиите. — Б.пр.]
	Тя махна на известен рапър, кимна за поздрав на водещ на токшоу и изпрати въздушна целувка на бивша звезда от „Анатомията на Грей“. Само Рори Кийн, новата шефка на „Вортекс Студиос“, беше прекалено погълната от разговора си с директора на Сий Ей Ей*, за да забележи появата на Джорджи.
	[* Агенция за подбор на талантливи артисти и спортисти в Ел Ей. — Б.пр.]
	Точка първа от новия списък на Джорджи: _Да те видят с идеалния мъж._ Сега, когато онази унизителна фотография, на която се взираше ужасено в ехографската снимка на бебето на Ланс, се мъдреше навсякъде, се налагаше тя да престане да се крие и да направи това, което трябваше да стори още преди месеци. Беше нужно днешният обяд да се превърне в сензация, така че всички да забравят за потресената й физиономия.
	За нещастие, идеалният мъж, когото бе избрала за първата си публична среща, още никакъв го нямаше. В резултат Джорджи бе принудена да седи сама на масата за двама. Опитваше се да си даде вид, че се наслаждава на няколкото минути, посветени на самата нея. Не можеше да се сърди на Тревър. При все че не успя да го убеди да се ожени за нея, приятелят й поне се съгласи да й бъде официален придружител за няколко седмици.
	„Айви“ беше институция в Ел Ей, идеалното място да видиш и да бъдеш видян — ненапразно пред централния вход постоянно дежуреха армия папараци. Знаменитостите, които обядваха в ресторанта и даваха вид, че са раздразнени от всеобщото внимание, бяха най-големите лицемери на света, особено онези, които седяха отвън на двора, зад бялата ограда, проточила се покрай тротоара и многолюдния булевард „Робъртсън“.
	Джорджи се настани под белия чадър. Ако пие вино на обяд, можеше да се приеме от околните като знак, че дави мъката си в алкохол, затова си поръча студен чай. Две жени се спряха на тротоара зад оградата и се заблещиха насреща й.
	_Къде си, Тревър?_
	Планът й беше съвсем прост. Вместо да избягва публичността, щеше да я търси, но при нейните условия — като свободна жена, наслаждаваща се на живота. Ще прекарва няколко седмици с един идеален мъж, после още няколко с друг. Няма да излиза с никого достатъчно дълго, за да плъзнат слухове за сериозна любовна история. Само развлечения и пак развлечения, съпроводени от купища снимки — снимки, които пиарът й ще се постарае да разпространи по всички издания. Джорджи познаваше немалко красиви актьори, които жадуваха за реклама и разбираха отлично правилата на играта. Тревър щеше да открие кампанията й. Само да не беше отвратителният му навик да закъснява.
	И само ако идеята доброволно да дава храна на онези чакали — папараците — да не й беше толкова противна.
	Изминаха пет минути. Джорджи беше облечена подходящо за случая. Тоалетът й бе подбран от талантлив стилист — черна лятна рокля от фин памук, с широк ален кант, обточващ корсажа, и водопад от причудливи светлокафяви листа, сипещи се от талията до подгъва на късата тясна пола. Каишките на кафявите сандали, в тон с роклята, обвиваха фините й глезени. Кехлибарените обици бяха последният щрих към небрежно-елегантния самобитен стил, който й подхождаше много по-добре от всякакви воланчета и финтифлюшки или сексапилни рокли с предизвикателни деколтета. Роклята беше идеално подбрана, за да прикрие колко е отслабнала.
	Изминаха осем минути. Рори Кийн я забеляза и й помаха приятелски с ръка. Джорджи й махна в отговор. Преди петнайсет години, по време на втория сезон на „Скип и Скутър“, Рори беше само незначителен помощник-режисьор, но сега беше шеф на „Вортекс Студиос“ и една от най-влиятелните жени в Холивуд. Тъй като последните два филма на Джорджи се бяха провалили с гръм и трясък, а най-новата й лента обещаваше да пожъне още по-голям неуспех, й беше крайно неприятно някоя толкова важна особа да я види да седи тук сама като неудачница. Впрочем това едва ли беше някаква новост.
	Тя никога не се бе смятала за пораженка и трябваше да спре да мисли като такава. Само че вече бяха изминали десет минути…
	Джорджи се преструваше, че не забелязва любопитните погледи, но започваше да се поти. Да бъде сама в „Айви“, беше равносилно на публично самоубийство. Замисли се дали да не извади мобилния си телефон, но не искаше всички да си помислят, че се налага да издирва придружителя си.
	В другия край на двора обядваше компания от кльощави, измъчено стилни млади наследници с красиви празни лица. Компанията им включваше безинтересните дъщери на залязваща рок звезда, на студиен магнат и на международен производител на безалкохолни напитки. Те бяха известни с това, че са известни — въплъщение на всичко модно и недостижимо за обикновените жени, които въздишаха завистливо над снимките им. Никое от тези момичета не искаше да признае, че живее от парите на татенцето, затова се бяха обявили за „дизайнерки на чанти“. Но истинската им работа беше да позират пред фотографите. Водачката им, наследницата на безалкохолните напитки, се надигна от масата и подобно на лъскаво ферари, се понесе към Джорджи.
	— Здравейте, аз съм Мадисън Мерил. Не се познаваме. — Зае поза на модел, за да я уловят телеобективите на папараците от другата страна на улицата, давайки им възможност да огледат добре изисканата трапецовидна рокля на „Стела Маккартни“. — Направо се влюбих във вас, докато гледах „Лято в града“. Не разбирам защо филмът не се превърна в хит. Обожавам романтичните комедии. — Малка бръчица проряза идеалното й чело и тя побърза да добави: — Искам да кажа, че харесвам и сериозни филми, като тези на Скорсезе и така нататък.
	— Разбирам — кимна Джорджи и я удостои с дежурната си закачлива усмивка, представяйки си как папараците трескаво щракат с фотоапаратите и камерите, възбудени от неочаквания си шанс: страхотни снимки на невероятно фотогеничната Мадисън Мерил в компанията на измършавялата Джорджи Йорк, вехнеща _сама_ на маса за двама.
	— „Скип и Скутър“ също беше супер. — Мадисън отстъпи няколко крачки назад, така че чадърът на масата да не засенчва лицето й. — Когато бях на девет, това бе любимият ми сериал.
	На девойката дори не й достигаше ум да се държи тактично. Трябваше да поработи доста върху маниерите си, ако искаше да се издигне в Лос Анджелис.
	Мадисън посочи към празния стол.
	— Трябва да се върна при приятелките си. Искате ли да се присъедините към нас, ако нямате компания за обяд?
	Все пак успя да преобразува констатацията във въпрос.
	Джорджи нервно подръпна една от кехлибарените си обици.
	— О, не, не съм сама. Просто са го задържали на поредната среща. Обещах, че ще го почакам. Мъже, какво да ги правиш!
	— Такива са си — съгласи се охотно Мадисън, махна на фотографите и се върна на масата си.
	На Джорджи й се струваше, че мигаща неонова рекламна стрелка сочи към празния стол срещу нейния. Хиляди мъже по целия свят — дори милиони — биха дали мило и драго, за да обядват със Скутър Браун, но на нея й скимна да избере за компаньон ненадеждния си бивш най-добър приятел.
	Сервитьорът, обслужващ масата й, за трети път изникна пред нея.
	— Не желаете ли вече да поръчате, госпожице Йорк?
	Добре се беше насадила. Не можеше да остане. Не можеше и да си тръгне.
	— Още един студен чай, моля.
	Сервитьорът изчезна. Джорджи вдигна ръка и погледна многозначително часовника си. Не можеше да отлага повече. Налагаше се да се престори, че са й позвънили. Ще изиграе сценка — приятелят й съобщаваше, че е претърпял катастрофа. Първо ще добие разстроен вид, сетне ще се зарадва, че никой не е пострадал, и накрая ще прояви пълно разбиране.
	_Внимание! Тайнственият обожател на Джорджи не се яви на срещата._
	Вече си представяше снимката, на която седи сама край маса за двама. Как бе възможно толкова простичък план да се провали толкова скоростно? Май трябваше да започне да се движи с ескорт като всички други знаменитости, но идеята да бъде постоянно заобиколена от платени компаньони винаги й е била противна.
	Тъкмо посегна към мобилния телефон, когато долови някаква промяна в атмосферата, като че ли невидим електрически заряд внезапно проблесна през двора на ресторанта. Вдигна глава и кръвта във вените й се смрази. Брамуел Шепърд току-що бе влязъл.
	Всички глави се завъртяха от Брам към нея и обратно, сякаш следяха тенис мач. Той беше облечен като безцелно шляещ се втори син на европейски монарх в изгнание: марков блейзър — вероятно „Гучи“ — скъпи джинси, подчертаващи всичките му сто осемдесет и осем сантиметра, избеляла черна тениска, намекваща, че не му пука как изглежда. Двама мъже модели го изпиваха завистливо с погледи. Мадисън Мерил се надигна от стола, явно с намерението да го пресрещне, но Брам крачеше право към Джорджи.
	Изскърцаха спирачки, когато папараците, без да обръщат внимание на уличното движение, хукнаха да пресичат улицата, за да направят снимката на седмицата, може би на целия месец, тъй като двамата не бяха засичани заедно, откакто приключиха снимките на сериала. Брам стигна до масата, пъхна се под чадъра и докосна леко устните й.
	— Трев не можа да дойде — промълви достатъчно тихо, за да не ги чуе никой. — Непреодолими обстоятелства, възникнали в последния момент.
	— Не мога да повярвам, че си способен на това! — Всъщност го вярваше. Брам искаше нещо от нея — може би смяташе да устрои публична сцена? Насили вцепенените си устни да се раздвижат в гримаса, която се надяваше обективите да регистрират като усмивка. — Какво си направил с него?
	— Що за подозрителност. Бедното момче си сецна кръста, докато излизаше изпод душа.
	Брам се настани на стола срещу нея, снижавайки гласа си като нейния, дарявайки я с най-съблазнителната си усмивка.
	— Тогава защо той не ми се обади, за да отмени срещата? — изсъска тя.
	— Не искаше да възкресява лоши спомени. Като например за начина, по който Ланс Загубеняка сложи край на брака ви. За разлика от него Трев е тактично момче.
	Усмивката й стана по-широка, но докато шепнеше, от устните й сякаш капеше отрова.
	— Опитваш се да ми скроиш номер. Знам го.
	Брам докара развеселен смях.
	— Иди после, че не говори за параноя. И неблагодарност. При все че Трев се гърчеше от болка, не можеше да те остави да седиш тук сама. Ти може и да не го знаеш, Скут, но всички в града те съжаляват, а Трев не желаеше да се опозориш още повече. И заради това ми позвъни.
	Джорджи подпря глава с ръка и го загледа с престорено обожание.
	— Лъжеш. Той по-добре от всеки друг знае какво изпитвам към теб.
	— Би трябвало да си благодарна, че изявих желание да ти се притека на помощ.
	— Тогава защо се появи с половин час закъснение?
	— Отлично знаеш, че никога не съм можел да си разчитам добре времето.
	— Глупости! — Джорджи разтегна уста в толкова широка усмивка за пред фотоапаратите и камерите, че страните й я заболяха. — Искал си да се появиш тържествено на сцената. За моя сметка.
	Брам също продължаваше да се усмихва, затова тя наклони глава и се засмя закачливо, а той се пресегна през масата и я погъделичка под брадичката, сякаш отново бяха на снимачната площадка на „Скип и Скутър“.
	Когато се появи сервитьорът, тълпата от фотографи на тротоара се бе изсипала на улицата, а целият й стомах се бе стегнал на възел. Само след минути тези кадри щяха да се появят на компютърните екрани по целия свят и циркът щеше да се задвижи с пълна пара.
	— Пай с омари за Скутър — заяви Брам и махна елегантно с ръка. — Скоч с лед за мен. „Лафроейг“. И равиоли с омар. — Сервитьорът се отдалечи. — Господи, какво не бих дал за една цигара!
	Той вдигна ръката й и потри кокалчетата й с палец. Кожата й пламна от нежеланото докосване. Джорджи усети мазола върху показалеца му и не можа да си представи откъде го бе получил. Независимо че Брам бе отраснал в бедняшки квартал, никога в живота си не се бе занимавал с физически труд.
	— Мразя те — засмя се звънливо тя.
	Той отпи от чашата й със студен чай и позволи на ъгълчетата на устните си да се извият в усмивка.
	— Чувството е взаимно.
	Брам нямаше причина да я мрази. Тя беше добрият войник, докато той собственоръчно беше съсипал един от най-хубавите ситкоми в историята на телевизията. В първите години от излъчването на „Скип и Скутър“ той рядко допускаше издънки, но с течение на времето ставаше все по-неконтролируем и когато отношенията между Скип и Скутър придобиха романтичен обрат, Брам не се интересуваше от нищо друго, освен от забавления. Харчеше парите по-бързо, отколкото ги печелеше — за модерни коли, дизайнерски дрехи и за издръжката на цяла армия от паразитни хрантутници, които се мотаеха около него от детството му. Актьорите и снимачният екип всеки ден гадаеха дали ще се появи на снимачната площадка пиян, или трезвен, дали изобщо ще се появи. Брам трошеше коли, вършееше из нощни клубове и пет пари не даваше за всякакви опити да го обуздаят. Никой не беше в безопасност до него — жени, репутации или запасите от наркотици на колегите.
	Ако играеше отрицателен герой, сериалът може би щеше да оцелее въпреки скандала, разразил се след появата на порно записа в края на осмия сезон, но Брам се превъплъщаваше в образа на порядъчния и консервативен младеж Скип Скофийлд — младия наследник на богатството на фамилията Скофийлд — и дори най-преданите фенове бяха възмутени от поведението му. Няколко седмици по-късно снимките на сериала бяха прекратени, спечелвайки му яростта на публиката и омразата на целия екип.
	Обядът се точеше сякаш цяла вечност и Джорджи най-накрая не издържа. Остави вилицата до разровения и недояден пай с омари, погледна часовника си и се опита да изглежда така, сякаш за нейно огромно съжаление, коледното празненство е приключило.
	— Оу… съжалявам, но трябва да тръгвам.
	Брам набучи на вилицата последното късче от равиолите и го пъхна в устата й.
	— Не бързай. Не можеш да си тръгнеш от „Айви“, без да си пробвала десерта.
	— Да не си посмял да удължаваш този фарс!
	— По-внимателно. Разваляш щастливото си изражение.
	Тя преглътна с мъка парченцето равиоли и лепна отново усмивката върху лицето си.
	— Ти си разорен, нали? Моят баща инвестира много разумно парите ми, но ти пропиля своите. Затова разиграваш този спектакъл. Никой няма да ти даде работа, защото си ненадежден, и се нуждаеш от реклама и добър пиар, за да се изправиш отново на крака. — Брам продължаваше да работи, но напоследък получаваше само незначителни роли, най-вече на морално неустойчиви герои — неверен съпруг, развратен пияница — не играеше дори завършени злодеи. — Ти си толкова отчаян, че си решил да се присламчиш към моята медийна слава.
	— Но трябва да признаеш, че се получи. _Скип и Скутър_ отново заедно. — Вдигна ръка, за да повика сервитьора, който тутакси се материализира до масата им. — За десерт ще вземем кекс с орехи, полят с горещ фъдж. С две лъжички.
	След като сервитьорът се отдалечи, тя се наведе напред и още повече сниши глас:
	— Хайде да изброим причините, поради които те ненавиждам. Ненавиждам те, задето превърна детството ми в кошмар.
	— Ти беше на петнайсет, когато започнаха снимките. Не беше съвсем дете.
	— Но Скутър беше само на четиринайсет, а аз бях наивна.
	— С последното съм съгласен.
	— Ненавиждам те, защото ме засрамваше с тъпите си шеги пред колегите, екипа, пресата, пред _всички_.
	— Кой да предположи, че толкова лесно се връзваш?
	— Ненавиждам те за всички часове, прекарани на снимачната площадка в очакване да се появиш.
	— Признавам, че поведението ми беше непрофесионално. Но ти постоянно беше заровила нос в някоя книга, така че би трябвало да ми благодариш за отличното си образование.
	— И заради отвратителното ти поведение, благодарение на което спряха сериала, а това ми струваше милиони.
	— На теб ли? А какво ще кажеш за милионите, които аз изгубих?
	— Така ти се пада.
	— Добре, сега е мой ред… — В усмивката му се прокрадна нещо мазно. — Ти беше една малка надута лицемерка, правеше се на голяма моралистка, уж вечно добричка, а всъщност заклета клюкарка. При най-малката настинка караше татенцето да тича при продуцентите и да вдига врява до небето. Неговата малка принцеса трябваше да има всичко, което пожелае.
	Устните й продължаваха да се усмихват, но очите й блестяха гневно.
	— Това не е вярно!
	— Освен това беше егоистична актриса. Придържаше се строго към сценария, никакви импровизации. Беше задушаващо. — Отново я погъделичка под брадичката.
	Тя го изрита силно от вътрешната страна на пищяла му, така че никой да не види. Той потрепна, а тя го потупа по ръката и просъска:
	— Ти искаше да импровизираш само защото не си знаеше репликите.
	— Винаги когато се опитвах да раздвижа някоя сцена, ти ме саботираше.
	— Несъгласието не е саботаж.
	— Ти ме нападаше в пресата.
	— Едва _след_ онова порно видео!
	— И ако това е порно! Бях облечен.
	— Но тя не беше! — Джорджи се насили да запази стопяващата й се усмивка. — По-добре си признай истината. Ти ме мразеше, защото печелех повече пари от теб и всички ме смятаха за по-голяма звезда.
	— О, да. Как бих могъл да забравя впечатляващия ти успех на Бродуей като Ани?
	— Докато ти бягаше от училище и се шляеше по улиците, аз играех в спектакъла. — Тя подпря брадичка с ръка. — Ти изобщо имаш ли диплома от гимназията?
	— Виж ти, виж ти… Колко интересно.
	Двамата бяха толкова погълнати от спора си, че не забелязаха високата, елегантно облечена блондинка, приближила масата им. Рори Кийн, с класическия си френски кок и аристократични черти, приличаше повече на светска лъвица от Източното крайбрежие, отколкото на влиятелен шеф на киностудио. Но дори и по времето на единствения й сезон, в който бе участвала в качеството си на нисш помощник-режисьор на „Скип и Скутър“ тя вдъхваше малко страх.
	Брам скочи на крака и я целуна по бузата.
	— Рори, радвам се да те видя. Красива както винаги. Хареса ли ти обядът?
	— Много. Не мога да повярвам, че вие двамата седите на една маса без заредени пистолети.
	— Моят е в чантата — рече Джорджи с усмивката на Скутър.
	Брам обви ръка около рамото на Джорджи.
	— Всичко това остана в миналото. Отдавна сключихме мир.
	— Наистина ли? — Рори бутна нагоре дръжката на чантата си и измери Брам с дълъг изпитателен поглед. — Грижи се за Джорджи. В този град свестните хора се броят на пръсти и не можем да си позволим да изгубим един от тях. — Кимна, извърна се и закрачи към изхода.
	Мазната усмивка на Брам помръкна. Изгледа кръвнишки Джорджи.
	— Откога двете с Рори сте такива близки приятелки?
	— Не сме.
	Без да си даде труд да се извини, той хукна след Рори.
	Както винаги, компанията на Брам беше изтощителна и Джорджи се зарадва, че разполага с няколко минути да се съвземе. Десертът пристигна и стомахът й се разбунтува. Младата жена отвърна очи и си припомни деня, когато баща й даде пилотния сценарий на „Скип и Скутър“. Тогава не подозираше, че животът й ще се промени завинаги.
	Типична ситуационна комедия, пълна с шеги и трикове. Всичко си беше на мястото. Скутър Браун бе смело четиринайсетгодишно сираче, което един ден се появява в разкошния дом на семейство Скофийлд в Чикаго, в елитен квартал на Северния бряг. Скутър не иска да живее с приемни родители и се опитва да открие доведената си сестра, работила някога там, но отдавна изчезнала. Скутър няма къде да отиде, затова се крие в разкошното имение, където е открита от праволинейния и порядъчен петнайсетгодишен Скип, наследник на богатството на фамилията Скофийлд. Той, заедно с прислугата, неволно се забърка в заговор, чиято цел е да я скрият от родителите му.
	Никой не очакваше ситкомът да продължи повече от един сезон, но избраните актьори играеха удивително добре, а въодушевените от първоначалния успех сценаристи измисляха все нови и нови заплетени ситуации. Освен това характерите на героите, отначало доста схематични, се развиваха и задълбочаваха.
	Джорджи се усмихна злобно на Брам.
	— Подмаза ли се на Рори?
	— Отидох да си купя цигари.
	— Да бе, сигурно.
	— Да купя цигари и да се подмажа. Обичам да върша по няколко работи наведнъж. Е, свърши ли най-сетне този дяволски обяд?
	— Още преди да е започнал.
	Брам настоя да изчака в ресторанта с нея, докато момчето докара колата й. Джорджи се стегна и се подготви за предстоящото изпитание. И наистина, щом се появиха на тротоара, чакалите ги наобиколиха. Брам обви закрилнически ръка около раменете й — тя едва се сдържа да не я ухапе — вдигна другата си ръка и се усмихна ослепително пред обективите.
	— Беше просто обяд на двама стари приятели — обясни той, надвиквайки глъчката. — Не си правете прибързани заключения.
	— Но нали двамата се мразите!
	— Заровихте ли томахавката?
	— Срещате ли се?
	— Джорджи, говори ли с Ланс? Той знае ли, че излизаш с Брам?
	Брам изобрази печална гримаса, която тя знаеше, че е абсолютно фалшива.
	— По-кротко, момчета. Беше само един обяд. И не обръщайте внимание на слуховете за продължение на „Скип и Скутър“. Това няма да се случи.
	_Продължение на сериала?_
	Папараците полудяха.
	— Има ли вече сценарий?
	— Останалите актьори съгласиха ли се да участват?
	— Кога започват снимките?
	Брам разблъска тълпата и я поведе към колата й. Тя се опита да затисне пръстите му с вратата, но той се оказа прекалено чевръст. Докато потегляше, Джорджи се насили да се усмихне и да помаха на репортерите, но в мига, в който ги изгуби от поглед, изкрещя с все сили.
	Нямаше никакво продължение на сериала, нито каквито и да било слухове. Брам си го бе измислил, за да й натрие носа.


>	3

	Събота сутринта Джорджи паркира колата си съвсем наблизо до „Темескал Каньон Роуд“, зад прашно синьо бентли и червен мерцедес роудстър. Тъй като папараците още спяха след среднощното бдение пред нощните клубове, днес никой не й досаждаше.
	— Закъсня! — възкликна Саша, когато Джорджи излезе от колата. — Не си могла да се откъснеш от прегръдките на Брамуел Шепърд?
	— Да бе, как ли пък не!
	Джорджи затръшна вратата на колата.
	Саша се разсмя. Както винаги, изглеждаше невероятно — висока, стройна и гъвкава като тръстика, облечена в късо бяло яке с качулка и сив панталон. Беше завързала черните си коси на конска опашка, а половината й лице бе скрито под широка розова козирка.
	— Не обръщай внимание на Саша. — Ейприл, най-възрастната и най-разумната от най-близките й приятелки, днес носеше черна тениска от последното турне на съпруга си. — Самата тя пристигна преди трийсет секунди.
	— Успах се — оправда се Саша. — На _младите_ момичета често им се случва.
	Ейприл беше в началото на петдесетте, но все още красива, с дръзки черти и драматично лице с волева брадичка. От нея сякаш се излъчваше някакво сияние на заслужено удовлетворение. Тя от години беше моден стилист на Джорджи, но което беше по-важно — и нейна скъпа приятелка. Ейприл отметна назад русата си коса с изсветлени прави кичури и се усмихна мило на Саша.
	— А пък аз спах като къпана. Вярно, че миналата нощ правих фантастичен секс.
	Саша се намръщи.
	— Е, да, и аз щях да правя фантастичен секс, ако бях омъжена за Джак Пейтриът.
	— Но не си, нали? — ухили се Ейприл самодоволно.
	Преди трийсет години Ейприл беше прочута рокендрол групарка, но отдавна бе оставила зад гърба си онези безумни години, изпълнени с наркотици, алкохол и разюздан секс. Сега тя беше омъжена за легендарния рокаджия Джак Пейтриът, майка на известен куотърбек от НФЛ, а наскоро стана и баба. Вече не работеше като моден стилист, освен когато правеше лична услуга на приятелката си Джорджи.
	Джорджи затъкна косата зад ушите си и нахлупи ниско бейзболната шапка. Извади от багажника на колата раницата с бутилките с минерална вода. Тя беше единствената от тях, която нямаше нищо против да носи раница, затова мъкнеше цялата вода. Това всъщност беше идеален начин да изгори излишните калории, нещо, което приятелките й се опитваха да я убедят да не прави, след като толкова бе отслабнала, но Джорджи не се предаваше.
	Понякога се питаше как ли се справяха с живота жените, които нямат приятелки. Самата тя вярваше безусловно на своите, които никога не я бяха подвеждали, макар че живееха в различни градове и тези съботни походи ставаха все по-редки. Саша живееше в Чикаго, Ейприл — в Лос Анджелис, но прекарваше по-голяма част от времето си в семейната ферма в Тенеси. Мег Коранда, най-малката от всички, беше на едно от пътешествията си, при това никой не знаеше къде точно.
	Саша ги поведе по пътеката през гората. Този път не крачеше с убийственото си темпо, за да не изостава Джорджи, която преди водеше групата.
	— Разкажи ни точно какво се случи с Брам — поде тя.
	— Честно, Джорджи, къде ти е бил умът? — намръщи се Ейприл.
	— Срещата беше чиста случайност. — Джорджи нагласи раницата. — Поне що се отнася до мен. И абсолютно планирано от негова страна.
	Тя им разказа за плана си да започне да излиза с различни по-представителни мъже, което обясняваше случилото се в „Айви“. Не спомена за предложението за брак, което бе направила на Тревър, не защото не им се доверяваше — за разлика от Ланс тези жени никога нямаше да я предадат — но просто не искаше най-добрите й приятелки да узнаят, че е по-жалка, отколкото можеха да предположат. Когато стигнаха до откритото било на каньона, Джорджи едва смогваше да си поеме дъх.
	Слънчевите лъчи бяха стопили и последните остатъци от утринната прохлада и пред погледите им се откриваше цялото крайбрежие от залива Санта Моника до Малибу. Жените спряха за минута, за да съблекат якетата си и да завържат ръкавите им около талиите. Саша извади две шоколадови блокчета и небрежно подаде едното на Джорджи, но приятелката й отказа.
	— Сутринта закусих. Честна дума.
	— Една лъжица йогурт? — усъмни се Ейприл.
	— Цяла кофичка. Вече съм по-добре. Наистина.
	Но те не й повярваха.
	— Е, аз пък умирам от глад — заяви Саша и захапа лакомо блокчето.
	Докато дъвчеше с наслада, нито Джорджи, нито Ейприл не сметнаха за нужно да изтъкнат, че Саша Холидей, основателка на фирмата за здравословно хранене „Холидей Хелти Ийтинг“, по-скоро би трябвало да похапва парче плод или енергиен „Холидей Пауър Бар“, вместо да преживя „Милки Уей“. Саша беше тайна почитателка на вредни висококалорични храни, но за това знаеха само те. Не че се отразяваше на идеалната й фигура.
	Саша пъхна опаковката в деколтето на тениската и еластичният плат се изду.
	— Нека го обсъдим. Може би идеята да се срещаш с Брам не е чак толкова лоша. Това определено ще отвлече вниманието на всички от клюките за Ланс и светицата Джейд. — Отхапа от блокчето. — Освен това Брам Шепърд все още е най-хитовото лошо момче в града.
	Джорджи не можеше да понася някой да направи дори и смътен комплимент по адрес на Брам.
	— Не е такъв хит в бокс офис класациите — изтъкна Джорджи. — Имах късмет, че неговият наркодилър не цъфна по време на обяда.
	Саша пъхна остатъка от шоколада в устата си и отиде зад гърба на Джорджи, за да извади от раницата бутилка с вода.
	— Трев ми каза, че Брам от години не припарва до наркотици.
	— Трев е много доверчив — изсумтя Джорджи, докато отвинтваше капачката на бутилката си. — Повече никакви разговори за Брам, става ли? Няма да му позволя да ми съсипе утрото.
	_Той вече съсипа каквото можа_, додаде тя мрачно наум.
	Следващите три километра приятелките вървяха по пътеката, извиваща се между високи чинари, дъбове и лаврови дървета. Джорджи се наслаждаваше на усамотението. Стигнаха до един плитък поток. Саша се наведе, за да изпъне крака.
	— Имам по-добра идея. Хайде следващия уикенд всички да отскочим до Лас Вегас.
	Ейприл коленичи до водата.
	— Този град не ми се отразява добре. Пък и двамата с Джак вече имаме други планове.
	— Голи планове — изсумтя Саша.
	Ейприл се ухили, Джорджи разтегна устни в усмивка, но в душата си усети познатата болка от предателството. Някога тя беше също толкова непоколебимо уверена в любовта на Ланс, както Ейприл в тази на Джак Пейтриът. После Ланс срещна Джейд Джентри и всичко се промени.
	Ланс и Джейд снимаха филм в Еквадор. Ланс играеше смел воин на успеха, а Джейд — скучна, отдадена на професията си археоложка — истинско предизвикателство, имайки предвид екзотичната й красота. В началото на снимките Ланс се оплакваше по телефона от партньорката си, мърмореше колко била погълната от благотворителната си дейност, колко рядко се забавлявала с останалите от екипа. Толкова дълго висяла на телефона, обсъждайки социалните си проекти, че дори невинаги успявала да научи репликите си.
	Но постепенно тези коментари спряха, а Джорджи дори не го бе забелязала.
	— Пътуване до Лас Вегас звучи добре — обърна се тя към Саша. — Аз съм „за“. — Представи си снимки на Джорджи Йорк и блестящата й приятелка как лудуват в Града на порока. Ако след пътуването последва поредица от срещи с различни мъже, както го беше замислила, може би историите за „нестихващите сърдечни терзания на Джорджи“ най-сетне ще отстъпят място на „дивите нощи на Джорджи“.
	Саша си затананика мелодията от „Момичетата искат да се забавляват“. Джорджи се застави да изтанцува няколко стъпки. Идеята беше добра. Всъщност беше направо страхотна. Точно от това се нуждаеше.


	— Как така ще се връщаш в Чикаго? — прошепна Джорджи в телефона шест дни по-късно. Седеше на маса в ресторант „Льо Сирк“ в „Беладжио“*, където Саша трябваше да се срещне с нея за уикенда им в Лас Вегас.
	[* Един от най-големите хотели и най-луксозното казино в света. — Б.пр.]
	Саша звучеше задъхано, забравила за обичайния си саркастичен тон.
	— Оставих ти три съобщения. Защо не ми отговори?
	Защото Джорджи случайно бе забравила мобилния си телефон в куфара и го бе извадила едва на път към ресторанта.
	— В склада е избухнал пожар — продължи Саша. — Веднага трябва да се върна.
	— Всичко наред ли е?
	— Да, но имало големи щети. Джорджи, зная, че пътуването до Вегас беше моя идея. Никога нямаше да те подведа така, ако…
	— Не ставай глупава. Няма да пропадна без теб. — Саша умееше да се държи изумително хладнокръвно в кризисни ситуации, но не беше толкова корава, колкото искаше да изглежда. — Грижи се за себе си и ми се обади, когато научиш нещо повече. Обещай ми.
	— Непременно.
	Джорджи затвори телефона и огледа великолепно обзаведената ресторантска зала с копринена тента вместо покрив и чудесен изглед към езерото Беладжио. Неколцина от обядващите я оглеждаха с нескрито любопитство и тя осъзна, че отново седеше сама на маса за двама. Остави банкнота от сто долара до чашата с вода и се измъкна от казиното през осеяното със звезди фоайе на ресторанта. Сведе очи, докато минаваше покрай игралните автомати.
	— Мога да се закълна, че ме преследваш.
	Джорджи се извърна и видя Брамуел Шепърд, изправен пред входа на „Сирко“, ресторант двойник на този, от който тя току-що бе излязла. Както винаги, беше неотразим, облечен в джинси и риза на фини райета с бели френски ръкавели — смесица от небрежност и елегантност, която би трябвало да изглежда ужасна, но не беше. Яркото осветление на казиното превръщаше лавандуловите му очи в сребристосиви. Приличаше на едно от седемте чудеса на света, може би малко поизгубило блясъка си от прекалено многото киселинни дъждове.
	— Това не ми прилича на случайност — хладно процеди Джорджи.
	— Всъщност е.
	— Да бе, сигурно. — Тя побърза да го отмине, докато някой не ги е забелязал, но Брам я настигна.
	— Имах представление.
	— Не ме интересува. Махай се.
	— Корпоративна среща. Платиха ми двайсет и пет хиляди долара, за да прекарам два часа на фирмен коктейл, бъбрейки дружески с гостите.
	— Според _мен_ не е точно представление.
	— За мен е.
	— Кой както го разбира. — Тя познаваше десетина бивши знаменитости, които се прехранваха по този начин, но никой от тях не го признаваше.
	Младата жена ускори крачка, но беше твърде късно. Двамата вече бяха привлекли вниманието на околните. И нищо чудно, след като обядът им през миналата седмица беше широко отразен из всички таблоиди. Джорджи искаше позитивни истории, които можеше да контролира, но в Брам Шепърд нямаше нищо позитивно или контролируемо.
	Минаха покрай кръглия бар, където някаква рок група издевателстваше над едно парче от кавърите на „Никълбек“. Вече беше невъзможно да си тръгне, затова Джорджи си лепна дежурната усмивка. Беше крайно време да му даде да разбере, че вече отдавна не беше някогашното наивно и доверчиво момиче.
	— Нека отгатна — поде тя, докато се провираха между игралните автомати. — Запътил си се към спалнята на третата съпруга на застаряващ корпоративен магнат. Тя ти плаща за допълнителните услуги.
	— Искаш ли да дойдеш с мен? Представи си колко мангизи ще изкиха, за да бъде с двама ни.
	— Благодаря ти, че мислиш за мен, но за разлика от теб, аз все още съм неприлично богата и още не съм паднала толкова ниско, че да се продавам.
	— Кого заблуждаваш? Гледах те в „Красиви хора“. Продала си се, за да играеш в онзи боклук.
	Джорджи се бе опитала да убеди баща си, че участието й във филма е голяма грешка, но той не пожела да я чуе. Провалът започваше да се лепи по нея като евтин парфюм.
	— Би трябвало да съдиш онзи, който е подбирал гардероба ти за този филм. — Брам смигна на хубавичка азиатка, крупие на една от масите на блекджек. — По-добре да бяха подчертали краката ти, а не бюста.
	— Щом си започнал да изброяваш недостатъците ми, не забравяй да споменеш изпъкналите ми очи, голямата уста и…
	— Очите ти не са изпъкнали, а голямата уста не е навредила на Джулия Робъртс.
	Но Джорджи не беше Джулия Робъртс.
	Погледът му се плъзна по нея. Тя беше висока, но въпреки това Брам се извисяваше с половин глава над нея.
	— Между другото, тази вечер изглеждаш много добре. Почти не се забелязва колко си измършавяла. Сигурно Ейприл продължава да е твоят стилист.
	— Да.
	Макар че Джорджи сама бе избрала тази права рокля с V-образно деколте, с десен на черно-бели капки, причудливо напръскани в стил „Джаксън Полък“. Дрехата се спускаше свободно от раменете, а черният колан, отпуснат ниско под талията, й придаваше екстравагантното излъчване на еманципираните момичета от двайсетте.
	Подстриганата на дълги остри кичури коса обрамчваше лицето й, а върху китките й проблясваха широки гривни.
	Брам хвърли преценяващ поглед на дългокраката блондинка, която открито го зяпаше.
	— И така, я ми кажи… още ли продължаваш с лова на съпруг, или най-после си намерила някой глупак, съгласен да се ожени за теб?
	— Имам десетки кандидати. За щастие, навреме се осъзнах. Удивително е какво може да се постигне с малко шокова терапия. Препоръчвам ти и ти да пробваш.
	Той я потупа между лопатките.
	— Ето какво ще ти кажа, Скут. Удивявам се с каква лекота продължаваш да попадаш в неловки ситуации. Отдавна не се бях забавлявал толкова, както когато станах неволен свидетел на малката сценка между теб и Тревър.
	— Което само потвърждава колко тъжен и безсъдържателен е животът ти.
	Бяха стигнали до оживеното фоайе. Пищният таван със стъклени цветя, дело на Дейл Чихули, не хармонираше с останалия декор, но при все това беше прекрасен. При появата им тълпата развълнувано зажужа. Хората се спираха, за да ги зяпат. Джорджи разтегна устни в най-широката си усмивка. Някаква жена вдигна мобилния си и ги снима. Страхотно. Направо страхотно.
	— Да се махаме от тук.
	Брам я улови за ръката и я повлече през тълпата. Докато се опомни, двамата се озоваха в асансьора, ухаещ на „Тубероза“ на Джо Малоун. Той плъзна електронната карта в процепа върху панела и натисна бутона за етажа. Отраженията им ги заобикаляха от огледалата по стените на кабината — Скип и Скутър, вече пораснали. За частица от секундата младата жена се запита кой гледа близнаците, докато мама и татко се забавляват тази нощ в града.
	Асансьорът пое нагоре. Джорджи се пресегна над рамото му и натисна бутона за трийсетия етаж.
	— Още няма единайсет — отбеляза той. — Защо да не се позабавляваме?
	— Супер. Ще отида да си взема тейзъра*.
	[* Електрошоково оръжие без смъртоносно въздействие. — Б.пр.]
	— Остроумна както винаги. Ти си една блестяща опаковка, Джорджи, в която няма подарък. Обзалагам се, че нито веднъж не си позволила на Ланс Загубеняка да те види гола.
	Тя притисна длани към бузите си.
	— Да не би да е трябвало да си свалям дрехите? Защо никой не ме е предупредил?
	Брам подпря рамо на стената на кабината, кръстоса глезени и я удостои с най-чаровната усмивка, способна да разтопи дори сърцето на ледената кралица.
	— Знаеш ли за какво съжалявам? Трябваше да сваля Джейд Джентри, когато имах шанс. Тази жена е чист секс.
	Думите му би трябвало да я съсипят, пронизвайки я в най-чувствително място, ала Джорджи бързо се опомни. Та това беше Брам. Бойните й инстинкти мигом се събудиха и тя премина в атака.
	— Никога не си имал шанс при света Джейд. Тя си избира мъжете от списъка на звездите, а последният филм на Ланс донесе печалба от осемдесет и седем милиона.
	— Има късмет копелето. Този пич и пръста си няма да помръдне без тлъст хонорар.
	— За разлика от твоите хонорари, които едва ли могат да се нарекат тлъсти. Обаче трябва да призная… че изглеждаш добре. — Джорджи потупа чантичката си. — Напомни ми, преди да си тръгна, да взема телефона на фантастичния ти пластичен хирург.
	Брам се изправи.
	— Преди няколко години Джейд ме потърси по телефона, но аз бях толкова надрусан, че не й върнах обаждането. Това е истински пример как дрогата ти прецаква мозъка, но никой не предупреждава хлапетата за тези гадни последици. — Вратите се отвориха на двайсет и осмия етаж. Той я сграбчи за лакътя. — Време е за купон. Да вървим.
	— По-добре не.
	Брам я повлече навън.
	— Да вървим. Скучно ми е.
	— Не е мой проблем.
	Джорджи се опита да забие пети в дебелия килим, застлан в средата на разкошния коридор.
	Брам я стисна още по-здраво.
	— Трябва да си забравила какво подслушах в дома на Трев, иначе вече щеше да си осъзнала, че на практика си моя робиня.
	В миналото тя твърде често беше ставала мишена на подмолните му номера, за да не се досети накъде вървят нещата, и това никак не й се нравеше.
	Той я побутна зад ъгъла.
	— Представяш ли си колко пари мога да спечеля, ако продам на таблоидите историята за нещастната, отчаяна Джорджи Йорк, умоляваща един мъж да се ожени за нея?
	— Дори и ти не си способен на това. — Макар че навярно беше.
	— Предполагам, че зависи от това, до колко покорна робиня ще бъдеш. Надявам се, че си облякла секси бельо, защото съм в настроение за лап данс*.
	[* Буквално „танц в скута“ или „танц на коленете“. — Б.пр.]
	— Ще ти поръчам стриптийзьорка. В Лас Вегас е пълно с отчаяни момичета.
	Брам потропа на една врата с кокалчетата на пръстите си.
	— Признавам го само пред теб, Скут, но вече съм доста замотан от всички онези мартинита, които ми наливаха в гърлото. И тъй като искам да съм трезвен за твоя лап данс, до края на нощта ще съм само на сода.
	Не изглеждаше пиян, но тя от опит знаеше, че Брам можеше да изпие огромно количество алкохол, преди да започне да си плете езика. Навярно само я баламосваше със заплахата за лап данс, но това все още не означаваше, че не беше замислил нещо гадно, с което да я изнудва. Джорджи можеше да си има сериозни проблеми и трябваше колкото е възможно по-скоро да измисли как да се справи с неприятната ситуация.
	Вратата се отвори и той я въведе в просторен апартамент, пълен с мрамор, позлата, свежи цветя, няколко много млади, много красиви жени и малко повече мъже. Съдейки по ръста им, повечето бяха баскетболисти, ако не се смятаха двамата зализани агенти с престорено любезни физиономии, в дизайнерски костюми, със скъпи часовници и похотливи погледи, сврени в ъгъла.
	— Това е Скутър! — Един от баскетболистите се изправи на крака и широката му усмивка разкри два златни зъба. — По дяволите, момиче, изглеждаш прекрасно. Ела насам и пийни с нас.
	— Твоята обожаваща те публика. — Брам махна широко с ръка и се отправи към бара, край който бяха накацали жените.
	Тъй като я очакваше само празната й хотелска стая, а женската публика явно бе обсебила изцяло вниманието на Брам, Джорджи реши, че нищо не я заплашва и може спокойно да остане за известно време. Освен това нямаше да позволи на Брам да стане свидетел на бягството й. Много скоро разбра, че повечето от мъжете играят в „Никс“*. Този, който я извика, се оказа глуповат, но съотборникът му беше очарователен. Кери Кливланд имаше секси растафарианска** прическа, дълги тъмни мигли и заразителен ентусиазъм. Още преди да изпие първото си шоколадово мартини, Джорджи започна да се отпуска и забавлява. Не се налагаше да се тревожи за щракащи фотоапарати и камери, а Брам беше твърде зает с младите хубавици, които го бяха наобиколили, за да я притеснява.
	[* Професионален баскетболен отбор от Ню Йорк, най-скъпият отбор в НБА. — Б.пр.]
	[** Сплъстени и усукани кичури; традиционна прическа на последователите на растафари в Ямайка. — Б.пр.]
	Някъде около два сутринта купонът се пренесе в частна игрална зала, където Кери я научи да играе на крапс*. За пръв път от месеци Джорджи искрено се развличаше. Току-що бе направила първия си залог, когато Брам изникна до нея.
	[* Вид игра на зарове. — Б.пр.]
	— Надявам се, че ти е ясно, че залозите са по петстотин долара.
	— Ясно ми е и не ми пука. Много си напрегнат.
	— Аз не мисля, че си напрегнат, Брам. — Убийствено секси червенокоса персона с дрезгав от цигарите глас се опита да се усуче около него, но той я отблъсна и обяви, че също ще играе.
	Когато дойде ред на Джорджи да хвърля заровете, Брам заложи върху Don’t pass line*. Тя хвърли заровете. Разнесоха се одобрителни викове и ръкопляскания, когато се падна печеливша комбинация — шестица и петица. Само Брам бе заложил срещу нея.
	[* Загуба. — Б.пр.]
	— Много лошо — прошепна тя. — Зная, че си го закъсал с парите, но съм чувала, че мъжките проститутки могат да направят цяло състояние, ако намерят щедри клиентки.
	— Винаги се грижиш за мен.
	— Нали за това са приятелите.
	Червенокосата се опитваше да привлече вниманието на Брам, но той упорито я игнорираше. Тя най-накрая изчезна, но скоро се върна с две чаши свежо мартини. Пъхна едната в ръката на Брам, но когато поднесе другата към устните си, той й я взе и я подаде на Джорджи.
	— Може би това ще ти помогне да се отпуснеш.
	Червенокосата така се разстрои, че Джорджи щеше да я съжали, ако момичето не беше толкова напористо. Брам хвърли заровете и се падна общо седем. Дотук той нито губеше, нито печелеше, а Джорджи се бе разделила с няколко хилядарки. Но й беше все едно. Важното бе, че си прекарваше страхотно. Отпи от мартинито и окуражи Кери, защото бе негов ред да играе.
	Времето се изнизваше неусетно и постепенно светът се завъртя в пъстроцветен калейдоскоп. Заровете подскачаха около ръба на масата. Греблото се плъзгаше по зеленото сукно. Жетоните потракваха. Внезапно всичко й се стори красиво, дори и Брам Шепърд. Някога двамата създаваха магия върху малкия екран. Със сигурност това означаваше нещо. Тя притисна буза към рамото му.
	— Вече не те мразя.
	Той я прегърна през раменете и призна с тих, щастлив шепот:
	— Аз също не те мразя.
	Изтече още една прекрасна минута и той внезапно се отдръпна и отдалечи. Тя искаше да протестира и да го извика да се върне, но й беше прекалено хубаво и спокойно, за да се помръдне.
	С крайчеца на окото си го видя да приближава към червенокосата. Изглеждаше ядосан. Как можеше да се сърди в такава прекрасна нощ?
	Заровете продължаваха да потракват. Брам отново се появи до нея.
	— Трябва да се махаме от тук.
	Това беше последното, което Джорджи си спомняше следващия следобед, когато допусна грешката да се събуди.


>	4

	Джорджи простена. Главата й пулсираше, в устата си имаше вкус на батерия с протекла киселина, а на мястото на стомаха й се бе настанила септична яма. Сви колене към корема и усети как дупето й докосна бедрото на Ланс. Кожата му беше топла и…
	_Неее!_
	Отвори окото, което не беше заровено във възглавницата.
	Безмилостното острие на следобедния слънчев лъч се врязваше през пролуките на завесите, осветявайки сутиена й, захвърлен на килима в спалнята на апартамента й в „Беладжио“. Носът на едната от обувките, с които беше снощи, се подаваше изпод някакви мъжки джинси.
	_Моля те, ох, моля те, нека тези джинси да са на онзи сладур, баскетболиста._
	Зарови лице във възглавницата. Ами ако не бяха? Какво ще стане, ако са на…
	Не можеше да бъде. Тя и баскетболистът… Кери — да, името му беше Кери… Двамата флиртуваха неудържимо край игралната маса. Толкова беше приятно да флиртува на воля. Какво от това, ако той е по-млад от нея?
	Добре де, беше гола и това бе неловко. Затова пък Ланс вече не беше последният мъж, с когото бе спала, а това все пак беше някакъв напредък, нали? Стомахът й се разбунтува неприятно. Отново отвори око. Няколко пъти бе страдала от махмурлук, но никой не можеше да се сравни със сегашния. Нищо не помнеше от снощи.
	Мъжкото бедро се потърка в дупето й. Мускулесто, стегнато, определено беше на спортист. Но колкото и да се напъваше да се съсредоточи, последното, което си спомняше, беше как Брам я измъква от купона.
	Кери сигурно я е последвал. Да, сигурна беше, че си спомняше как той я задига от Брам. Двамата дойдоха тук и си приказваха до зори. Той я разсмиваше, уверяваше я, че за пръв път среща жена с такава сила на духа. Твърдеше, че е умна, талантлива и много по-красива, отколкото хората я смятат. Заяви, че Ланс е пълен идиот, след като е зарязал такава жена като нея. Дори започнаха да обсъждат бъдещите си деца — прелестни дечица от смесена раса, за разлика от хлапето с белезникаво лице, което би могла да роди от Ланс. Споразумяха се да продадат снимките на красивото им бебе на този, който плати най-много, и да дарят парите за благотворителност, което щеше да бъде особено трогателно, особено след като клюкарският сайт „Дръдж Рипорт“ пуснеше новината, че Джейд Джентри пръснала с лека ръка всички пари, събрани за благотворителност, за да си купи яхта. Тогава Джорджи ще спечели „Оскар“, а Кери — Суперкупата.
	Добре де, в баскетбола нямаше Суперкупа, но главата я цепеше, стомахът й се бунтуваше, а коравото мъжко коляно се опитваше да издълбае дупка в задника й.
	Трябваше веднага да направи нещо, но това изискваше да се обърне и да се справи с последствията от онова, което ще се разкрие пред очите й. Искаше вода. И тиленол. Цяло шишенце.
	Започна да проумява, че алкохолът не може да е причина за такава пълна забрава. Не беше обикновен махмурлук. Била е дрогирана. И знаеше, че само един човек е толкова покварен, че да дрогира жена.
	Ръгна го с лакът в гърдите с цялата сила, която й беше останала.
	Той изохка от болка и се завъртя, като повлече чаршафа със себе си.
	Джорджи зарови лице във възглавницата. Усети как матракът се разлюля. Значи бе станал. Чу приглушен шум от стъпките му, когато се завлече към тоалетната. Щом вратата хлопна зад гърба му, тя опипа наоколо за завивката и се застави да се надигне и да седне. Стаята се залюля пред очите й. Стомахът й се преобърна. Джорджи се уви с чаршафа, изпълзя от леглото и се заклатушка към втората тоалетна, където се облегна на умивалника и зарови лице в шепи.
	Какво би сторила Скутър, ако я бяха дрогирали и на сутринта се събудеше гола в леглото с непознат? Или с познат? Скутър _нищо_ не би направила, защото никога нямаше да я сполети такъв кошмар. Лесно е да си преливаща от енергия и оптимизъм, когато около теб се върти цял екип от сценаристи на пълен работен ден, за да те опазват от всичките гадости, които реалният живот ти запраща в лицето.
	Джорджи отпусна ръце. От огледалото насреща й се звереше физиономията й, ужасяваща като на младата Къртни Лав. Тъмнокестенявата й коса с махагонови отблясъци, разрошена като на вещица, не можеше да скрие червенината по врата от търкането на мъжка брада. Петната от размазаната спирала около очите й навяваха мисли за жабунясал вир, пълен със зелени водорасли. Ъгълчетата на широката й уста бяха провиснали, а кожата й бе придобила цвета на развален йогурт. Насили се да изпие чаша вода. Всичките й тоалетни принадлежности бяха в другата баня, но тя си изми лицето и се изжабури с хотелската вода за уста.
	Все още не можеше да се изправи пред това, което я очакваше от другата страна на вратата, затова отметна косата от лицето си и приседна върху мраморния край на ваната. Искаше й се да се обади на някого, но точно сега не можеше да безпокои Саша. Не можеше да се свърже с Мег, а още не беше готова да сподели падението си с Ейприл, която толкова щеше да се разочарова от нея. Някогашната рокендрол групарка се бе превърнала в неин морален компас. Колкото до баща й… Никога.
	Изправи се и пристегна чаршафа под мишниците. Спалнята се оказа празна, но надеждите й се попариха, като видя дрехите му още разхвърляни по пода. Джорджи се затътри по килима и влезе в дневната.
	Той стоеше до прозорците, с гръб към нея. Беше висок. Висок, но не чак колкото баскетболист от НБА. Най-лошият й кошмар.
	— Нито дума, преди да са донесли кафето — предупреди я, без да се обръща. — Говоря сериозно, Джорджи. Точно сега не ми е до теб. Освен ако ти се намира цигара.
	Тя едва не се задави от ярост. Грабна една възглавница от дивана и я запрати по разчорлената златисто-бронзова глава на Брамуел Шепърд.
	— Ти си ме _упоил_!
	Той се наведе и възглавницата се удари в прозореца.
	Тя понечи да се нахвърли отгоре му, но когато Брам се обърна към нея, тя се препъна в чаршафа и той се смъкна до кръста й.
	— Покрий се. Прелестите ти и без това вече ни навлякоха достатъчно неприятности — предупреди я Брам.
	Но Джорджи вече бе грабнала една от обувките му, захвърлени на пода, и този път имаше по-голям късмет. Уцели го в гърдите.
	— Ох! — Брам разтърка удареното място. Дори имаше нахалството да изглежда ядосан. — Не съм те упоил! Повярвай ми, ако трябваше да упоявам някоя жена, нямаше да си ти.
	Тя пристегна чаршафа под мишниците си и се огледа за нещо по-голямо, с което да го замери.
	— Лъжеш. Бях дрогирана.
	— Да, беше. И двамата бяхме. Но не от мен. А от онази Мередит, Мерилин, Мери някоя си.
	— За кого говориш?
	— За червенокосата от снощи. Помниш ли онези питиета, които ни донесе? Взех едната чаша и ти връчих другата — онази, която тя бе приготвила за себе си.
	— Че защо ще се дрогира?
	— Защото обожава _усещанията_, които й дават наркотиците!
	Джорджи внезапно изпита смътното подозрение, че Брамуел Шепърд — навярно за пръв път в живота си — може би казва истината. Освен това си спомни как бе отишъл да се разправя с жената и колко ядосан изглеждаше. Пристегна чаршафа, преди да се спусне към него.
	— Ти си знаел, че в онези питиета има наркотици? Знаел си и не си й попречил?
	— Не знаех. Не и докато не изпих своето и не осъзнах, че за пръв път щом те погледна, не изпитвам обичайното _отвращение_!
	На вратата се почука и един глас обяви, че е румсървисът.
	— Върви в спалнята! — изсъска Джорджи. — И ми дай твоя халат! Таблоидите имат шпиони навсякъде. Побързай!
	— Да не си посмяла да ми нареждаш!
	— _Моля те_, побързай, кретен такъв!
	— Повече ми харесваше като пияна. — Той смъкна халата, метна го върху ръката й и изчезна.
	Тя захвърли чаршафа зад дивана, нахлузи халата и на път към вратата завърза набързо колана.
	Сервитьорът вкара количката и подреди чиниите върху масата за хранене, разположена под позлатения полилей. Джорджи чу шуртенето от душа в банята. Всички ще разберат, че не е прекарала сама нощта. За щастие, никой не знаеше с кого точно е била, така че това можеше да се обърне в нейна полза.
	Сервитьорът най-сетне излезе. Тя си наля чаша кафе, сетне запреплита крака към прозореца, опитвайки се да се окопити. Долу туристите се събираха, за да наблюдават величествения фонтан, изригващ хиляди литри вода в минута. Какво се бе случило миналата нощ в тази спалня? Джорджи не помнеше нищо. Само първия път…
	Деня, когато се срещнаха. Тя беше на петнайсет, а той — на седемнайсет. Красотата му я остави безмълвна и потресена, едва смогна да си поеме дъх, но той я удостои само с презрителна гримаса и скучаещия поглед на арогантните си лавандулови очи. Съвсем естествено, тя бе напълно покорена.
	Предупрежденията на баща й само засилваха увлечението й по него. Брам беше надменен, капризен, недисциплиниран и великолепен — неустоима съблазън за едно романтично петнайсетгодишно момиче — но по време на първите два сезона той изобщо не й обръщаше внимание, освен по време на снимки. Тя може и да беше по кориците на десетките тийнейджърски списания, но си оставаше мършаво хлапе с яркозелени очи, кръгли румени бузи и голяма жабешка уста. Заради грима по кожата й постоянно избиваха пъпки, а ситните оранжеви къдрици на сирачето Ани я правеха да изглежда още по-малка. Няколкото срещи със симпатични млади актьори не успяха да повдигнат самочувствието й, тъй като бяха уредени от баща й с рекламна цел. През останалото време Пол Йорк държеше дъщеря си под ключ, по-далеч от пороците на Холивуд.
	Ослепителната красота на Брам, самоувереността, нахалството и непукисткото му държание на хулиган още повече разпалваха въображението й. За пръв път срещаше толкова непокорен и безпардонен младеж, който не се съобразяваше с никого и пред никого не угодничеше. Смееше се гръмко, за да привлече вниманието му. Купуваше му подаръци — нов компактдиск, скъпи шоколади, тениски със забавни надписи, които той нито веднъж не облече. Запомняше най-смешните вицове, за да му ги разкаже, съгласяваше се с всяко негово мнение и правеше всичко, за да му се хареса, но щом камерите преставаха да работят, тя ставаше невидима за него.
	Контрастът между бедното момче с ужасни маниери, израснало на улицата, и отличника с безупречно възпитание и произход, който Брам играеше, я очароваше безкрайно. Джорджи се опитваше да узнае колкото се може повече за него от разпасаните му бъбриви приятели, които вечно се мотаеха на снимачната площадка.
	Брам беше отраснал в „Саут Сайд“ в Чикаго. Когато бил на седем, майка му починала от свръхдоза и момчето било принудено да се грижи само за себе си. Безотговорният му баща, бояджия, рядко се хващал на работа и измъквал пари от приятелките си, за да си купи халба бира. Умрял, когато Брам бил на петнайсет. Не след дълго Брам напуснал училище и започнал да скита из улиците, прехранвайки се с малки кражби. Един ден богата четирийсетгодишна вдовица, занимаваща се с благотворителност, го забелязала в кухнята за бедни и го взела под крилото си — може би и в леглото — Джорджи така и не го узна със сигурност. Жената бе поизгладила острите му ръбове и го убедила да стане модел. След като един от скъпите магазини за мъжка мода го направил лице на кампанията си, той зарязал благодетелката си, взел няколко уроци по актьорско майсторство и получил две роли в един от местните театри, което го бе довело и на кастинга за „Скип и Скутър“.
	Беше започнал четвъртият сезон на сериала. Джорджи се бе зарекла да докаже на Брам, че вече не е глупава и безинтересна досадница, а привлекателна осемнайсетгодишна девойка. Снимките започнаха в Чикаго, през юли. Един от приятелите безделници на Брам спомена, че той е наел яхта за съботен круиз по езерото Мичиган. Щеше да бъде нощ на див купон, с много алкохол и жени. Възползвайки се от това, че баща й бе заминал в Ню Йорк за уикенда, Джорджи реши да се появи на яхтата.
	Дълго избира какво да облече и накрая се спря на рокля с презрамка през врата в леопардов десен и сандали с малка платформа. Когато стъпи на палубата, забеляза, че повечето жени бяха по къси шорти и горнища на бански. Ар Кели гърмеше от уредбата на борда. Жените бяха двайсетинагодишни, с лъскави коси, дълги крака и секси тела, но Джорджи блестеше с ореола на славата и когато яхтата напусна пристанището, те постепенно зарязаха приятелите на Брам, за да си поговорят с нея.
	— Може ли да получа автограф за племенницата си?
	— Вземаш ли уроци по актьорско майсторство и тям подобни?
	— Голяма си късметлийка, че работиш с Брам. Той е най-сексапилният мъж на планетата.
	Джорджи се усмихваше и раздаваше автографи, като погледът й постоянно шареше из тълпата за Брам.
	Най-после той излезе от каютата си. Носеше омачкани шорти и кафява тениска. От двете му страни се бе увесила по една красавица, в ръката си държеше чаша, а от устните му висеше цигара. Джорджи го желаеше толкова силно, че изпитваше физическа болка.
	Изгря луната и купонът се развихри с пълна сила — тъкмо от подобни сбирки я предпазваше баща й. Едно от момичетата свали горнището си. Мъжете закрещяха и задюдюкаха одобрително. Две от жените започнаха да се целуват. Джорджи нямаше да се впечатли, ако бяха лесбийки, ала те не бяха. Повдигаше й се само при мисълта, че го правят единствено за да направят пошло представление на мъжете. Когато започнаха да си опипват гърдите, тя се измъкна в салона, където неколцина от гостите висяха на бара, а други се бяха полуизлегнали върху белия кожен диван във формата на подкова.
	От климатика духаше студена струя към глезените й. Беше лелеяла толкова много надежди за тази вечер, а Брам дори не й бе проговорил. Неприятните крясъци и свиркания над главата й станаха още по-силни. Мястото й не беше тук. Всъщност мястото й не беше никъде другаде, освен пред камерата.
	Вратата се отвори и Брам заслиза лениво по стълбите. Този път беше сам. Когато се отпусна в креслото недалече от нея и я огледа от главата до петите, в гърдите й избуя надеждата, че може би я е последвал. Съчетанието от спретнатата прическа на Скип, златистата набола брада и новата татуировка, обвиваща слабия му бицепс точно под ръкава на трикотажната тениска, я изпълваше с трепетно вълнение. Той преметна крак през страничната облегалка на креслото и отпи от чашата, без да сваля поглед от Джорджи.
	Тя се опита да каже нещо остроумно, но успя да изстиска само:
	— Страхотно парти.
	Той се намръщи отегчено, запали нова цигара и се взря в нея през дима с присвити очи.
	— Ти не беше поканена.
	— И въпреки това дойдох.
	— Което означава, че татенцето не е в града.
	— Невинаги правя това, което той ми нарежда.
	— На мен не ми се струва така.
	Джорджи сви рамене и се опита да си придаде непукистко изражение. Той тръсна цигарата върху килима. Тя така и не разбра с какво бе заслужила неприязънта му. Хрумваше й единствено, че е заради по-високия й хонорар, ала вината не беше нейна.
	Брам посочи с чашата към тавана.
	— Май купонът стана твърде див за теб?
	Искаше да му обясни, че не може да наблюдава как момичетата горе се унижават, но той и без това я смяташе за лицемерна моралистка.
	— Съвсем не.
	— Не ти вярвам.
	— Ти не ме познаваш. Само така си мислиш. — Опита се да си придаде загадъчен вид и сигурно се бе получило, защото той я изгледа така, като че ли я виждаше за пръв път.
	От влагата рижавите й къдрици бяха разрошени, но гримът й изглеждаше добре. Беше си сложила бронзови сенки на клепачите и светлобежово червило върху устните, за да не подчертава голямата си уста. Скутър Браун никога не би облякла рокля с леопардов десен и за да изтъкне различието между героинята и себе си, Джорджи беше сложила подплънки в сутиена си. Но когато погледът на Брам се спря върху гърдите й, имаше чувството, че той се досеща за измамата й.
	Той издуха тънка струйка дим.
	— Хващам се на бас, че още си девствена.
	Тя завъртя очи.
	— Аз съм на осемнайсет. От две години не съм девствена. — Сърцето й се разтуптя тревожно заради лъжата.
	— Щом казваш.
	— Той беше по-голям от мен. Ти го познаваш, но няма да ти кажа името му.
	— Лъжеш.
	— Пада си по властни жени и затова скъсах с него. — Харесваше й колко опитно и светски прозвуча, но подигравателната му усмивка не беше особено окуражаваща.
	— Татко Пол няма да позволи на по-възрастен мъж да се доближи до теб. Той никога не те изпуска от поглед.
	— Но тази вечер съм тук, нали?
	— Да, така е. — Той пресуши чашата си, угаси цигарата и се изправи. — Да вървим тогава.
	Тя се втренчи недоумяващо в него. Цялата й самоувереност мигом се изпари.
	— Да вървим?
	Той кимна с глава към вратата с резбована котва върху дървото.
	— Там.
	Джорджи го погледна нерешително.
	— Аз не…
	— Тогава забрави. — Той сви рамене и понечи да си тръгне.
	— Не! Идвам.
	И отиде. Просто така. Без да попита нищо, тя го последва в първата каюта.
	Върху двойното легло се въргаляше полуоблечена двойка. Вдигнаха глави, за да видят кой ги безпокои.
	— Изчезвайте! — изкомандва Брам.
	Те побързаха да се изнесат навън.
	Трябваше да излезе с тях, но не го стори. Остана да стърчи насред каютата в глупавата леопардова рокля и сандалите с платформа, подръпвайки острите рижи къдрици, вперила поглед в затварящата се зад тях врата. Не се запита как така изведнъж той се заинтересува от нея. Не помисли каква цена ще плати, задето го последва безропотно. Просто стоеше там и му позволи да я притисне към вратата.
	Той опря длани върху стената от двете страни на главата й. Палците му се плъзнаха в косата й и се заплетоха в къдриците. Тя потрепна и леко се намръщи. Брам наведе глава и я целуна. Миришеше на алкохол и цигарен дим. Джорджи отвърна на целувката с цялата страст на сърцето си. Наболата му брада ожули бузата й. Зъбите му изтракаха върху нейните. Нали точно това искаше тя — да види жената в нея, а не момичето, което според сценария на сериала той постоянно измъкваше от неприятности.
	С един замах Брам сграбчи роклята за подгъва и я вдигна нагоре. Тя беше с миниатюрни полупрозрачни бикини. Ципът на джинсите му одраска голия й корем. Той прекалено бързаше и Джорджи искаше да го помоли да забави малко темпото. Ако на негово място беше някой друг, тя щеше да го отблъсне и да му заповяда да я отведе у дома. Но това беше Брам, а домът й бе далече. Позволи му да пъхне пръсти в бикините й и да я докосва където пожелае.
	Преди тя да успее да се опомни, той свали бикините й и я дръпна към леглото.
	— Лягай — заповяда кратко.
	Джорджи приседна на ръба на леглото. През тънкия плат на роклята усети вибрациите от двигателите в машинното отделение и си каза, че точно за това мечтаеше. Той затършува в джоба си и извади презерватив. Наистина щеше да се случи.
	Въпреки студа от климатика в каютата, Джорджи цялата бе плувнала в пот от нерви. Наблюдаваше мълчаливо как Брам изрита джинсите си, като се опитваше да не зяпа пениса му, но той беше напълно възбуден и тя не можа да отвърне поглед. Брам изхлузи тениската през глава, разкривайки гърдите си с изпъкнали ребра, с малки руси косъмчета. Тя се взираше упорито в тавана, докато той си слагаше презерватива.
	Леглото беше високо, така че не му се наложи да се протяга надалече, за да придърпа бедрата й към ръба. Джорджи падна по гръб и се опря на лакти, а полата на роклята се събра под нея. Той раздалечи грубо коленете й и застана между тях. Лицето му беше напрегнато, а очите — замъглени, докато се взираше надолу към нея. Тя никога в живота си не се бе чувствала по-уязвима, безпомощно изложена на показ пред него.
	Брам плъзна ръце надолу по бедрата й и ги повдигна. Стана й по-трудно да се опира на лакти. Вратът й я заболя от неудобната поза. Усещаше мириса на латекс от презерватива и неговата миризма на бира и тютюн, примесена с лекия аромат на женски парфюм. Пръстите му се забиха в дупето й, докато той проникваше в нея. Заболя я и тя потрепери от болка. Яхтата се разклати и той нахлу още по-надълбоко. Главата й се блъсна в стената, когато Брам започна да се движи в нея. Джорджи изви врата си, но това не помогна. Той влизаше и излизаше. Отново и отново. Джорджи гледаше идеално симетричните черти на бледото му лице, сенките, падащи върху страните му. Накрая по тялото му преминаха конвулсии.
	Лактите й отмаляха и тя падна по гръб. Миг по-късно той излезе от нея и пусна краката й на килима. Бедрата й бяха толкова вцепенени, че не можа да ги доближи едно до друго. Той изчезна в малката баня на каютата. Джорджи смъкна роклята надолу и си каза, че все още не е късно и всичко може да се оправи. Сега той може би щеше да я види в друга светлина. Двамата ще разговарят. Ще бъдат повече време заедно.
	Тя прехапа устни и някак си успя да се изправи върху треперещите си крака. Той излезе от банята и запали цигара.
	— До скоро — промърмори и вратата се хлопна зад гърба му.
	В мига, в който ключалката щракна, всичките й фантазии се разбиха на пух и прах и девойката най-сетне проумя що за човек беше мъжът, в когото толкова време беше влюбена — груб, безчувствен, самовлюбен и егоцентричен негодник. Видя и себе си — глупава, копнееща за любов наивница. Срамът я събори на колене, в гърдите й се разгоря омраза към самата нея. Тя не знаеше нищо за хората, за живота. Умееше единствено да прави глупави физиономии пред камерата.
	Жадуваше за отмъщение. Искаше да забие нож в черното му сърце. Да го изтезава и накрая да го убие, да го нарани така, както той я бе наранил. Как изобщо е могла да си въобрази, че е влюбена?
	Следващият сезон беше непоносим. Извън снимачната площадка за Джорджи той все едно беше невидим. Ала по някаква ирония на съдбата, измъчващото я напрежение породи толкова мощно сексуално привличане на екрана, че рейтингите на сериала скочиха до небесата. По време на снимките Джорджи се стараеше да е заобиколена от приятелите си в снимачния екип или учеше в караваната си — правеше всичко възможно да избягва него и сквернословните му приятели, които вечно се мотаеха наоколо. Постепенно ненавистта й се превърна в солидна обвивка, достатъчно твърда, за да я предпазва.
	Сезоните следваха един след друг и в началото на шестия изцепките на Брам започнаха да влияят отрицателно върху рейтинга. Пиянски оргии, безразсъдно шофиране, слухове за злоупотреба с наркотици. Феновете на доброто момче Скип Скофийлд бяха разстроени, но Брам не обръщаше внимание на предупрежденията на продуцентите. И когато в края на осмия сезон се появи порно видео с негово участие, всичко рухна.
	Всъщност записът беше доста банален, но не достатъчно, за да се потули случващото се. Пресата пощуря и всички опити да се повлияе върху общественото мнение останаха безуспешни. Шефовете на канала решиха, че им е писнало от дивотиите на Брам Шепърд. „Скип и Скутър“ беше спрян.
	— По дяволите!
	Джорджи подскочи стреснато, когато Брам се появи. За миг не можа да свърже сексуално разпасания, хилав млад негодник с пращящия от здраве, пораснал негодник, който вървеше към нея. Беше облякъл хотелски халат и косата му беше мокра от душа. Повече от всякога й се прииска да отмъсти за някогашното осемнайсетгодишно момиче.
	Той изглеждаше необичайно мрачен, когато пристегна по-здраво колана на халата. Часовникът показваше два, което означаваше, че половината от този отвратителен ден вече е изтекла.
	— Случайно да си видяла презервативи в кошчето за боклук?
	Горещото кафе плисна върху ръката й и сърцето й спря. Джорджи хукна към спалнята и започна да претърсва кошчето, но откри само гащичките си. Върна се тичешком в дневната. Той насочи чашата си с кафе към нея.
	— Надявам се, че си се изследвала след последния път, когато си спала с онзи боклук — бившия ти съпруг.
	— _Аз_ ли? — Искаше да запрати по него обувката си, но не можа да я открие. — Ти си този, който се чука с когото му падне. Проститутки. Стриптийзьорки. Секси момчета, които чистят басейните! — _Осемнайсетгодишни девственици с глупави фантазии._
	— Никога в живота си не съм се чукал със секси момчета, чистещи басейните.
	Брам беше пословично хетеросексуален, но имайки предвид хедонистичната му природа, Джорджи беше сигурна, че това е само временен пропуск.
	Той тутакси мина в контранастъпление.
	— Затова пък поддържам инструмента си в идеално работно състояние и чист като сълза. Освен това никога не съм спал с Ланс Загубеняка или с някой от онези зализани женчовци, с които си го заменила.
	Джорджи не вярваше на ушите си.
	— _Аз_ ли съм уличница? И това го казваш ти, който от четиринайсетгодишен нито една вечер не е спал сам в леглото си.
	— А аз се обзалагам, че твоето често е празно. На трийсет и една. Ходила ли си на психиатър?
	Благодарение на зоркото око на баща си, тя бе спала само с четирима мъже, но тъй като Брам беше първият й така наречен любовник и очевидно последният, общият брой не се бе променил.
	— Имала съм десет любовници, така че можеш да задържиш палмата на разврата. Освен това аз също съм „чиста като сълза“. А сега се махай от тук. Смятай, че нищо не се е случило.
	Но Брам бе насочил вниманието си към количката със закуската.
	— Мамка му! Забравили са каната с „Блъди Мери“. — Започна да вдига сребърните капаци на блюдата. — Миналата нощ беше истинска тигрица. Ноктите ти деряха гърба ми, направо ме оглуши със стенанията си… — Седна и халатът му се разтвори, разкривайки мускулестото му бедро. — А какви неща ме молеше да ти направя… — Негодникът забоде вилицата си в парче манго. — Дори аз се засрамих.
	— Ти не помниш нищо.
	— Признавам, не помня много.
	Много й се искаше да го попита какво точно си спомня. Доколкото го познаваше, можеше да я е изнасилил, ала някак си тази мисъл не й се струваше толкова ужасна, колкото предположението, че доброволно му се е отдала. Зави й се свят и тя се свлече в креслото до масата.
	— Нарече ме своя див жребец — пожела да опресни паметта й той. — Това си го спомням съвсем точно.
	— Сигурна съм, че лъжеш.
	Трябваше да разбере какво се бе случило, но как да го накара да й каже истината? Брам се зае с омлета. Джорджи се опита да залъже бунтуващия й се стомах и отчупи парченце от твърдото кръгло хлебче.
	Брам се пресегна към солницата с черния пипер.
	— Предполагам, че… вземаш противозачатъчни, нали?
	Тя захвърли хлебчето и скочи на крака.
	— О, боже…
	Брам спря да дъвче.
	— Джорджи…
	— Може би нищо не се е случило. — Младата жена притисна пръсти към устните си. — Може би сме били толкова замаяни, че тутакси сме заспали.
	Той скочи от стола.
	— Да не би да ми казваш…
	— Всичко ще е наред. Трябва да е наред. — Тя закрачи из стаята. — Пък и какво значение има? От един път не мога да забременея.
	Той се озърна обезумяло.
	— Можеш, ако не вземаш противозачатъчни!
	— Ако… ако това се случи, ние ще… аз ще… ще го дам за осиновяване. Признавам, че ще ми е трудно да намеря някой толкова отчаян, че да осинови бебе със сцепен език и опашка, но се надявам да го уредя.
	Страните му възвърнаха цвета си.
	— Страхотно изпълнение, достойно за звезда.
	— Благодаря.
	Малкото й отмъщение може и да беше детинско, но то повдигна достатъчно духа й, за да изяде една ягода. Но втората заседна на гърлото й, защото съвсем живо си представи топлата тежест на бебето, което никога не бе държала на ръце.
	Брам си наля още кафе. Неприязънта я раздираше. За пръв път след краха на брака си Джорджи изпитваше толкова силни чувства.
	Брам захвърли салфетката.
	— Отивам да се облека. — Погледът му се плъзна към отворената яка на халата й. — Освен ако не искаш да…
	— За нищо на света.
	— Жалко — сви рамене той. — Сега никога няма да разберем дали ни е било хубаво в леглото.
	— Аз бях страхотна. Ти, от друга страна, беше, както винаги, пълен егоист. — Жегна я мимолетна болка, която й напомни за някогашното момиче.
	— Съмнявам се.
	Брам стана и се отправи към спалнята. Джорджи продължи да изучава ягодите, опитвайки се да се убеди, че може да изяде още една. Изведнъж гръмка ругатня прекъсна размишленията й.
	Брам отново нахлу в дневната. Ципът на джинсите му не бе вдигнат, ризата не беше закопчана, а френските маншети се ветрееха свободно. Нямаше никаква прилика между тези мускулести гърди и слабото костеливо юношеско тяло.
	Той тикна под носа й лист хартия. Джорджи беше свикнала с хапливите му заяждания и подигравки, но не помнеше някога да го е виждала толкова искрено разстроен.
	— Намерих това под дрехите ми — обяви той.
	— Бележка от полицейския ти надзорник?
	— Давай, забавлявай се, докато още можеш.
	Тя огледа листа, но това, което видя, й се стори безсмислено.
	— Защо някой ще остави тук брачното си свидетелство? Това е… — Нещо заседна на гърлото й и тя започна да се задъхва. — Не! Това е шега, нали? Кажи ми, че е една от тъпите ти шеги.
	— Дори аз не съм толкова извратен.
	Лицето му бе добило пепеляв оттенък. Джорджи скочи от креслото и издърпа листа от ръката му.
	— Ние сме… — Едва можа да промълви думите. — Ние сме се оженили?
	Брам потръпна.
	— Но защо ще го правим? Аз те _ненавиждам_!
	— Явно в онези коктейли, които сме изпили миналата нощ, е имало достатъчно хапчета на щастието, за да преодолеем взаимното си отвращение.
	Джорджи отчаяно се опитваше да си поеме дъх.
	— Това е невъзможно! Промениха закона за браковете във Вегас. Четох за това. Бюрото за брачни свидетелства е затворено през нощта, за да не може да се случват подобни неща!
	Устните му се свиха в презрителна насмешка.
	— Ние сме знаменитости. Очевидно сме намерили някой, готов да наруши закона само заради нас.
	— Но… може би това свидетелство е фалшиво. Може би просто е… някаква шега.
	— Прокарай пръсти по официалния печат на щата Невада и ми кажи, че ти прилича на шибана _шега_!
	Джорджи плъзна върховете на пръстите си по печата и усети миниатюрни грапавини.
	— Идеята е била твоя! — нахвърли се тя върху все още потресения младоженец. — Сигурна съм!
	— Моя? Ти си тази, която отчаяно се опитва да си намери съпруг! — Очите му се присвиха и той размаха показалец пред лицето й. — Ти си ме използвала.
	— Ще се обадя на адвоката си.
	— Не преди аз да се обадя на моя.
	Двамата се спуснаха към най-близкия телефон, но неговите крака бяха по-дълги и той се докопа пръв до него. Тя се метна към чантата си и изрови мобилния си. Брам вече натискаше бутоните.
	— Това би трябвало да е най-лесният развод в историята на Холивуд.
	Думата „Холивуд“ я накара да се смрази.
	— Почакай! — Джорджи изпусна мобилния си телефон, изтича при него и измъкна хотелския телефон от ръката му.
	— Какво правиш?
	— Чакай малко да помисля. — Младата жена върна слушалката на мястото й.
	— После ще мислиш.
	Той посегна отново да вземе телефона, но тя го закри бързо с длан.
	— Бракът — разводът — ще станат публично достояние. — Джорджи прокара свободната си ръка през сплъстената си коса. — Само след двайсет и четири часа всички ще узнаят. Ще настане истински медиен цирк с хеликоптери и преследване с автомобили.
	— Ти си свикнала на това — изръмжа Брам.
	Пръстите й бяха ледени, гадеше й се.
	— Не мога да понеса още един скандал. Ако се препъна на тротоара, някой репортер тутакси разтръбява, че съм се опитала да се самоубия. Представям си какво ще измъдрят онези чакали, ако им попадне подобна сензация.
	— Проблемът не е мой. Ти сама си натресе всички неприятности, като се омъжи за Загубеняка.
	— Ще престанеш ли да го наричаш така?
	— Той те заряза. Защо те е грижа?
	— А ти защо го мразиш толкова много?
	— Не го мразя заради себе си — рече той саркастично. — Мразя го заради теб, след като ти явно не си способна на подобни силни чувства. Този тип е мамино синче. — Вместо да я избута от телефона, той се наведе и измъкна изпод дивана обувката си, сетне огледа стаята за чорапите си. — Смятам да открия онази кучка, която ни упои.
	Джорджи го последва в спалнята, опасявайки се, че може тайно да позвъни на адвоката си.
	— Не можеш да си тръгнеш, докато не измислим правдоподобна история.
	Брам намери чорапите си и приседна на леглото, за да ги обуе.
	— Аз вече имам история — заяви и нахлузи първия чорап. — Ти си една отчаяна, жалка жена. Оженил съм се за теб от съжаление и…
	— Няма да го кажеш.
	Той надяна и другия чорап.
	— … и след като съм изтрезнял, съм осъзнал, че не съм създаден за живот в несгоди и нещастия.
	— Ще те съдя, кълна се.
	— Я се стегни. Къде се дяна чувството ти за хумор? — Без никаква проява на чувство за хумор, той пъхна крак в обувката и се върна в дневната, за да търси другата. — Ще го обърнем на шега. Ще заявим, че сме попрекалили с чашките и на някакъв канал сме попаднали на повторение на „Скип и Скутър“. Обхванала ни е носталгия и бракът ни се е сторил добра идея.
	Това може и да беше шега за него, но не и за нея. Никой нямаше да й повярва, ако разкаже за коктейлите, подправени с наркотици. За цял живот ще бъде заклеймена като неудачница и откачалка. Беше попаднала в капан, ала нямаше да позволи на най-злия си враг да види, че е в ръцете му, изцяло зависеща от милостта му. Пъхна юмруци в джобовете на халата.
	— Трябва да възстановим по памет какво е станало миналата нощ. Все някой трябва да ни е видял. Ти имаш ли някакъв спомен?
	— „Дай ми го целия, голямо момче“ брои ли се?
	— Поне веднъж можеш да се престориш на порядъчен човек.
	— Не съм добър актьор.
	— Познаваш всякакви криминални типове. Все ще намериш някой, който може да направи така, че да изчезне всякаква следа от брачното ни свидетелство, нали?
	Очакваше Брам да отмине предложението й с презрително пренебрежение. Вместо това пръстите му застинаха върху копчето на ризата.
	— Има един тип, с когото съм се виждал няколко пъти. Бивш общински съветник. Обича да движи със знаменитости. Надеждата е доста мъглява, но можем да му се обадим.
	Тя нямаше по-добра идея, затова се съгласи.
	Брам бръкна в джоба си.
	— Очевидно това е твое. — Върху отворената му длан лежеше евтин метален пръстен с пластмасов „диамант“. — Не можеш да ме обвиниш, че нямам вкус.
	Подхвърли й го и Джорджи изведнъж си спомни за един друг двукаратов годежен пръстен, заключен в банковия й сейф. Ланс й бе казал да го задържи, сякаш щеше някога да носи годежния пръстен, който й бе подарил.
	Пусна пластмасовия диамант в джоба си.
	— Фалшивите скъпоценности винаги са били символ на истинска любов.


	Тя бе долетяла в Лас Вегас с частен самолет, затова се налагаше да се възползва от колата на Брам. Докато Джорджи си вземаше душ, той помоли един от служителите на хотела да докара автомобила му пред задния вход. Джорджи облече сиви памучни панталони и бяло горнище модел „прегърни ме“ — най-малко биещите на очи дрехи, които бе взела със себе си.
	— Всичко е уредено. Моята кола ще ни чака пред задния вход — обяви Брам, когато Джорджи излезе от спалнята.
	— Ще слезем с товарния асансьор. — Тя разтри челото си. — Все едно сме Рос и Рейчъл. Точно същото се случи с тях в края на сезона.
	— Само дето Рос и Рейчъл _не съществуват наистина_!
	Докато слизаха с асансьора, и двамата мълчаха. Тя дори не си даде труд да му каже, че ризата му е закопчана накриво.
	Излязоха в служебния коридор и се отправиха към изхода. Още щом Брам отвори вратата, ги лъхна гореща вълна. Тя примижа на слънцето и пристъпи навън.
	В лицето й щракна фотоапарат.


>	5

	Мел Дъфи, Дарт Вейдър на папараците, ги бе уловил в обектива си. Джорджи бе завладяна от странното усещане, че се е отделила от тялото си и наблюдава трагедията някъде от високо.
	— Поздравления! — възкликна Дъфи, щракайки трескаво с фотоапарата. — Както казваше моята баба ирландка: „Злото да ви забрави, от късмет да не се отървете“.
	Брам стоеше неподвижно, с ръка върху дръжката на вратата, с накриво закопчана риза, стиснал здраво челюсти. Явно оставяше обясненията на нея. Този път Джорджи нямаше да позволи на чакалите да триумфират за нейна сметка.
	— Много мило да получим това прекрасно пожелание на баба ти, но по какъв случай? — попита със сияйната усмивка на Скутър Браун.
	Дъфи, противен дебелак, с червендалесто лице и рошава брада, се ухили широко:
	— Видях копие от брачното ви свидетелство и говорих с онзи тип, извършил брачната церемония. Мяза на опърпана версия на Джъстин Тимбърлейк — продължи Дъфи, без да спира да снима. — След час материалът ще е в редакцията, така че по-добре ми разкажете цялата история. Обещавам да ви изпратя страхотен сватбен подарък. — Започна да снима от друг ъгъл. — И така, колко дълго…
	— Няма никаква история — прекъсна го Брам, прегърна Джорджи през кръста и я дръпна обратно в сградата.
	Пренебрегвайки надписа „Вход забранен за външни лица“, Дъфи улови вратата, преди да се затвори, и ги последва вътре.
	— Джорджи, говори ли с Ланс? Той знае ли за това?
	— Изчезвай! — процеди Брам.
	— Стига, Шепърд. Всичко ти е ясно не по-зле, отколкото на мен. Това е най-пикантната звездна история за годината.
	— Казах да _изчезваш_! — изсъска Брам и се метна към фотоапарата на Дъфи.
	Но преди да го докопа, Джорджи, в която все още бе останала капка здрав разум, сграбчи ръката му.
	— Недей!
	Папаракът отстъпи чевръсто, направи една последна снимка и изскочи навън.
	— Без лоши чувства — подхвърли през рамо.
	Брам се освободи от ръката й и понечи да хукне след него.
	— Престани! — Джорджи прегради вратата с тялото си. — Какъв смисъл има да чупиш фотоапарата му?
	— Ще ми олекне.
	— Типично за _теб_. Все още продължаваш да разрешаваш проблемите си с юмруци.
	— За разлика от теб, която се усмихваш на всеки задник, насочил обектив към теб, и се преструваш, че животът е цветя и рози. — Изгледа я с присвити очи. — И не ми се пречкай, когато следващия път реша да разбия нечия физиономия.
	Появилият се в коридора помощник-сервитьор принуди Джорджи да преглътне гневния си отговор. Двамата се отправиха към товарния асансьор и в озлобено мълчание поеха нагоре. Когато стигнаха до апартамента, Брам отвори вратата с ритник и извади мобилния телефон от джоба си.
	— Не! — Тя издърпа телефона от ръката му и се втурна към банята.
	Той хукна след нея.
	— Какво, по дяволите, си мислиш, че правиш?
	Тя хвърли телефона в тоалетната чиния, преди той да успее да го изтръгне от ръката й. Брам я избута грубо настрани и се втренчи във водата.
	— Не мога да _повярвам_, че го направи!
	Веднъж Скутър, без да иска, беше изпуснала семейния фотоалбум на мама Скофийлд в градинския фонтан и през останалата част на серията се опитваше да заличи следите си. Накрая Скип я спаси, като пое вината върху себе си. Но този път това нямаше да се случи.
	— Няма да се обаждаш на никого, докато заедно не измислим какво да правим — заяви Джорджи.
	— Нима?
	Сърцето й натежа като олово и тя насочи целия си гняв към него.
	— _Не_ се прави на глупак. Аз съм американска икона, забрави ли? Ланс се измъкна като по чудо, но той беше господин Морална безупречност. Ти не си и няма да ти се размине.
	Отражението на Брам в огледалото със стиснати челюсти не вещаеше нищо добро.
	— Ще се придържаме към първоначалния ми план — заяви той. — Точно след час твоят пиар и този, когото аз смятам да наема, ще направят изявление пред пресата. Твърде много алкохол, твърде силна носталгия, оставаме си добри приятели и прочее отявлени лъжи. — Той изхвръкна от банята.
	Тя се спусна след него, както никога не бе правила с Ланс.
	— На една празноглава звезда може да й се размине брак в Лас Вегас, който трае по-малко от двайсет и четири часа, но не и на нас двамата. Дай ми малко време да помисля.
	— Никакво мислене няма да ни помогне да се измъкнем от тази каша. — Той се отправи към телефона до дивана.
	— Пет минути! Това е всичко, което ми е нужно. — Тя посочи към телевизора. — Докато чакаш, можеш да погледаш някое порно.
	— Ти гледай порно. Аз трябва спешно да изкопая някой пиар.
	Тя заобиколи скорострелно дивана и отново сложи ръце върху телефона.
	— _Не_ ме принуждавай да хвърля и този в тоалетната!
	— Не ме принуждавай да те вържа, да те заключа в дрешника и да хвърля вътре _запалена_ клечка кибрит!
	В момента дори това не й се струваше толкова ужасна перспектива. И тогава…
	Осени я невъзможна идея.
	Идея, която бе много по-страшна от всеки убийствен план, който Брам можеше да измисли…
	Идея толкова непоносима, толкова отвратителна…
	Джорджи се отдръпна от телефона.
	— Трябва да пийна.
	Брам размаха слушалката пред лицето й.
	— Керосинът гори по-силно и по-бързо. — Тя навярно изглеждаше също толкова зле, колкото се чувстваше, защото той не започна веднага да набира номера. — Какво ти става? Няма да започнеш да повръщаш, нали?
	Де да беше толкова просто. Младата жена преглътна с усилие.
	— С-само ме изслушай, става ли?
	— Давай по-бързо.
	— О, господи… — Краката й започнаха да се подгъват и тя се свлече в креслото от другата страна на дивана. — Има един… — Стаята се завъртя около нея. — Може би има един… начин да се измъкнем.
	— Напълно си права. Обещавам, че ще поръчам веднъж месечно да носят свежи цветя на гроба ти, както и за рождения ти ден и за Коледа.
	Джорджи не можеше да го погледне, затова се вторачи в гънките на сивия си панталон.
	— Ние бихме могли… — Прокашля се и мъчително преглътна. — Бихме могли да о-останем женени.
	В стаята се възцари плътна тишина, с нож да я режеш, прекъсната от пронизителното писукане на слушалката, останала твърде дълго извън гнездото.
	Дланите й се изпотиха, страните й пламтяха. Той върна слушалката на мястото й.
	— _Какво_ каза?
	Тя преглътна отново и се опита да се стегне.
	— Само за… за една година. Можем да останем женени за една година. — Думите излизаха с хриптене, сякаш ги изкарваше през къзу*. — След една… една година, смятано от днес, ще обявим, че… че сме осъзнали, че е по-добре да останем добри приятели, отколкото съпрузи, и сме решили да се разведем. Но винаги ще се обичаме. И… това е най-важното. — Мислите й се стрелкаха напосоки, ала тя успя да се съсредоточи. — Ние… трябва да се постараем да ни виждат заедно пред хората. Щастливи, засмени, забавляващи се на воля, така че нито един от двама ни да не може да бъде обрисуван като… — Спря се навреме, преди да каже „жертва“. — Да не бъде обрисуван като злодей.
	[* Музикален инструмент, играчка. — Б.пр.]
	Накъсаните фрази и хаотичните образи в главата й постепенно се подреждаха в стройна схема, като епизод от ситком.
	— Постепенно в пресата ще плъзнат слухове, че съм започнала да те засичам с някоя от приятелките си, а ти си ме виждал с неколцина от кретените, с които се мотаеш. Всичко ще бъде мирно и кротко, като между двама приятели. Също като при Деми и Брус. Без драми и скандали.
	И главното — никакво съжаление. Това беше най-важната част, единствената, която щеше да я крепи по време на този фарс. Никаква жалост към бедната нещастна Джорджи Йорк с разбитото сърце, неспособна да задържи любовта в живота си.
	Брам все още не се бе отърсил от първоначалния потрес.
	— Ще останем женени? Ти и аз?
	— Само за една година. Това е… разбирам, че не е идеалният план — доста слабо определение, което вцепененият й мозък едва успя да изстиска, — но имайки предвид обстоятелствата, мисля, че е най-доброто, което можем да сторим.
	— Но ние се _ненавиждаме_ един друг!
	Вече не можеше да се откаже. На карта бе заложено всичко. Репутацията й, кариерата й, и най-вече наранената й гордост…
	Дори повече от гордостта. Гордостта беше повърхностна емоция, а сега ставаше дума за нещо много по-дълбоко, което се отнасяше до личността й, до същността на характера й. Налагаше се да признае горчивата истина, а именно, че нито веднъж през целия си живот не бе взела дори едно самостоятелно решение. Баща й насочваше всяка стъпка в кариерата и личния й живот, диктуваше всичко — от ролите, които трябваше да приеме, до външния й вид и дрехите. Той дори я бе запознал с Ланс, който на свой ред бе определил кога ще се оженят, къде ще живеят и хиляди други неща. Ланс бе заявил, че двамата няма да имат деца, и пак той бе произнесъл окончателната присъда, слагайки край на брака им. Трийсет и една години Джорджи позволяваше на други хора да чертаят съдбата й и вече й бе дошло до гуша. Можеше или да продължи да живее, подчинявайки се на чужда воля, или да прокара свой собствен път, колкото и криволичещ и труден да е.
	Изпълни я плашещо — почти въодушевяващо — усещане за житейската й цел.
	— Ще ти плащам.
	Това вече прикова вниманието му.
	— Ще ми плащаш?
	— По петдесет хиляди долара за всеки месец, прекаран заедно. Това са половин милион долара, ако си забравил да смяташ — уточни тя.
	— Мога да смятам.
	— След брачен договор — додаде Джорджи.
	Брам отново размаха, този път показалец, срещу нея.
	— Направила си го нарочно. Хвана ме в капан, както смяташе да уловиш Тревър. Замислила си го от самото начало.
	Джорджи скочи от креслото.
	— Дори ти не можеш да вярваш в подобна идиотщина! Всяка минута, прекарана с теб, е истинско наказание. Но кариерата ми е много по-важна, отколкото ненавистта към теб.
	— Кариерата или имиджът ти?
	Тя нямаше намерение да обсъжда с врага съкровени проблеми като този със самоуважението.
	— В този град имиджът е кариера — отвърна тя, предпочитайки по-лесното и просто обяснение. — Знаеш го по-добре от всеки друг. Тъкмо заради това не можеш да си намериш прилична работа. Защото никой не ти вярва. За разлика от мен — хората ми вярват и ме обичат… въпреки цялата тази бъркотия с Ланс. Моята репутация ще ти е от полза. Ако се съгласиш с плана ми, няма да изгубиш нищо, само ще спечелиш. Хората ще решат, че си станал нов човек, и дори може в крайна сметка да възродиш кариерата си и да преуспееш.
	Нещо проблесна в очите му. Джорджи реши, че аргументът й не беше удачен, и побърза да смени посоката.
	— Половин милион долара, Брам.
	Той се обърна с гръб към нея и отиде до балконската врата.
	— Шест месеца.
	Решителността й се изпари и тя преглътна унило.
	— Наистина ли?
	— Съгласен съм да изтърпя този фарс шест месеца — отсече той. — След това ще преговаряме отново. Освен това трябва да приемеш всичките ми условия.
	В главата й зазвъняха предупредителни звънчета, но тя извика на помощ здравия си разум.
	— Които са?
	— Ще ти кажа, когато му дойде времето.
	— Не става.
	— Добре. Щом не става, значи не става — сви рамене той. — И без това идеята беше твоя, не моя.
	— Държиш се крайно неблагоразумно!
	— Не аз изгарям от желание да запазя този брак. Или ще играем по моите правила, или изобщо няма да има игра.
	За нищо на света нямаше намерение да играе по неговите правила. Стигаха й баща й и Ланс.
	— Добре — рече на глас младата жена. — По твоите правила. Сигурна съм, че ще са изключително справедливи.
	— О, да, можеш да разчиташ на това.
	Тя се престори, че не е чула.
	— Първото, което трябва да направим…
	— Първото, което ще направим, е да намерим Мел Дъфи. — Изведнъж той доби делови вид, което я притесни, тъй като Брам никога не обръщаше внимание на бизнеса. — Ще му кажем, че може да направи ексклузивни снимки тук, в апартамента, но при условие че ни даде онези, които засне долу. — Изгледа я надменно и навири идеално оформения си нос. — На онези няма да изглеждам добре.
	Брам беше прав. На снимките, които преди малко бе щракнал Дъфи, двамата щяха да приличат по-скоро на бегълци, отколкото на младоженци…
	— Да се хващаме за работа — подкани го Джорджи. — Не си забравил какво да правиш, нали?
	— Не ме пришпорвай.
	Тя уведоми телефонистката да задържи обажданията, които скоро щяха да последват, а Брам се зае да търси Мел Дъфи. Три часа по-късно, Джорджи и дълбоко ненавистният й младоженец бяха облечени в бяло, благодарение на отличната служба за доставки на „Беладжио“. Роклята й беше с топ бюстие, пола с асиметричен подгъв и прихваната умело на няколко стратегически места с шивашка лепенка, за да й стои по мярка. Брам се бе издокарал с бял ленен костюм и бяла риза с отворена яка. Контрастът между снежнобелите дрехи и загорялата му кожа, златисто-бронзовата му коса и модната набола брада му придаваше вид на пират, току-що слязъл от борда на разкошната си яхта, за да превземе кинофестивала в Кан.
	Джорджи се обади на познатите и колегите си — на всички, с изключение на баща си — и им съобщи новината. При това дори успя да се превъплъти в ролята на щастлива младоженка, преливаща от радост и вълнение, имала късмета да се омъжи за супер плейбоя на Западния свят. Ала с приятелите й нямаше да е толкова лесно. Затова предпочете да остави съобщения на телефонните им секретари, за да не се налага да говори директно с тях. Колкото до баща й… Всеки проблем с времето си.
	Брам се появи зад нея, докато беше в банята. Ако сега се огънеше, той щеше да й се качи на главата. Трябваше да види съвършено новата Джорджи Йорк.
	Затова взе червилото, което току-що бе оставила.
	— Не споделям грима си — заяви тя. — Използвай своя.
	— Това наистина ли не се размазва? Не искам целия да ме изплескаш, когато те награбя за жарка френска целувка.
	— Няма да има жарки френски целувки.
	— Искаш ли да се обзаложим? — Той скръсти ръце пред гърдите и се опря на рамката на вратата. — Знаеш ли какво си мисля?
	— Ти можеш да _мислиш_?
	— Мисля си, че всички онези дрънканици, че искаш да опазиш кариерата си, са празни приказки. — Звънецът на вратата иззвъня. — Истинската причина да искаш да продължиш този фарс, е, защото така и не можа да ме забравиш.
	— О, боже, разгадал си ме. — Джорджи го сръга здраво в ребрата, докато се промушваше покрай него към вратата.
	Брам я улови за ръката, преди да стигне до дневната, и разроши косата й.
	— Ето така е както трябва. Сега имаш вид на току-що излязла от леглото. — Запъти се към вратата. — А сега се усмихни на нашия мил фотограф.
	Мел Дъфи влезе тромаво в апартамента, внасяйки със себе си задушаващата миризма на печени лучени кръгчета.
	— Джорджи, изглеждаш невероятно. — Огледа стаята, сетне посочи към балкона. — Да започнем от там.
	След няколко минути двамата позираха прегърнати през кръста до перилото, огрени от лъчите на залязващото слънце. Дъфи направи няколко снимки на младоженката и младоженеца в близък план, смеещи се над пластмасовия диамант, после предложи Брам да я вдигне на ръце.
	Само това й липсваше… Брам Шепърд да я залюлее от трийсетия етаж над земята.
	Прозрачната й бяла пола ги обви в ефирен облак, когато той я грабна на ръце. Джорджи вкопчи пръсти в бицепса му, а Брам се взря в нея като влюбено теле. Тя плъзна ръка в пазвата му и му отвърна с не по-малко влюбен взор. Запита се какво би било, ако не се налагаше да изобразява емоции, които ни най-малко не изпитваше. Но поне сама си беше избрала пътя, а това все пак означаваше нещо.
	Дъфи смени позата си.
	— Какво ще кажете за целувка?
	— Точно това имах предвид. — Гласът на Брам преливаше от чувственост.
	Джорджи разтегли устни в подкупваща усмивка.
	— Надявах се, че ще ме помолиш за това.
	Брам сведе глава и изневиделица тя се пренесе в миналото — в деня на първата им целувка на екрана.
	Тогава Джорджи стоеше до друго перило, на друг балкон, гледащ към река Чикаго, близо до моста на авеню „Мичиган“. Както обикновено, през първите две седмици снимаха външните сцени, преди да се върнат в Ел Ей, за да заснемат останалите кадри от петия сезон. Беше неделя сутринта, в края на юли и полицаите временно бяха отцепили района. Въпреки лекия бриз, полъхващ откъм езерото, живачният стълб наближаваше трийсет и два градуса.
	— Брам тук ли е? — попита режисьорът Джери Кларк.
	— Още го няма — отвърна помощник-режисьорът.
	Брам ненавиждаше ранните сутрешни обаждания почти толкова, колкото и ролята си на Скип. Джорджи беше сигурна, че Джери е изпратил асистентката на продукцията да го измъкне от леглото. Пръстите й се вкопчиха в перилото. Нямаше търпение днешният ден да свърши. Беше изминала година от онази гнусна нощ на борда на яхтата, но тя все още не му бе простила за това, което бе направил. Не беше простила и на себе си, задето му бе позволила да стигне толкова далеч. Успяваше да се справи с трудната ситуация, като се преструваше, че той не съществува. Само когато камерите заработеха и той се превръщаше в Скип Скофийлд с нежните си, умни очи и загрижено, любящо изражение, тя си позволяваше да свали защитните прегради.
	В онзи ден я бяха облекли в тясна, но не прекалено тясна тениска и къса, но не твърде къса памучна пола. Продуцентите й бяха разрешили да боядиса косата си в по-кестеняв оттенък, но тя продължаваше да ненавижда къдриците си. Ала нищо не можеше да направи — телевизионната компания притежаваше не само косата й, но и цялата нея. Договорът й забраняваше боди пиърсинг и татуировки, секс скандали и наркотици. Очевидно договорът на Брам нищо не му забраняваше.
	— Някой да открие кучия син! — провикна се ядосано режисьорът.
	— Кучият син вече е тук. — Брам пристъпи напред, с висяща от устните цигара. Кървясалите му очи странно контрастираха със светлосинята трикотажна риза, идеално изгладения панталон и скромния часовник.
	— Успя ли да надникнеш в сценария? — попита го Джери ехидно. — Ще снимаме първата целувка на Скип и Скутър.
	— Да, прочетох го. — Той запрати цигарата през перилото. — Давайте по-скоро да приключваме с тази тъпня.
	Докато стоеше на балкона, облечена като обикновено добро и мило момиче, Джорджи го ненавиждаше толкова силно, че изгаряше от ярост. През първите години на сериала тя бе изпълнена със заслепяващата решителност да вижда в него мрачния романтичен герой, очакващ единствената жена, която можеше да го спаси и изведе на правия път. Ала той се оказа най-обикновена отровна змия, а тя — заслепена наивница, не съумяла веднага да разбере с кого си има работа.
	Те прочетоха репликите си и заеха местата си. Камерата заработи. Джорджи чакаше магията да започне и Брам да се преобрази в Скип.


	СКИП (гледайки нежно към Скутър): Скутър, какво да правя с теб?
	СКУТЪР: Можеш да ме целунеш. Зная, че не искаш. И сега ще кажеш, че аз съм…
	СКИП: Истинска напаст.
	СКУТЪР: Не исках да съм такава. (Скип се взира изпитателно в очите на Скутър, сетне бавно я целува.)


	Джорджи усети натиска на твърдите му устни. Този път магията не сработи. Устните на Скип трябваше да бъдат меки. И Скип не вонеше на цигари, и от него не се излъчваше грубост. Тя побърза да се отдръпне.
	— Стоп! — извика Джери. — Има ли някакъв проблем, Джорджи?
	— Има проблем, разбира се — намръщи се Брам пред камерата. — Мамка му, едва осем сутринта е.
	— Още един дубъл! — отсече режисьорът.
	Последва втори, трети. Отново и отново. Беше обикновена екранна целувка, но колкото и да се стараеше, Джорджи не успя да повярва, че Скип я целува, и при всяко докосване на устните им тя отново преживяваше унижението от онази нощ.
	След шестия дубъл Брам напусна снимачната площадка, като злобно я посъветва да вземе няколко „шибани урока по актьорско майсторство“. В отговор тя му извика да си изплакне устата с „шибана вода за уста“. Екипът беше свикнал с капризния темперамент на Брам, но никой не очакваше нещо подобно от Джорджи и тя се засрами.
	— Простете — промърмори. — Не исках да си го изкарвам на вас. Просто имам лош ден.
	Режисьорът уговори Брам да се върне. Джорджи потърси дълбоко в душата си и някак си успя да използва бушуващите в нея емоции, за да предаде смущението на Скутър. Накрая заснеха сцената.
	А ето че сега й предстоеше да направи отново това, което мислеше, че никога няма да се повтори — да се целува с Брам Шепърд.
	Когато устата на Брам докосна нейната, устните му бяха меки, каквито трябваше да бъдат устните на Скип. Джорджи се опита мислено да се отдръпне в онова тайно кътче, където се бе крила преди толкова много години. Но нещо й пречеше. Брам вече нямаше вкус на дълги разгулни нощи и долнопробни барове. Сега ухаеше на чисто. Е, не като Ланс, който беше вманиачен и постоянно смучеше ментолови таблетки, а чисто като…
	Не можеше да го определи, но знаеше, че не й харесва. Искаше Брам да бъде Брам. Искаше киселия вкус на снизхождението му, горчивата жлъч на презрението му. Можеше да се справи и с двете.
	Очакваше той да напъха език в гърлото й. Не че го желаеше — пази боже! — но поне щеше да й бъде познато.
	Той захапа леко долната й устна, сетне бавно я пусна да стъпи на крака.
	— Добре дошла в семейния живот, госпожо Шепърд — промълви с нежен глас, като в същия миг ръката му, скрита в гънките на полата й, я щипна силно по дупето.
	Джорджи се усмихна с облекчение. Най-после истинският Брам се бе събудил.
	— Добре дошъл в сърцето ми… — отвърна му тя със същата разтапяща нежност, — … господин Джорджи Йорк. — Лакътят й под сакото му се стрелна и го сръга жестоко в ребрата.


	Навън бе тъмно, когато Дъфи си тръгна. От рецепцията донесоха съобщение и го пъхнаха под вратата. Телефонната централа на хотела бе прегряла от десетки позвънявания. Навън дежуреше цяла орда от фоторепортери. Джорджи включи телевизора и видя, че сензацията за женитбата им бе водещата новина по всички канали. Докато Брам се обличаше, тя седеше на ръба на дивана и го чакаше.
	Всички бяха шокирани.
	Никой не бе очаквал това да се случи. И тъй като на телевизионните екипи бяха известни само оскъдни факти, новинарските емисии се опитваха да запълнят празнините в репортажите си с коментари на така наречените експерти, които абсолютно нищо не знаеха.
	_След краха на първия си брак Джорджи се връща към удобството на познатото…_
	_Може би Шепърд се е уморил от живота на плейбой…_
	_Но дали действително той е поумнял и се е променил за добро? Джорджи е богата жена, така че…_
	Брам излезе от спалнята с чисти джинси и черна тениска.
	— Довечера тръгваме.
	Тя изключи звука на телевизора.
	— Не изгарям от нетърпение да пътувам до Ел Ей, следвана по петите от глутница папараци. Както би казала принцеса Даяна „вече сме го преживели“.
	— Погрижил съм се за това.
	— Та ти не си способен да се грижиш дори за себе си.
	— Нека ти го обясня другояче. Няма да остана тук. Можеш или да дойдеш с мен, или да обясниш на пресата защо новият ти съпруг е заминал сам.
	Явно той печелеше тази схватка, затова Джорджи си позволи само да просъска презрително:
	— Надявам се, че знаеш какво правиш.
	Както се оказа, той действително държеше ситуацията под контрол. Ван на фирма за ВиК услуги ги очакваше на тъмната товарна платформа. Брам метна вътре куфарите им, извади от портфейла си две сгънати банкноти и ги пъхна в ръката на шофьора. Сетне й помогна да се качи отзад, последва я и затръшна вратата.
	Вътре вонеше на развалени яйца. Сместиха се в теснотията до вратите, със свити колене, облегнати на куфарите.
	— По-добре да не пътуваме в тази смърдяща катафалка до Ел Ей — промърмори тя.
	— Винаги ли хленчиш така?
	_Доста често_, помисли си младата жена. Поне през последната година. Но това щеше да се промени.
	— А ти мислиш само за себе си.
	Ванът се наклони, докато слизаше от товарната платформа, и тя залитна към него. Докъде бе стигнала! Да бяга от Лас Вегас, натикана в задната част на микробуса на някакъв водопроводчик! Притисна буза към сгънатите си колене и затвори очи, опитвайки се да не мисли за това, което ги очакваше.


	СКУТЪР: Никога не гледам към звездите.
	СКИП: Защо?
	СКУТЪР: Защото ме карат да се чувствам толкова незначителна и малка. По-малка от точица. По-скоро ще пъхна ръка в клетката на лъва, отколкото да погледна към звездите.
	СКИП: Това е откачено. Звездите са красиви.
	СКУТЪР: А мен ме потискат. Искам да постигна големи неща в живота, ала как да го сторя, когато те постоянно ми напомнят колко съм нищожна?


	Накрая ванът излезе на магистралата и спря на неравен черен път. Брам скочи на земята. Джорджи подаде глава навън. Беше тъмно като в рог и изглежда, се намираха насред някаква пустош. Тя слезе, заобиколи и се отправи предпазливо към предната част на вана. Фаровете осветяваха дървена табела с надпис: „Джин Драй Лейк“. Редом се виждаше полусъдран плакат, рекламиращ някакъв рок фестивал. Брам говореше с шофьора на очукан стар седан. Джорджи не искаше да разговаря с никого, затова остана на мястото си.
	Шофьорът на вана мина покрай нея, понесъл багажа й.
	— Наистина много ви харесвах в „Скип и Скутър“ — рече той.
	— Благодаря. — Толкова й се искаше повече хора да й кажат, че я харесват в някой от другите й филми.
	Шофьорът на седана слезе и натовари куфарите им в багажника. Двамата мъже се качиха във вана и потеглиха. Джорджи и Брам останаха сами. Лунната светлина посребряваше лъскавата му коса, която сияеше в мрака.
	— Те ще се раздрънкат за това — промърмори Джорджи. — Знаеш, че ще го направят. Историята е прекалено пикантна.
	— Когато излезе на бял свят, ние отдавна ще сме си у дома.
	_У дома._ Тя не можеше да си ги представи двамата, наврени в малката й къща под наем. Налагаше се спешно да намери друго жилище, достатъчно голямо, за да се виждат колкото може по-рядко. Когато отвори вратата на колата, погледна часовника си. Беше два часа; бяха изминали само дванайсет часа, откакто се бе събудила и бе установила, че се е накиснала в тази ужасна каша.
	Брам се плъзна зад волана. Караше бързо, но не безразсъдно.
	— След два дни един мой приятел ще закара колата ми в Ел Ей. Ако имаме късмет, точно толкова време ще мине, преди да разберат, че сме заминали.
	— Нуждаем се от място, където да живеем — каза Джорджи. — Ще помоля агента ми по недвижими имоти бързо да намери нещо подходящо.
	— Ще живеем в моя дом.
	— В твоя дом? Мислех, че пазиш вилата на Тревър в Малибу.
	— Отивам там само когато искам да се махна.
	— От _какво_? — Тя изрита сандалите си. — Почакай. Струва ми се, че Трев ми каза, че живееш в апартамент.
	— Има ли нещо лошото в апартаментите?
	— Да. Малки са.
	— Винаги ли си била такава снобка?
	— Не съм снобка. Става дума за лично пространство. Не желая постоянно да се натъкваме един на друг.
	— Ще е малко трудно само с една спалня. При все че спалнята е доста просторна.
	Джорджи му метна свиреп поглед.
	— Няма да живеем в апартамент с една спалня.
	— Ако искаш, ти може да не живееш, но това е моят дом и аз не мърдам от там.
	Сега вече Джорджи разбра. Ето как възнамеряваше да действа Брам. Щеше да става, както той каже, или излизаше от играта.
	Главата я болеше, вратът й се бе схванал и тя не виждаше смисъл да спори за това, докато не пристигнат в Лос Анджелис. Извърна се и затвори очи. Лесно беше да реши да управлява сама живота си. Много по-трудно щеше да бъде да приведе това решение в действие.


	Джорджи се събуди на зазоряване. Беше заспала, облегнала глава на вратата и вратът й отказваше да помръдне. Тя го разтърка и потръпна. Движеха се по извита улица, застроена от двете страни с къщи, почти скрити зад гъста зеленина. Брам я погледна. Ако не се смяташе наболата брада, по нищо не личеше, че е прекарал безсънна нощ.
	— Къде сме? — начумери се Джорджи.
	— На Холивудските хълмове.
	Минаха покрай висока ограда от фикуси, направиха завой и се озоваха на алея за коли, от двете страни на която се издигаха каменни колони. Отпред се показа голяма каменна къща с червеникавокафява хоросанова замазка в испански колониален стил. Избуяла бугенвилия обвиваше еркера с шест сводести прозореца, дива лоза се катереше по двуетажната кръгла кула, извисяваща се в единия край на къщата.
	— Знаех си, че излъга за апартамента.
	— Това е къщата на приятелката ми.
	— На _приятелката_ ти?
	Той спря пред входа и угаси двигателя.
	— Ти ще трябва да й обясниш какво се случи. Ще бъде по-добре, ако чуе историята от теб.
	— Искаш аз да обясня на твоето _гадже_ защо сме се оженили?
	— Да не би да предпочиташ да го разбере от вестниците? Не смяташ ли, че трябва да съм по-внимателен към жената, която обичам?
	— Ти никога в живота си не си обичал друг човек. И откога имаш само една приятелка?
	— Винаги има първи път. — Той разкопча колана и слезе от колата.
	Джорджи забърза след него към входа със сводеста веранда, с под, облицован със сини и бели испански плочки. Между трите малки вити каменни колони, в същия ръждивокафяв цвят като мазилката, надничаха няколко теракотени делви с цветя.
	— Няма да казваме на никого истината за случилото се помежду ни — прошепна тя. — Особено на жената, която има пълното право да иска да си отмъсти.
	Брам пристъпи на верандата.
	— Ако чувствата й към мен са сериозни, както си мисля, тя ще си държи устата затворена и ще чака това да свърши.
	— А ако не са?
	Брам повдигна вежди.
	— Нека да бъдем честни, Скут. Познавала ли си поне една жена, която да не е изпитвала сериозни чувства към мен?


>	6

	Брам имаше ключ от къщата на приятелката си. Или живееше с нея, или прекарваше много време там, което обясняваше защо се нуждаеше от апартамент само с една спалня. Джорджи го последва по стъпалата в преддверието с бронзови аплици и светлокафяви стени.
	— Трябваше да ми кажеш по-рано за нея.
	Той кимна към задната част на къщата.
	— Кухнята е натам. Ще й е нужно кафе. Ще я подготвя за срещата, докато ти го свариш.
	— Брам, идеята не е добра. Казвам ти като жена, че…
	Но той вече бе изчезнал нагоре по стълбите. Джорджи се отпусна на най-долното стъпало и зарови лице в шепи. Приятелка. Брам винаги е бил заобиколен от красавици, но досега не бе чувала да има сериозна връзка. Сега й се искаше да не беше прекъснала Тревър, когато понечи да й сподели някои клюки за живота на Брам.
	Накрая стана и се огледа. Приятелката му явно притежаваше съвършен вкус за декориране на интериора, при все че не разбираше от мъже. За разлика от множеството по-стари къщи в стил испански хасиенди, тук подовете бяха от светло дърво и или бяха оригинални, или бяха умело изработени, за да приличат на грубите селски подове, което придаваше топлина и уют на стаите. Диваните и креслата бяха удобни, с тапицерии в приглушени тонове, по които бяха пръснати красиви индийски възглавнички и тибетски покривки в охра, маслиненозелено, ръждиво, сребристосиво или с цвят на потъмняло злато. Поредица от френски прозорци откриваше изглед към задната веранда, откъдето лъчите на сутрешното слънце струяха щедро върху пищните лимонови и кумкуатови* дръвчета в декоративни керамични делви. В старинна маслинова амфора растеше пищна лоза, която се виеше от едната страна на камината и масивната каменна полица, украсена с резба в мавритански стил.
	[* Кумкуат — дребен цитрусов плод, подобен на портокал. — Б.пр.]
	Стените на добре оборудваната кухня с лъскави уреди бяха с груба мазилка, а подът бе облицован с плочки в топъл земен цвят с тъмносини акценти. Над централния кухненски блок висеше полилей от ковано желязо с абажури с калаено покритие. Еркерът с шестте сводести прозореца, които бе видяла отвън, оформяше кът за хранене. Джорджи намери кафеварката и свари кана кафе. Досега не бе чула писъци от горния етаж, но това беше въпрос на време. Отнесе своята чаша на покритата веранда със същите вити каменни колони в червеникавокафяв цвят и сини и бели испански плочки на пода като при предната веранда. Филигранните метални фенери, мозаечните маси с извити крака от ковано желязо, орнаментираният дървен параван и мебелите, тапицирани с пъстроцветни марокански и турски платове, я караха да се чувства, сякаш се бе озовала в някой стар ориенталски квартал. Гъстите лози, ниските палми и бамбуковите стъбла създаваха усещане за уединение.
	Джорджи загърна раменете си с памучен шал и се настани в удобния шезлонг. Само лекият звън на медните вятърни звънчета нарушаваше хладната утринна тишина. Брам очевидно не познаваше добре приятелката си. Жена, притежаваща такъв дом, няма да приеме спокойно новината, че любимият й се е оженил за друга, независимо какви обстоятелствата са го принудили на подобна стъпка. Беше глупак, ако си въобразяваше подобно нещо, което бе странно, защото Брам никога…
	Джорджи подскочи толкова рязко, че кафето се разплиска върху ръката й. Облиза го, остави чашата върху купчината списания и се втурна вътре. Изкачи стъпалата на един дъх и намери главната спалня, където Брам лежеше по лице, дълбоко заспал върху огромното легло. Сам.
	Джорджи бе забравила най-важното правило, когато си имаш работа с Брам Шепърд — никога да не вярва на нито една негова дума.


	За малко да му излее кофа със студена вода върху главата, но размисли. Колкото по-дълго той спеше, толкова по-малко ще й се налага да общува с него. Слезе долу и отново се настани на верандата. В осем часа се обади на Трев, който, както се очакваше, едва не й спука тъпанчето:
	— _Какво, по дяволите, става?_
	— Истинска любов — осведоми го тя.
	— Не мога да повярвам, че той се е оженил за теб. И още по-малко мога да повярвам, че си го убедила на подобна щуротия.
	— Бяхме пияни.
	— Повярвай ми, той не може да е бил толкова пиян. Брам винаги знае точно какво прави. Къде е той сега?
	— Спи на горния етаж във великолепна къща, която очевидно е негова.
	— Купи я преди две години. Само един бог знае как е успял да плати първата вноска. За никого не е тайна, че не е финансово обезпечен.
	И тъкмо заради това Брам се бе съгласил да продължат с този брак. Заради петдесетте хиляди долара на месец, които му бе обещала.
	Но Трев не знаеше за този „съпружески хонорар“.
	— Той е решил, че ти си неговият пропуск към професионален възход. Тази публичност и твоята репутация може да му помогнат да получи някоя и друга прилична роля. Брам се преструва, че не го е грижа, задето е останал без работа по своя вина, но повярвай ми, не е така.
	Изнервена, Джорджи слезе от верандата в двора и се загледа в къщата. Втора редица вити колони се извисяваха над първата, поддържайки покрива на терасата, опасваща целия горен етаж, по чиито стени с червеникавокафява мазилка пълзяха гъсто заплетени лози.
	— Едва ли е чак толкова закъсал за пари — усъмни се тя. — Къщата е невероятна.
	— И е ипотекирана до покрива. Брам направи сам по-голямата част от ремонта.
	— Няма начин. Той спомена за някаква безумно влюбена в него жена, която е платила част от сметките.
	— Възможно е.
	Искаше й се да научи повече, но когато го притисна, Трев на бърза ръка й затвори устата.
	— И двамата сте мои приятели и не желая да бъда въвличан в тази история. Макар че определено настоявам да ме поканите на вечеря, за да се полюбувам на искрите, прехвърчащи помежду ви.
	Джорджи видя, че на мобилния си телефон има трийсет и осем есемеса, като десет от тях бяха от баща й. Можеше да си представи колко е обезумял, но все още не бе готова да говори с него. Преди два дни Ейприл бе заминала със семейството си за фамилната ферма в Тенеси. Джорджи набра номера й, но щом чу гласа на приятелката си, се разчувства, защитните й прегради рухнаха и тя прехапа устни.
	— Ейприл, няма начин да знаеш, че всичко, което смятам да ти разкажа, са куп лъжи, така че с чиста съвест можеш да разпространиш информацията на всички.
	— О, слънчице… — Ейприл звучеше като загрижена майка.
	— Двамата с Брам се срещнахме случайно в Лас Вегас. Помежду ни мигом запрехвърчаха искри и ние осъзнахме, че винаги сме се обичали. Решихме, че сме изгубили твърде много време, докато сме били разделени, затова се оженихме. Ти не знаеш със сигурност къде сме в момента, но предполагаш, че все още сме заключени в апартамента ни в „Беладжио“ и се наслаждаваме на импровизиран меден месец. Представяш си колко се радват всички, че Брам Шепърд най-сетне е улегнал и помъдрял, а светът е получил хепиенда, от който бе лишен с прекратяването на сериала „Скип и Скутър“. — Въздухът заседна в гърлото й като бодливо кълбо. — Би ли се обадила на Саша, за да й разкажеш това, което току-що чу? Ако се появи Мег…
	— Разбира се, скъпа, но наистина съм много разтревожена за теб. Още днес ще взема обратния полет и…
	— Не. — Съчувствието в гласа на Ейприл едва не я накара да избухне в сълзи. — Добре съм. Наистина. Само съм малко разстроена и не съм съвсем на себе си. Обичам те.
	Тя затвори и се застави да погледне реалността в очите. За известно време се налагаше да остане в тази къща. Публиката очакваше, че като щастливи младоженци двамата няма да се разделят нито за минута. Щяха да минат седмици, преди Джорджи да може да отиде някъде без него. Отпусна се отново на шезлонга, затвори очи и се опита разумно да обмисли всичко. Ала тъй като нямаше лесни отговори, накрая задряма под звъна на медните вятърни камбанки.
	Но когато след два часа се събуди, не се чувстваше по-свежа и отпочинала. Неохотно се запъти към горния етаж. От дъното на коридора се разнасяха оглушителни латино ритми. Решена да разузнае какво става, тя мина покрай спалнята на Брам и зърна куфара си, оставен в средата на пода.
	Да бе, как ли пък не! Тази няма да я бъде!
	Ако й бяха предложили да отгатне как изглежда спалнята на Брам Шепърд, Джорджи щеше да си представи нещо като дискотека с пилон за стриптийзьорки, но щеше да сгреши. Голият сводест таван и стените с груба мазилка с цвят на кафява елда създаваха впечатление за богатство, елегантност и чувственост, но без следа от пошлост. Правоъгълни кожени панели в бронзова решетка служеха за табла на огромното легло, а удобният кът за отдих бе разположен в кулата, която Джорджи бе видяла още с идването си.
	Когато влезе да вземе куфара си, музиката спря. Миг по-късно Брам се появи на вратата на спалнята с мокра тениска с логото на „Лейкърс“ и сиви спортни шорти. Само като го видя толкова бодър и пращящ от здраве, гневът й избухна:
	— Запознах се долу с _приятелката_ ти! Тя падна на колене и ми благодари, задето съм я отървала от теб.
	— Надявам се, че си била любезна с нея.
	Дори не благоволи да се извини за лъжата си, но Брам никога не й се бе извинявал за нищо сторено. Джорджи се приближи към него.
	— Няма никаква приятелка и никакъв апартамент. Това е твоята къща и аз настоявам да престанеш с лъжите.
	— Не можах да се сдържа. Ти ми действаш на нервите. — Той я подмина невъзмутимо и се насочи към банята.
	— Говоря сериозно, Брам! Заедно сме в тази история. Колкото и да ненавиждаме създалата се ситуация, официално сме един екип. Ясно ми е, че ти не разбираш какво означава това, но аз — да. Един екип може да работи само когато членовете му действат заедно.
	— Добре. Пак започваш да ми лазиш по нервите. Опитай се да се развлечеш с нещо, докато се къпя. — Изхлузи тениската и се скри в банята. — Освен ако… — подаде глава през вратата, — не искаш да скочиш под душа и да си поиграем на някои водни игрички. — Отправи й престорено сладострастен поглед. — След вчерашната нощ… не бих казал, че си нимфоманка, но си доста близо.
	О, не. Нямаше да я победи толкова лесно. Джорджи вирна брадичка и му отвърна с не по-малко жарък поглед.
	— Боя се, че ме бъркаш с онзи немски дог, който имаше някога.
	Той се засмя и затвори вратата на банята.
	Младата жена грабна куфара си и го изнесе в коридора. Отново я налегна усещането, че се е озовала в капан, и сърцето й бясно се разтуптя. Спря се и си заповяда да се овладее. Довечера все трябваше да спи някъде. Беше зърнала къща за гости отзад в двора, но Брам със сигурност имаше някаква прислуга, затова не биваше да се настанява толкова надалече.
	Огледа горния етаж и откри пет спални. Брам използваше едната за килер, другата бе превърнал в добре оборудвана фитнес зала, а третата беше просторна, но празна. Само стаята до главната спалня беше обзаведена с двойно легло с табла, украсена с резба, и скрин в същия мавритански стил. Светлината проникваше през френските прозорци, водещи към задната тераса. Стените в прохладно лимонов цвят контрастираха приятно с тъмното дърво и многоцветния ориенталски килим.
	Утре секретарят й щеше да донесе дрехите й, но дотогава Джорджи разполагаше само с един чист комплект дрехи. Разопакова куфара и отнесе тоалетните си принадлежности в принадлежащата баня, изградена от стъклени панели, с под, облицован с аленочервени теракотени плочки. Отчаяно се нуждаеше от душ, но когато се върна в стаята, за да свали дрехите си, завари Брам проснат на леглото, облечен с чиста тениска и карго шорти, балансирайки върху гърдите си чаша с нещо, което приличаше на уиски. А дори още нямаше два следобед!
	Брам завъртя чашата между пръстите си.
	— Не е уместно да спиш тук. Икономката ми живее над гаража. Опасявам се, че тя ще забележи, ако спим в отделни легла.
	— Ще си оправям леглото всяка сутрин, преди тя да го види — изрече Джорджи с престорено сладникав тон. — Колкото до моите вещи… кажи й, че съм превърнала стаята в гардеробна.
	Той отпи от уискито и разтвори кръстосаните си крака.
	— Държа на това, което ти казах вчера. Ще играем по моите правила. Редовният секс е едно от тях.
	Тя го познаваше прекалено добре, за да се престори на изненадана.
	— Живеем в двайсет и първи век, Скипър. Мъжете вече не отправят сексуални ултиматуми.
	— Е, аз отправям. — Той надигна стройното си тяло от леглото и в този миг й заприлича на светлокафяв лъв, готов да се нахвърли върху жертвата си. — Няма да се откажа от секса, което означава, че или ще ти изневерявам, или ще правим това, което правят всички семейни двойки. И не се тревожи. Вече не си падам толкова по садо-мазото, както някога. Не че съм се отказал напълно… — Насмешливият му тон й се струваше още по-унизителен от грубото презрение, което тя помнеше. Той отпи лениво от уискито. — В града има нов шериф, Скутър. Двамата с татенцето вече не държите козовете. Играем с нова колода и сега е мой ред да раздавам картите. — Вдигна чашата си за подигравателна наздравица и изчезна в коридора.
	За да се успокои, Джорджи си пое дълбоко дъх дванайсет пъти, после още шест. Знаеше, че няма да е лесно да се превърне в целеустремена и самостоятелна жена. Но все пак тя държеше чековата книжка, нали? И това й вдъхваше увереност да приеме предизвикателството. Определено, абсолютно, безвъзвратно беше готова да откликне на предизвикателството.
	Беше напълно сигурна в това.


	Брам тъкмо се спусна по стълбите и мобилният телефон в джоба му завибрира. Преди да го вдигне, той се оттегли в най-далечния край на дневната.
	— Здравей, Кейтлин.
	— Виж ти, виж ти… — отвърна му познат женски глас. — Може да се каже, че си пълен с изненади!
	— Животът винаги трябва да е интересен.
	— Какъв късмет, че снощи пуснах телевизора, иначе нямаше да чуя вълнуващата новина.
	— Може би ще ме сметнеш за безчувствен, но не фигурираш в първата десетка на списъка ми с контактите.
	Докато тя продължаваше да излива възмущението си по телефона, той зарея поглед през френските прозорци към верандата. Обичаше тази къща. Това беше първото място, където се чувстваше у дома, или поне така си представяше, че трябва да бъде истинският дом, какъвто никога не бе имал — спокоен и уютен. Разкошните имения, които бе наемал, докато се снимаше „Скип и Скутър“, приличаха повече на студентски квартири, тъй като с него винаги живееха поне четирима от така наречените му приятели. Половината от стаите се озвучаваха от шумни видеоигри, в други се чуваха страстни стенания, а навсякъде се търкаляха празни бирени кутии и опаковки от пици, пържени картофи и сандвичи. И беше пълно с жени, много жени — някои от тях умни и порядъчни момичета, които заслужаваха нещо по-добро.
	Докато слушаше с едно ухо натякванията на Кейтлин, той прекоси задния коридор, спусна се няколко стъпала надолу и се озова в малка кинозала, която сам бе оборудвал. Чаз сигурно бе гледала филм предишната вечер, защото още се усещаше леката миризма на пуканки. Младият мъж отпи от питието си и се отпусна в едно от удобните кожени кресла с падаща облегалка. Празният екран му напомни за настоящото му положение. Беше проиграл шанса на живота си, когато безотговорното му поведение сложи край на сериала „Скип и Скутър“. Също като своя старец, който бе прецаквал всяка възможност, изпречила се на пътя му. Какво да се прави, наследственост — крушата не пада по-далеч от дървото.
	— Търсят ме по другата линия, скъпа — прекъсна той нескончаемия монолог на Кейтлин, когато най-сетне му писна. — Трябва да затварям.
	— Шест седмици — изстреля тя. — Само толкова ти остават.
	Като че ли можеше да забрави.
	Брам провери съобщенията си и изключи телефона. Не можеше да вини Кейтлин за горчивия словесен порой, с който го заля, ала в момента имаше много по-голям и важен проблем. Когато узна, че Джорджи смята да прекара уикенда в Лас Вегас, той реши да я последва. Обаче играта, която самият той бе започнал, внезапно придоби безумен обрат, който изобщо не беше предвидил. Със сигурност и през ум не му беше минавало да се жени.
	Сега трябваше да измисли как да обърне тази фарсова ситуация в своя полза. Джорджи имаше хиляди основателни причини да го ненавижда, хиляди причини да се възползва от всяка негова слабост, която можеше да открие. А това означаваше, че трябва да й позволи да види само онова, което тя очакваше да види. За щастие, и без това имаше възможно най-лошото мнение за него, а той нямаше намерение да прави нищо, което да го промени.
	Почти изпитваше жал към нея. Джорджи беше добра и отзивчива по душа, така че двамата не бяха равностойни партньори. Тя винаги поставяше на преден план интересите на околните, а после обвиняваше себе си, ако същите тези хора я подведат или предадат. Той, от друга страна, беше егоистичен и самовлюбен кучи син, отраснал с правилото, че трябва сам да се погрижи за себе си. Затова не изпитваше никакви угризения на съвестта да я използва. Сега, след като най-сетне знаеше какво иска от живота, щеше да преследва целта си с всякакви средства.
	Джорджи Йорк нямаше никакъв шанс.


	Джорджи си взе душ и си направи сандвич с пуешко месо. Отиде да потърси нещо за четене в трапезарията, която служеше и за библиотека. В средата на стаята бе поставена масивна кръгла черна маса за хранене пачи крак, испанска или навярно португалска изработка, над която висеше меден полилей в мавритански стил. Помещението изглеждаше удобно и уютно. Високи до тавана лавици изпълваха всички стени, с изключение на тази с френските прозорци, през които се излизаше в градината. Освен книгите, по лавиците се виждаше интересна смесица от екзотични сувенири: звънчета от остров Бали, късчета кварц, средиземноморска керамика и малки картини от мексикански самобитни художници.
	Дизайнерката на Брам бе създала уютен дом, предразполагащ към приятно прекарване на времето, но съдейки по разнообразните колекции, тя или не го познаваше достатъчно добре, или не я интересуваше, че недоучилият й клиент от бедняшки чикагски квартал едва ли ще оцени усилията й. Джорджи отнесе богато илюстрирания албум с репродукции от съвременни калифорнийски художници до люлеещия се кожен стол в ъгъла. Ала с напредването на вечерта тревогата й растеше и й ставаше все по-трудно да се съсредоточи върху албума в ръцете й. Време беше да се залови сериозно за работа. Може би Брам не виждаше необходимостта двамата да съставят общ план за контакти с пресата, ала тя смяташе, че е наложително. Те трябваше да решат колкото може по-бързо кога и как да се появят отново пред обществото. Джорджи остави настрани албума и отиде да го потърси. Когато не го откри никъде в къщата, пое по чакълестата пътека, извиваща се между бамбуковите стъбла и високите храсти, към къщата за гости.
	Постройката не беше по-голяма от гараж за две коли, със същия покрив от червени керемиди и стени с червеникавокафява замазка като голямата къща. Двата предни прозореца бяха тъмни, но младата жена чу звън на телефон от вътрешността и зави по тясната пътека по посока на звука. Светлината, струяща от отворените стъклени врати, осветяваше малкия вътрешен двор, покрит с чакъл, в който имаше два шезлонга с жълтеникавозелени възглавнички и няколко керамични саксии с бегонии. По стената, около разтворените врати, се виеше буйна лоза. Джорджи надникна вътре и видя уютен кабинет със стени в приятен керемиден цвят и бетонен под, застлан с килим от морска зостера*. По стените висеше интересна колекция от рамкирани афиши от различни филми, някои от които, като този на Марлон Брандо в „На кея“ и на Хъмфри Богарт в „Африканската кралица“, очаквано бяха сред предпочитаните от Брам. Но имаше и такива, като Джони Деп в „Бени и Джун“, Дон Чийдъл в „Хотел Руанда“ и Джейк Коранда, бащата на Мег, които я изненадаха.
	[* Вид морска трева, която вирее по крайбрежията. — Б.пр.]
	Когато тя влезе, Брам говореше по телефона, седнал зад Г-образно дървено бюро с цвят на узряла кайсия. Отстрани върху бюрото се мъдреше неизменната чаша с уиски. Върху един рафт във вградената библиотека в единия край на кабинета се виждаше купчина с развлекателни списания, както и някои професионални киносписания като „Синаст“ и „Фейд Интерес“. Тъй като никога не бе виждала Брам да чете нещо по-сложно от „Пентхаус“, Джорджи предположи, че тази колекция също е едно от дизайнерските хрумвания.
	Той не изглеждаше никак щастлив да я види. Очертаваше се нелека задача.
	— Налага се да затварям, Джери — каза той в слушалката. — Трябва да се подготвя за утрешното съвещание. Поздрави Дори от мен.
	— Ти имаш _кабинет_? — удиви се тя, когато той затвори.
	Брам скръсти ръце на тила си.
	— Принадлежал е на предишния собственик. Още не съм имал време да го превърна в пушалня за опиум.
	Джорджи забеляза върху бюрото нещо, което й заприлича на холивудския телефонен указател с имената и номерата на продуценти, режисьори и директори на студия, но когато понечи да го разгледа по-отблизо, Брам побърза да го затвори.
	— Какво съвещание имаш утре сутринта? — попита тя. — Ти нямаш никакви срещи и съвещания. Дори не ставаш преди обяд.
	— Ти си моята среща. — Той кимна към телефона. — Папараците са открили, че вече не сме във Вегас, и къщата е под обсада. Налага се още тази седмица да сложим порта с охранителна система. Ще ти дам възможността ти да платиш за това удоволствие.
	— Каква изненада!
	— Ти си тази с големите мангизи.
	— Ще си ги приспаднеш от петдесетте хиляди долара на месец, които ти плащам — отряза го Джорджи, загледана в афиша на Дон Чийдъл. — Трябва да съставим план. Първата ни работа утре сутринта е да…
	— Аз съм на меден месец. Никакви делови разговори.
	— Трябва да поговорим. Налага се да решим…
	— Джорджи! Тук ли си?
	Сърцето й се сви. Част от съзнанието й се питаше как бе успял да я открие толкова скоро. Друга се чудеше защо му е отнело толкова дълго време.
	По чакълестата пътека към къщата за гости се чуха приближаващи стъпки и след миг се появи баща й. Както винаги, беше строго облечен — бяла риза, светлосив панталон и мокасини от мека кожа с елегантни пискюли отпред. На петдесет и две, Пол Йорк беше строен и слаб. С очилата без рамки и вълнистата посребрена коса удивително приличаше на Ричард Гиър.
	Той пристъпи вътре и се втренчи изпитателно в дъщеря си. С изключение на зеления цвят на очите, двамата по нищо не си приличаха. Джорджи бе наследила голямата уста и кръглото лице от майка си.
	— Джорджи, какво си направила? — попита той с тих, почти безразличен глас.
	И изведнъж тя отново се превърна в осемгодишно момиченце и същите студени зелени очи я осъждаха, задето беше оставила скъпото пале булдог да избяга по време на снимки на реклама за кучешка храна или е разляла сок върху роклята си преди поредното прослушване. Колко й се искаше той да е един от онези пълнички татковци с вечно разрошени коси и измачкани дрехи, които не разбират нищо от бизнес и се интересуват единствено от щастието на дъщеря си. Младата жена побърза да се окопити.
	— Здравей, татко.
	Той скръсти ръце зад гърба си и зачака търпеливо обяснението й.
	— Изненада! — грейна тя във фалшива усмивка. — Не че е съвсем изненада. Искам да кажа… Сигурно си знаел, че се срещаме. Всички видяха снимките, направени в „Айви“. Да, отстрани може да изглежда малко прибързано, но ние всъщност пораснахме заедно и… Всичко е както трябва. Нали, Брам? Нали всичко е супер?
	Ала младоженецът беше прекалено зает да се наслаждава на притеснението й, за да побърза да й заприглася.
	Баща й старателно избягваше да гледа в неговата посока.
	— Бременна ли си? — попита със същия безразличен глас.
	— Не! Разбира се, че не! Това е… — тя се опита да не се задави със следващите думи — брак по любов.
	— Вие се ненавиждате един друг.
	Брам най-после благоволи да се надигне от креслото и се приближи към съпругата си.
	— Всичко остана в миналото, Пол — обяви той и я прегърна през кръста. — Вече сме други хора.
	Пол продължи да го игнорира.
	— Имате ли някаква представа колко репортери са се събрали отвън? Когато идвах, се нахвърлиха върху колата ми.
	Джорджи се запита за миг как я бе намерил в къщата за гости, сетне осъзна, че баща й не би се спрял пред нещо толкова незначително като входен звънец, на който никой не отговаря. Представяше си го как се промъква през храстите и излиза на пътеката, без да измачка дрехите си или да разроши косата си. За разлика от нея, Пол Йорк никога не се смущаваше, не разваляше дрехите или прическата си. И никога не губеше своята целеустременост. Тъкмо заради това му беше толкова трудно да разбере защо изведнъж дъщеря му реши да си вземе шестмесечен отпуск.
	— Трябва незабавно да се погрижиш за репортерите — заяви той.
	— Двамата с Брам тъкмо обсъждахме следващата стъпка.
	Пол най-накрая насочи вниманието си към новоизлюпения си зет. От самото начало двамата бяха врагове. Брам мразеше постоянната намеса на Пол по време на снимките, особено старанието му Джорджи да бъде водеща изпълнителка и да получава най-големия хонорар. А Пол ненавиждаше всичко в Брам.
	— Не проумявам как си успял да убедиш Джорджи да се съгласи на тази лудост — поде баща й, — но отлично зная защо. Искаш да се издигнеш отново на неин гръб, възползвайки се от популярността й точно както някога. Искаш да я използваш, за да възродиш жалката си кариера.
	Баща й не знаеше за парите, затова грешеше, което му се случваше много рядко.
	— Не говори така! — Налагаше се поне да се престори, че защитава Брам. — Именно заради това не ти се обадих. Знаех, че ще се разстроиш.
	— Да се разстроя? — Баща й никога не повишаваше глас, което правеше презрението му още по-болезнено. — Да не би съзнателно да се опитваш да провалиш живота си?
	Не, тя се опитваше да го спаси.
	Пол се залюля на пети, точно както правеше в детството й, когато не си бе научила репликите.
	— А аз си мислех, че най-лошото вече е зад гърба ни.
	Джорджи знаеше какво имаше предвид баща й. Той обожаваше Ланс и побесня, когато двамата се разделиха. Понякога й се искаше той просто да дойде и да й каже откровено това, което мисли, а именно, че всяка истинска жена щеше да съумее да задържи съпруга си.
	— Не смятам, че някога съм бил толкова разочарован от теб — поклати глава баща й.
	Думите я раниха право в сърцето, но тъй като тя бе твърдо решила да стане самостоятелна личност, се насили да изстиска още една сияйна усмивка.
	— И като си помислиш, че съм само на трийсет и една. Имам достатъчно време да подобря това си постижение.
	— Достатъчно, Джорджи — почти любезно се намеси Брам, като свали ръка от кръста й. — Пол, нека ти го обясня съвсем ясно. Сега Джорджи е моя съпруга, това е моят дом, затова се дръж прилично. В противен случай не си добре дошъл.
	Тя затаи дъх.
	— Наистина ли? — процеди Пол със свити устни.
	— Наистина — не му остана длъжен Брам и се запъти към вратата. Но преди да стигне до нея, се върна обратно, изпълнявайки някогашния си фалшив маньовър за излизане също така безупречно, както в епизодите на „Скип и Скутър“. Дори започна със същите реплики: — О, и още нещо… — Така правеше, когато се отплесваше от сценария, при това винаги с усмивка. — Бих искал да видя данъчните декларации на Джорджи за последните пет години. Както и финансовите й отчети.
	Джорджи не можеше да повярва на ушите си. Как можа да… Пристъпи към Брам.
	Лицето на баща й почервеня от гняв.
	— Да не би да намекваш, че съм управлявал лошо парите на Джорджи?
	— Не зная. Лошо ли си ги управлявал?
	Брам бе отишъл твърде далеч. Може и да не понасяше постоянните опити на баща си да контролира всяка нейна стъпка и определено се съмняваше в удачния му подбор на последните сценарии, но той беше единственият човек в света, комуто вярваше безгранично, що се отнася до пари. Би било прекрасно, ако всички деца актьори имаха такъв безупречно честен родител, който да защитава финансовите им интереси.
	Външно баща й изглеждаше още по-спокоен, което никога не беше добър знак.
	— Ето че стигнахме до истинската причина за този брак. Парите на Джорджи.
	Брам изкриви арогантно устни.
	— Първо заяви, че съм се оженил за дъщеря ти заради кариерата си… Сега смяташ, че е заради парите… Човече, ожених се за нея заради секса.
	Джорджи се спусна напред и застана между двамата.
	— Добре, за тази вечер ми стига. Ще ти се обадя утре, татко. Обещавам.
	— Това ли е? Това ли е всичко, което имаш да кажеш?
	— Ако ми дадеш две минути, може би ще успея да измисля някоя остроумна реплика за финал, но засега се боя, че това е единственото, което ми хрумва.
	— Позволи ми да те изпратя — намеси се Брам услужливо.
	— Няма нужда. — Баща й се отправи към вратата. — Вече зная пътя.
	— Но, татко, наистина… Позволи ми…
	Но той вече крачеше по покрития с чакъл вътрешен двор. Тя се свлече в хлътналия кафяв кожен диван точно под Хъмфри Богарт.
	— Беше доста забавно — отбеляза Брам.
	Джорджи стисна юмруци в скута си.
	— Не мога да повярвам, че просто ей така го обвини в непочтеност. И точно ти… който си образец на финансово безхаберие! Не е твоя работа как баща ми управлява моите пари!
	— Щом не крие нищо, значи няма да е против да предостави счетоводните документи.
	— Но аз съм против! — скочи на крака Джорджи. — Моите финанси са поверителни и още утре сутринта ще се обадя на адвоката си, за да съм сигурна, че ще останат такива. — Освен това трябваше да поговори със счетоводителя си, за да потули от баща й петдесетте хиляди долара на месец, които щеше да превежда на Брам. „Домакински разходи“ и „увеличаване на охраната“ звучаха доста по-добре, отколкото „съпружески хонорар“.
	— Не се впрягай толкова — изгледа я той насмешливо. — Наистина ли смяташ, че умея да чета финансови отчети?
	— Ти съзнателно си го дразнил?
	— А ти не се ли забавлява поне мъничко? Сега баща ти знае, че не може да ме командва като теб.
	— Аз сама управлявам живота си — сряза го Джорджи. Или поне се опитваше.
	Тя очакваше той да възрази, но Брам изключи настолната лампа и я побутна към вратата.
	— Време е за лягане. Обзалагам се, че ще ти бъде приятно да ти разтрия гърба.
	— А аз се обзалагам, че няма да ми е приятно. — Тя излезе, а той затвори вратите зад тях. — Защо продължаваш да настояваш за секс? Та ти дори не ме харесваш.
	— Защото съм мъж, а ти си на разположение.
	Мълчанието й бе по-красноречиво от всякакви думи.


>	7

	На сутринта Джорджи оправи грижливо леглото, в което бе спала сама, и слезе долу. В кухнята завари млада жена, застанала в ъгъла, с гръб към вратата. Пред нея имаше гевгир, пълен с ягоди. Боядисаната й черна коса от едната страна беше късо подстригана до брадичката, а от другата — на етажи. На тила й се виждаше татуировка от три малки японски йероглифа, която се губеше надолу в сивата тениска. Голямата дупка отстрани на джинсите бе забодена с безопасна игла. Непознатата приличаше на пънк рокаджийка от деветдесетте години на миналия век и Джорджи нямаше представа какво търси в кухнята на Брам.
	— Ъ… добро утро. — Момичето не отвърна на поздрава й. Джорджи не беше свикнала на подобно грубо отношение, обикновено хората се разтапяха от любезности пред нея, и опита отново: — Аз съм Джорджи.
	— Сякаш не го зная — промърмори троснато момичето, без да се обърне. — Правя специалната протеинова напитка на Брам. Ако искаш нещо, ще трябва сама да си го приготвиш. — Моторът на блендера забръмча.
	Джорджи изчака, докато машинката спре.
	— А ти си…
	— Икономката на Брам. Чаз.
	— Съкратено от…
	— Чаз.
	Джорджи разбра посланието. Чаз я мразеше и не желаеше да разговаря. Типично в стила на Брам да има икономка, която прилича на излязла от филм на Тим Бъртън. Джорджи започна да отваря вратичките на бюфета, търсейки чаша. Намери една и я отнесе до кафеварката.
	Чаз се извърна към нея.
	— Това е специалният сорт кафе на Брам. Само за него — уточни тя. Имаше гъсти черни вежди, една от които с пиърсинг, и дребни, остри черти на лицето, с враждебно изражение. — Обикновеният сорт кафе е в онзи шкаф.
	— Сигурна съм, че той няма да има нищо против, ако изпия чаша от неговото специално кафе. — Джорджи измъкна каничката от кафеварката.
	— Приготвила съм само за един човек.
	— Може би занапред ще е по-добре да приготвяш кафе за двама. — И без да обръща внимание на отровните погледи на икономката, Джорджи взе една ябълка от мексиканската керамична купа и отнесе всичко на верандата.
	Изпи половината чаша — кафето беше превъзходно — и чак тогава провери есемесите си. Ланс отново й бе писал, този път от Тайланд: „Джорджи, това е лудост. Обади ми се веднага“.
	Тя изтри есемеса, след което се обади на пиара и адвоката си. Смътните й обяснения за случилото се през уикенда ги вбеси, ала тя нямаше намерение да казва на никого истината, дори на хората, на които се предполагаше, че трябва да се доверява. Използва същия сценарий, който бе сервирала вчера на секретаря си, за да го помоли да започне да опакова личните й вещи.
	— Не мога да повярвам, че точно вие не сте се досетили, че двамата с Брам се срещаме. Разбира се, ние се постарахме да опазим връзката си в тайна, но вие обикновено винаги сте успявали да ме разгадаете.
	Най-после събра смелост да се обади на Саша. Започна да я разпитва за пожара в офиса й, но приятелката й тутакси я прекъсна.
	— Вече всичко е под контрол. А сега ми обясни какво става наистина и не ми пробутвай онези смехотворни небивалици, които си сервирала на Ейприл — че двамата с господин Секси сте изпаднали в умиление и носталгия, докато сте гледали повторението на някаква серия от „Скип и Скутър“.
	— Това е моята версия и всички ще се придържаме към нея, става ли?
	— Но…
	— Моля те.
	Саша най-после се предаде.
	— Добре, засега млъквам, но когато дойда следващия път в Ел Ей, двете с теб ще си поговорим надълго и нашироко. За съжаление, се налага да остана още за известно време в Чикаго.
	Джорджи винаги очакваше с нетърпение посещенията на Саша, но сега се зарадва, че инквизиторският разпит се отлага.
	Не си даде труд да се обади на агентката си. Баща й щеше да се оправи с Лора. Опитите й да заслужи любовта му бяха все едно да пълни кофа без дъно. Колкото и да се стараеше, никога нямаше да постигне целта. Един ден трябваше да престане да се опитва. Колкото до това, да му каже истината… Не и сега. Никога.
	Брам се появи на верандата, довършвайки остатъците от нещо розово, гъсто и пенесто. Докато оглеждаше как тениската прилепва към непознатите за нея мускулести гърди, Джорджи реши, че някогашният му хероинов шик й харесва повече. Или поне го разбираше. Наблюдаваше завистливо как последното късче ягода изчезва в устата му. И на нея й се искаше да се наслади на пенлив розов шейк на закуска. Но пък тя често искаше неща, които не можеше да има. Щастлив брак, деца, нормални отношения с баща си и кариера, която с годините ще става все по-успешна. Засега щеше да се задоволи с нещо по-скромно — добре обмислен план, който да накара публиката да повярва, че е влюбена.
	— Почивката свърши, Скип — заяви Джорджи и се надигна от стола. — Както и уикендът. Репортерите искат отговори. Необходимо е да съставим план поне за следващите няколко дни. Първото нещо, което трябва да направим…
	— Не разстройвай Чаз — прекъсна я рязко Брам, облизвайки розовото пенесто балонче от ъгъла на устата си.
	— Аз ли я разстройвам? Това момиче е ходеща, говореща машина за грубости.
	— Освен това е най-добрата икономка, която съм имал.
	— Тя ми прилича на осемнайсетгодишна. Кой наема толкова младо момиче за икономка?
	— Тя е на двайсет и аз я наемам. Не се занимавай с нея.
	— Ще бъде малко трудно, ако живея тук.
	— Хайде да се изясним. Ако се наложи да избирам между теб и Чаз, без да се замисля, ще избера нея. — Брам и празната чаша изчезнаха в къщата.
	Очевидно двамата с икономката спяха заедно. Това би обяснило враждебността на Чаз. Тя не приличаше на обичайните му секси куклички, но какво ли знаеше Джорджи за сегашните му предпочитания? Не знаеше нищо и не желаеше да узнава.


	Арън Уигинс, личният й секретар, пристигна след половин час. Джорджи задържа входната врата, за да може да се промуши с най-големия й куфар и няколко тоалета на закачалки.
	— Отвън прилича на военна зона — обяви той с въодушевлението на двайсет и шест годишно момче, все още обсебено от видео игрите. — Папараци, телевизионни репортери от новинарски канали. Зърнах и онова пиленце от „И! Нюз“.
	— Прекрасно — промърмори Джорджи мрачно.
	Арън беше новият й личен секретар, след като предишният дезертира в лагера на Ланс и Джейд. Беше почти толкова широк, колкото и висок — навярно около сто и трийсет килограма и едва метър и седемдесет и пет висок. Твърдата му, остра кестенява коса стърчеше като четка около кръглото розовобузесто лице. Имаше малка пухкава уста, а върху дългия му нос бяха кацнали старомодни очила с рогови рамки.
	— Утре ще опаковам и останалите ти дрехи — обеща той. — Къде да занеса тези?
	— На горния етаж. Дрешникът на Брам е пълен, затова приспособявам стаята до спалнята за гардеробна.
	Когато се качиха на горния етаж, Арън вече се задъхваше, а дръжката на голямата му кожена чанта се бе изхлузила до лакътя. Жалко, че той не полагаше достатъчно грижи за себе си и пренебрегваше деликатните й намеци за физическата му форма. Докато минаваха покрай спалнята на Брам, Арън надникна и се спря.
	— Супер.
	Имаше предвид акустичната стерео уредба, а не обзавеждането.
	— Имаш ли нещо против, след като оставя багажа, да огледам по-отблизо? — помоли той.
	Тъй като знаеше увлечението му по всички новости в техниката, Джорджи не можа да му откаже. Той отнесе дрехите и куфара в съседната стая и се върна, за да се полюбува на електрониката.
	— Впечатляващо.
	— Ще купонясваме ли, бейби? — разнесе се меден глас от прага.
	Арън ахна смутено.
	— Аз съм Арън. Личният секретар на Джорджи.
	Брам повдигна удивено идеалните си вежди към Джорджи. Личните секретари обикновено бяха млади хубавици или елегантно изтупани гейове. Арън не се вместваше нито в една от двете категории. Джорджи не искаше да го назначава, въпреки настойчивите препоръки на баща й. Но по време на интервюто противопожарната аларма в къщата й се задейства и Арън толкова бързо и ловко се справи с проблема, че тя реши да му даде шанс. Той се оказа умен, приветлив, акуратен, надежден и без да капризничи, изпълняваше всичките й поръчения. Освен това беше непретенциозен, с ниско самочувствие и никога не я молеше за услуги от рода на пропуски за модни клубове или скъпи ресторанти, нещо, което предишният й секретар смяташе за даденост.
	Мнозина млади мъже като Арън бяха дошли в Ел Ей от малките си родни градчета в Средния запад с надеждата да правят специалните ефекти в холивудските продукции, но много скоро разбираха, че тези длъжности са вече заети. Сега Арън работеше като личен секретар на Джорджи и поддържаше уебсайта й. В свободното си време играеше на видео игри и поглъщаше огромни количества вредни храни, като чипсове, снаксове, ядки и мазни сандвичи.
	Арън се ръкува с Брам, след което посочи към акустичната уредба, която се намираше в дървен шкаф с привидно груби врати, като че ли задигнат от хасиенда на испански мисионери.
	— Четох за този модел. Откога го имаш?
	— Взех го миналата година. Искаш ли да ти го демонстрирам?
	Докато Арън се възхищаваше на електрониката, Джорджи разучи празната стая зад ъгъла на коридора, където бе решила да устрои своя кабинет. Накрая Арън се присъедини към нея и двамата обсъдиха кои мебели да се докарат от склада. Освен това решиха да се откажат от скромния й дом под наем и нахвърлиха писмо до феновете й в уебсайта й. Джорджи помоли секретаря си да отмени всичките й срещи и интервюта, планирани, преди да си вземе шестмесечния отпуск.
	Тя възнамеряваше да пътува из Европа — да избягва големите градове и да обикаля провинцията. Представяше си как ще се разхожда из малките градчета, ще броди по древните пътища и може би, само може би, ще преоткрие себе си. Ала това пътуване към себеоткриването беше свърнало по много по-опасна и коварна пътека.
	— Най-после разбрах защо си взе шестмесечна почивка — призна Арън. — Планът ти е добър. Сега, след като нямаш снимки, ще можеш да се насладиш на продължителен меден месец.
	Няма що, очертаваше се чудесен меден месец!
	През първия й сватбен месец двамата с Ланс бяха отседнали в уединена вила в Тоскана, с прекрасен изглед към маслинова горичка. След няколко дни Ланс се отегчи, но Джорджи обикна мястото.
	През цялата сутрин почти не бе мислила за бившия си мъж, което бе истински рекорд.
	Арън се готвеше да си тръгва, когато Чаз се появи в коридора. Джорджи ги запозна.
	— Това е Арън Уигинс, моят личен секретар. Арън, Чаз е икономката на Брам.
	Чаз огледа Арън с плътно очертаните си с черен молив очи — от твърдата остра коса, щръкналия корем, опъващ копчетата на карираната риза, които сякаш всеки миг щяха да изхвръкнат, до черните маратонки с дебела гумена подметка — и изви презрително устни.
	— Стой по-далеч от хладилника, става ли? За теб е забранена територия.
	Арън се изчерви като домат, а Джорджи едва се сдържа да не зашлеви нахалницата.
	_Ако се наложи да избирам между теб и Чаз, без да се замисля, ще избера нея._
	— Докато Арън работи за мен — заяви Джорджи твърдо, — цялата къща е свободна територия за него. Надявам се, че ще му помогнеш да се почувства удобно.
	— Желая ти късмет в това начинание — процеди Чаз, врътна се с навирен нос и се отдалечи, размахвайки лейката.
	— Какво й става? — изуми се Арън.
	— Не може да свикне с факта, че Брам се е оженил. Не й обръщай внимание.
	Добър съвет, но Джорджи не можеше да си представи как добродушният, добре възпитан Арън ще успее да се справи с двайсетгодишната икономка със змийски език.
	След като Арън си тръгна, Джорджи излезе навън, за да потърси Брам. Трябваше да начертаят план, а той достатъчно дълго го бе отлагал. Чу бълбукането на вода и пое по посока на звука. Скоро се озова до малък басейн с неправилна форма, скътан зад висока зелена трева и разлистен вечнозелен дъб. Пенестите води на водопад, висок близо метър и половина, разбиващи се върху блестящи черни камъни в единия край на басейна, допълнително създаваха усещане за уединение.
	Тя продължи по пътеката и го откри заключен в кабинета. Отново говореше по телефона и когато тя натисна неколкократно дръжката на вратата, той се обърна с гръб към нея. Джорджи се опита да подслушва през стъклото, но не можа да разбере нито дума. Той затвори телефона и защрака по клавиатурата. Младата жена не можеше да си представи какво можеше да пише Брам толкова трескаво на компютъра. И как изобщо е успял да се измъкне от леглото преди четири следобед?
	— Пусни ме да вляза.
	— Не мога! — извика той, продължавайки да пише. — Прекалено съм зает да измисля как по-добре да похарча парите ти.
	Но тя не се хвана на въдицата. Вместо това затананика песента на Джон Мейър „Твоето тяло е като Страната на чудесата“ и забарабани по стъклените панели в такт с мелодията. Той не можа да издържи дълго и най-сетне неохотно отиде да отключи вратата.
	— Казвай по-бързо какво те тормози и изчезвай. Проститутките, които съм поръчал, ще пристигнат всеки момент.
	— Радвам се да го чуя. — Тя влезе вътре и кимна към компютъра. — Докато точиш лиги пред снимките на голи мажоретки, аз работя над нашето ефектно повторно явяване пред публиката. Може би не е зле да си водиш бележки. — Отпусна се на хлътналия кафяв диван под Марлон Брандо и кръстоса крака. — Нали имаш уебсайт? Написах писмо от името на двама ни, за да бъде постната до феновете ни. — За миг изгуби нишката на мисълта си, когато Брам опря лакти върху бюрото. Скип имаше бюро, а не Брам. Скип беше добре образован, целеустремен, с твърди морални принципи.
	Джорджи тръсна глава и побърза да се окопити.
	— Арън запази маса за двама ни за утре вечер в „Господин Чоу“. Ще бъде истински цирк, но това е най-бързият начин да…
	— Писмо до феновете и вечеря в „Господин Чоу“? Колко оригинално. И какво още следва?
	— Обяд в сряда в „Шато Мармон“, след това вечеря в „Ил Соле“. След две седмици ще има голям благотворителен концерт, чиито приходи ще бъдат за страдащите от алцхаймер, последван от благотворителен бал. Ще хапнем, ще се усмихваме, ще позираме.
	— Никакви балове. За нищо на света.
	— Съжалявам да го чуя. Вече говори ли с лекаря си?
	Усмивката му се изви като змийска опашка над блестящите бели зъби.
	— Възнамерявам да си прекарам страхотно с тези петдесет хиляди долара, които ми плащаш всеки месец, за да понасям компанията ти.
	Наистина този човек нямаше срам, помисли си Джорджи, докато го наблюдаваше как вдигна и кръстоса крака върху ръба на бюрото.
	— И това ли е всичко? — попита саркастично Брам. — Това ли е планът за ефектната ни поява пред публиката? Да се храним в скъпарски ресторанти?
	— Предполагам, че можем да последваме примера ти и да се оставим да ни арестуват за шофиране в нетрезво състояние, но не смяташ ли, че ще привлече твърде много внимание?
	— Много остроумно. — Той свали краката си на пода. — Ще устроим парти.
	Джорджи почти се бе развеселила, но сега го изгледа подозрително.
	— Какво парти?
	— Голямо, пищно парти, за да отпразнуваме нашата сватба, а ти какво си помисли? След месец и половина, може би два. Достатъчен срок, за да изпратим поканите и да събудим любопитството на публиката, но не прекалено дълго, за да се изгуби интересът към великата ни любовна история. Защо ме гледаш така?
	— Сам ли го измисли?
	— Аз съм много творческа личност, особено когато си пийна.
	— Ти ненавиждаш всякакви официални сбирки. Имаше навика да се появяваш бос на купоните след завършването на снимките на поредния сезон. — И беше толкова очарователно безпътен, че нямаше жена, която да не го пожелае.
	— Обещавам, че ще бъда обут. Кажи на пиара си да намери добра агенция за организиране на светски събития. Темата е очевидна.
	Джорджи настръхна.
	— Как така е очевидна? За мен няма нищо очевидно.
	— Защото не пиеш достатъчно, за да мислиш творчески.
	— Осветли ме.
	— „Скип и Скутър“, разбира се. Каква друга?
	Младата жена стана от дивана.
	— Темата ще бъде „Скип и Скутър“? Да не си откачил?
	— Ще помолим всички да бъдат облечени като членове на семейство Скофийлд или слугите им. Висшата и нисшата прослойка.
	— Шегуваш се.
	— Ще поръчаме на сладкаря да украси сватбената торта с тъпите фигури на Скип и Скутър.
	— Фигури?
	— А цветарската фирма може да използва същите сини цветя, които се появяват върху началните кадри с имената на актьорския състав, продуцента и режисьора. Може да се раздадат и миниатюрни сладки и бонбони във формата на имението на Скофийлд. И всякакви подобни дивотии.
	— Да не би съвсем да си превъртял?
	— Дай на хората това, което искат, Джорджи. Това е първото правило в бизнеса. Изумен съм, че подобна важна и богата особа като теб не го знае.
	Тя се втренчи смаяно в него. Той й отвърна с невинна усмивка, която никак не пасваше на лицето му на паднал ангел. И тогава всичко й се изясни.
	— О, господи… Ти наистина си бил сериозен, когато говореше за продължението на „Скип и Скутър“.
	Брам се ухили.
	— Струва ми се, че няма да е зле да изобразим герба на фамилията Скофийлд върху менюто. Както и семейния девиз… Какъв, по дяволите, беше? „Алчност завинаги“?
	— Ти наистина _искаш_ продължение на сериала? — не се предаваше Джорджи. Отпусна се отново на дивана. — Не само парите са те накарали да се съгласиш на този брак.
	— Не бих се обзаложил на това.
	— Но искаш и продължението.
	Креслото му зад бюрото изскърца, когато Брам се облегна назад.
	— Нашето сватбено парти ще бъде много по-забавно от онзи превзет прием, който дадохте, когато се омъжи за Ланс. Не ми казвай, че наистина си излязла от църквата в карета, теглена от шест бели коня!
	Каретата с конете беше идея на Ланс и в онзи момент Джорджи се чувстваше като принцеса. Ала сега нейният принц бе избягал със злата вещица, а Джорджи, по някакво нещастно стечение на обстоятелствата, се беше омъжила за големия лош вълк.
	— Няма да участвам в никакво продължение на сериала — отсече тя. — Осем години се опитвам да изляза от сянката на Скутър и нямам никакво намерение да се връщам обратно.
	— Ако действително си искала да излезеш от сянката на Скутър, не биваше да се снимаш във всички онези сълзливи романтични комедии.
	— Няма нищо лошо в романтичните комедии.
	— Но не и в глупавите и бездарни романтични комедии. Онези филми далеч не бяха „Хубава жена“ или „Джери Магуайър“, бейби.
	— Ненавиждам „Хубава жена“.
	— За разлика от публиката. От друга страна, публиката ненавижда „Красиви хора“ и „Лято в града“. И нищо добро не съм чул за последния ти филм, чиито снимки наскоро приключиха.
	— Твоята кариера е пълен провал, не моята. — Чисто формално това беше вярно, тъй като „Лесни неща“ нямаше да излезе по екраните преди следващата зима. — Няма да ти позволя да ме повлечеш със себе си.
	Телефонът върху бюрото му иззвъня. Преди да вдигне, Брам провери кой се обажда.
	— Да?… Добре… — Той затвори и стана от стола, като взе чашата с питието си. — Беше Чаз. Оправи си грима. Време е да се поперчим пред пресата.
	— И откога ти пука за пресата? Доколкото си спомням, някога се перчеше само пред евтини уличници.
	— Откакто станах уважаван женен мъж. Ще се срещнем след петнайсет минути на входа. И не забравяй да си сложиш онова червило, което не се размазва.
	— О, няма да забравя. — Джорджи стана от дивана и го подмина величествено. — Господи, и като си спомня всичките онези приказки, че държиш всички козове. Какъв удивителен пример за самозалъгване. — И като му махна безгрижно, тя се отправи към къщата.


	Джорджи се преоблече в светлозелена памучна рокля с изрязана бродерия на „Марк Джейкъбс“. Освежи грима си и тъкмо прокарваше пръсти през правата си коса, когато долови апетитното ухание на прясно опечени курабийки, идващо от долния етаж. Червата й изкуркаха. Не помнеше кога за последен път бе изпитвала такъв глад. Брам я чакаше в коридора, до него стоеше Чаз, която го гледаше така, сякаш луната и звездите изгряваха по негова заповед.
	Джорджи приближи до него и той я прегърна през раменете.
	— Чаз, ще се погрижиш ли Джорджи да получи всичко, което й е нужно?
	— Каквото пожелаеш, Джорджи. Само ми кажи — откликна Чаз с престорена дружелюбност, която можеше да заблуди Брам, но не и Джорджи.
	— Благодаря. Всъщност през целия ден нищо не съм хапнала и не бих възразила, ако…
	— По-късно, скъпа. Сега имаме работа за вършене. — Брам я целуна по челото и взе двата подноса с курабийки, поръсени с пудра захар. — Чаз ги изпече за нашите приятели от пресата. — Подаде единия поднос на Джорджи, а другия взе със себе си. — Ще ги раздадем и после ще им позволим да ни снимат заедно.
	Репортерите обожаваха безплатните угощения. Идеята беше чудесна. Джорджи съжаляваше, че сама не се беше досетила. Той отвори вратата пред нея.
	— Наех още охранители, докато поставят новите порти. Уверен съм, че нямаш нищо против да платиш своята част от сметката.
	— И колко голяма е тази част?
	— Цялата сметка. Напълно справедливо, след като аз осигурявам покрива над главата ти, нали?
	— Ако под този покрив се предлагаше и храна…
	— Не можеш ли да мислиш за нещо друго, освен за храна?
	— Не и в момента. — Тя грабна една от курабийките от подноса в ръцете си и отхапа солидно парче. Беше още топло и… фантастично на вкус.
	— Нямаме време за това. — Той грабна от ръката й остатъка от курабийката и го погълна. — Дяволски вкусно. С всеки изминал ден Чаз става все по-добра в готвенето.
	Джорджи изгледа със съжаление как курабийката изчезна в устата му. Цяла година хората около нея се опитваха да я придумат да се храни по-добре, а сега, когато най-после имаше апетит, буквално й отнеха залъка от устата. От това още повече огладня.
	— Сега няма как да оценя готварските й умения — промърмори Джорджи.
	Отпред вече се виждаше краят на алеята и застаналите на стража дебеловрати охранители. Десетки папараци и неколцина представители на сериозната преса се бяха скупчили в шумна глутница насред улицата. Джорджи им се усмихна ослепително. Брам улови свободната й ръка, пръстите им се сплетоха и те понесоха напред подносите. Папараците незабавно започнаха да ги „разстрелват“ — особено отвратителен жаргон, който обаче много точно характеризираше агресивното поведение на светските репортери.
	— Ако се държите прилично, момчета, ще се съгласим да ви позираме за няколко снимки — извика Брам. — Но ако някой се приближи прекалено близо до Джорджи, веднага ще се приберем вътре. Не се шегувам. Никой да не я приближава.
	За миг тя се трогна от думите му, но много скоро се завърна в Страната на здравия разум, припомняйки се, че Брам само играе ролята на грижовен съпруг.
	— Ние винаги се държим прилично, Брам! — извика силно една от репортерките в отчаян опит да надделее глъчката.
	Брам още не бе връчил подносите на охранителите с молбата да раздадат курабийките, когато въпросите заваляха. Откога се срещат? Къде? Защо след толкова години са заедно? Каква е тази внезапна любов? Нали доскоро се ненавиждаха люто?
	Въпросите летяха един след друг.
	— Джорджи, да не си го връщаш на Ланс?
	— Всички говорят, че си анорексичка. Вярно ли е?
	Но и Джорджи, и Брам бяха обиграни професионалисти, особено когато ставаше дума за общуване с медиите. Затова отговаряха само на тези въпроси, на които искаха.
	— Хората смятат, че всичко това е само рекламен трик! — провикна се Мел Дъфи.
	— Заради реклама можеш да излизаш с някого — моментално го парира ловко Брам, — но не и да се ожениш. Но хората могат да си мислят каквото им е угодно.
	— Джорджи, носят се слухове, че си бременна.
	— Наистина ли? — Незарасналата рана я заболя с нова сила, но Джорджи си лепна клоунската усмивка и се потупа по корема. — Ало? Има ли някой там?
	— Джорджи не е бременна — поясни Брам. — Когато това се случи, със сигурност ще ви уведомим.
	— Ще ходите ли на сватбено пътешествие? — попита репортер с британски акцент.
	Брам потри гърба на Джорджи.
	— Всяко нещо с времето си.
	— Решихте ли къде ще заминете?
	— Мауи — рече той.
	— Хаити — опроверга го Джорджи. Младоженците се спогледаха. Джорджи се повдигна на пръсти и го целуна по брадичката. — Двамата с Брам възнамеряваме да се възползваме от тази глупава суматоха, която се надигна около сватбата ни, за да привлечем вниманието към окаяната съдба на хората, живеещи в крайна бедност. — Тя не знаеше много за Хаити, освен че там болшинството живееха в пълна бедност и че Хаити е много по-близо от Тайланд и Филипините, където Ланс и Джейд се занимаваха с благотворителност.
	— Както сами виждате, още не сме решили — обобщи Брам и най-неочаквано я привлече в обятията си, дарявайки я със страстната целувка, отдавна лелеяна от журналистите.
	Джорджи се постара да откликне с нужните движения и ентусиазъм, но беше уморена, гладна и… в обятията на най-стария си враг.
	Най-после се отдръпнаха един от друг.
	— Можете да останете тук през цялата нощ — обърна се Брам към тълпата, без да откъсва от нея жаркия си любовен поглед, — но ви уверявам, че тази вечер никъде няма да излизаме.
	Младата жена се опита безуспешно да се изчерви. Дали някога щеше да узнае какво се бе случило в онази хотелска стая в Лас Вегас? Не беше забелязала никакви признаци, че са правили секс, ако не се смяташе това, че и двамата бяха голи, което, за съжаление, беше един от най-красноречивите признаци.
	Докато вървяха обратно към къщата, ръката му остана залепена за дупето й, за радост на зяпачите.
	— Много мило — отбеляза той.
	Тъгата и болката, които толкова дълго се опитваше да скрие, изведнъж изскочиха на повърхността.
	— Никога не ти простих за онова, което се случи през онази нощ на яхтата. И никога няма да ти простя.
	Той се отдръпна.
	— Бях много пиян. Зная, че не се държах като бленувания любовник, но…
	— Това, което ти направи, беше почти изнасилване.
	Брам застина на място.
	— Пълни глупости. Никога през живота си не съм изнасилвал жена и със сигурност не съм изнасилил и теб.
	— Физически не, но…
	— Ти беше влюбена в мен. Всички го знаеха. Още от самото начало ми се хвърляше на врата.
	— Ти дори не легна с мен — продължи тя. — Само вдигна грубо полата ми и просто се обслужи.
	— Можеше да кажеш „не“.
	— А след това си тръгна. Веднага след като всичко свърши.
	— Аз никога нямаше да се влюбя в теб, Джорджи. Направих всичко, за да го разбереш, но ти упорито отказваше и продължаваше да ме преследваш. Онази нощ поне сложи край на фантазиите ти.
	— Да не си посмял да го представяш все едно си ми направил услуга! Ти просто искаше да се облекчиш и да получиш поредния оргазъм, а аз ти бях подръка. Възползва се от увлечението на едно глупаво момиченце, което те смяташе за романтичен и загадъчен принц, докато ти всъщност беше един егоистичен, самовлюбен задник. Ние сме врагове. Такива бяхме и такива ще останем.
	— Както желаеш.
	Брам се отдалечи с гневни крачки, а Джорджи се опита да се убеди, че най-после е казала всичко, което толкова отдавна й тежеше. Но нищо не можеше да промени миналото и тя изобщо не се почувства по-добре.


>	8

	На следващата сутрин Джорджи плува близо час в уединения басейн. Вчера допусна той да види колко силно я бе наранил, а показването на подобна уязвимост беше лукс, който не можеше да си позволи. Това не биваше да се повтаря. Никога.
	Когато излизаше от басейна, чу глас, идващ откъм пътеката, извиваща се зад храстите.
	— Успокой се, Кейтлин… Да, зная. Имай малко търпение, скъпа…
	Брам се отдалечи, преди Джорджи да успее да чуе нещо повече. Докато се увиваше с хавлиената кърпа, се питаше коя беше тази Кейтлин и колко време ще мине, преди Брам да потърси забавление в леглото на една от тайнствените си жени.
	Вчеса мократа си коса с пръсти, подпъхна края на кърпата под мишницата и влезе в къщата, за да претършува хладилника. Тъкмо изваждаше кофичка с йогурт с боровинки, когато влезе Чаз и тръсна купчина писма върху кухненския блок в средата.
	— Ще ти бъда благодарна, ако стоиш по-далеч от хладилника. Всичко е подредено, както съм свикнала.
	— Няма да местя нищо, което не ям. — Чаз беше огромен трън в задника, но при все това Джорджи изпитваше жал към нея. Тя не вярваше, че Чаз е любовница на Брам, но не се съмняваше, че момичето е влюбено в него. Много добре помнеше собствените си страдания, докато боледуваше от същата болест, затова се опита да разтопи ледовете помежду им. — Разкажи ми за себе си, Чаз. Тук ли си израснала?
	— Не. — Чаз извади от шкафа голяма купа за разбъркване.
	— Аз почти не умея да готвя — опита отново Джорджи. — Ти как се научи?
	Момичето затръшна шумно вратичката на шкафчето.
	— Нямам време за разговори. Трябва да се заема с приготвянето на обяда на Брам.
	— Какво е менюто?
	— Специална салата, която той харесва.
	— Чудесно. Обичам салати.
	Чаз грабна кухненската кърпа.
	— Не мога да готвя за двама. И без това имам достатъчно работа. Ако не искаш да напусна, трябва сама да се погрижиш за себе си.
	Джорджи облиза капачката на кофичката от вътрешната страна.
	— А кой е казал, че не искам да напуснеш?
	Лицето на Чаз пламна от гняв. Джорджи я разбираше, но враждебността й още повече влошаваше напрегнатата обстановка. Извади лъжица от чекмеджето.
	— Приготви обяд за двама, Чаз. Това е заповед.
	— Приемам заповеди само от Брам. Той ми е обещал никога да не се намесва в моята работа.
	— Когато го е казал, не е бил женен, но сега вече е, така че превъплъщението ти в образа на Годзила не ме впечатлява. Имаш две възможности: или ще се държиш прилично, или аз ще наема собствен персонал и ще ти се наложи да делиш кухнята. А имам усещането, че това никак няма да ти хареса.
	И Джорджи се понесе навън с кофичката йогурт в ръка.


	Когато стъпките й заглъхнаха, Чаз притисна юмруци към корема си, опитвайки се да обуздае напиращата омраза, заплашваща да залее всичко наоколо. Джорджи Йорк притежаваше всичко. Тя беше богата и известна. Имаше страхотни дрехи и успешна кариера. Сега имаше и Брам, а се предполагаше, че само Чаз ще се грижи за него.
	Пред кухненските прозорци на верандата запърха едно колибри. Чаз откъсна хартия от кухненската ролка и отвори вратата на хладилника. Млякото не беше там, където го бе оставила, а две кофички с йогурт бяха паднали. Дори яйцата бяха преместени от другата страна на полицата.
	Оправи всичко и избърса едно петно от вратата. Не можеше да понесе мисълта, че някой друг ще се мотае в кухнята й. В нейната къща. Смачка хартията и я хвърли в кошчето. Джорджи дори не беше красива, не приличаше на жените, с които Брам обикновено излизаше. Тя не го заслужаваше. Не заслужаваше нищо, което притежаваше. Всички знаеха, че е известна само защото баща й я бе направил звезда. От детството си Джорджи бе свикнала всички да й целуват задника и да я уверяват колко е велика и прекрасна. Никой не бе целувал задника на Чаз. Никога.
	Момичето огледа своята кухня. Слънчевите лъчи нахлуваха през шестте тесни прозореца и сините акценти върху плочките проблясваха. Това беше най-любимото й място на света, обичаше го повече дори от апартамента си над гаража, а Джорджи искаше да се намърда и тук.
	Още не можеше да повярва, че Брам не й бе казал, че ще се жени. От това най-много я болеше. Но нещо не беше наред с този брак. Брам не се държеше с Джорджи така, както според Чаз трябваше да се държи с жената, която обича. Чаз реши да разбере какво става.


	Джорджи не се появи, докато Арън надзираваше разтоварването на багажа й. В късния следобед той вече бе подредил кабинета й, а тя бе разопаковала кашоните с дрехи и ги бе отнесла в спалнята. По-голямата част от гардероба й бе даден на склад. Когато Арън си тръгна, стените сякаш се прихлупиха около нея. При все че приусът й бе паркиран отпред на алеята, никъде не можеше да отиде сама, не и на четвъртия ден от брака им, когато всички фотографи в града обикаляха къщата. Затова реши да се опита да почете.
	Доста по-късно Брам я откри застанала до балконската врата на спалнята й. Джорджи водеше мислен окуражаващ монолог на тема независимост и самоутвърждаване.
	— Хайде да отскочим с колата до плажа — предложи той. — Вече не издържам да стоя затворен тук, ще откача.
	— Скоро ще мръкне.
	— И на кого му пука? — Той потри с кокалчета златистата си набола брада. — Вече изпуших два пакета цигари. Имам нужда да изляза на чист въздух.
	Тя също имаше, дори и в неговата компания.
	— Пил ли си?
	— Не, по дяволите! Но ще започна, ако остана още малко сврян тук. Искаш ли да излезем, или не?
	— Дай ми двайсет минути.
	Щом остана сама, Джорджи отвори дебелия албум, в който Арън бе подредил всички снимки на гардероба й, комплектуван от Ейприл с указания как да се комбинират дрехите. Намери раздела „Ежедневно облекло“. Може би някой ден Джорджи ще има щастието да излиза от къщи, без да се тревожи за външния си вид, но сега не можеше да си позволи подобен разкош. Спря се на джинси „Рок & Рипъблик“, корсет и семпла жилетка тип кимоно на „Майкъл Корс“, която според Ейприл придаваше „завършен вид на тоалета“.
	Джорджи можеше и сама да си подбира дрехите, но Ейприл го правеше по-добре. Хората нямаха понятие колко безпомощни бяха в това отношение много знаменитости и колко много зависеха от стилистите си. Джорджи щеше да е вечно благодарна на Ейприл, задето продължаваше да й помага.
	Папараците ги чакаха в края на алеята за коли като глутница изгладнели кучета. Щом Брам включи двигателя, те се нахвърлиха на аудито му. Той успя да се измъкне и да потегли, но пет-шест черни сува бързо го последваха.
	— Имам чувството, че сме начело на погребална процесия — промърмори Джорджи. — Иска ми се поне веднъж да мога да изляза от дома си без прическа и грим и без да ме снимат.
	Брам погледна в огледалото за обратно виждане.
	— Няма нищо по-лошо от знаменитост, оплакваща се от тегобите на славата.
	— За пръв път се сблъсках с това, когато започнах да излизам с Ланс. А ти го търпиш едва от няколко дни.
	— Хей, мен също са ме снимали.
	— Порно видеото не се брои. Ще видим дали ще си толкова жизнерадостен след още няколко месеца.
	Той спря рязко на светофара и задната кола едва не ги блъсна, затова Джорджи замълча, оставяйки го да се съсредоточи върху шофирането.
	Трафикът не беше особено натоварен и кавалкадата от папараци продължи да ги следва по целия път до Малибу. Още няколко сува се присъединиха към погребалната процесия, въпреки че папараците сигурно се бяха досетили, че Брам се е насочил към един от така наречените частни плажове.
	Тези, които идваха за пръв път в Малибу, винаги се изненадваха при вида на дългите участъци от магистралата с частни гаражи от двете страни, стигащи отзад до шосето и образуващи солидна стена, която правеше плажа недостъпен за всички, освен за малцината привилегировани щастливци, живеещи тук. Брам подмина къщата на Тревър, отби от главния път и спря пред двойна сиво-кафеникава гаражна врата. Само след минута двамата прекосяваха старата плажна къща на Трев, която той бе обявил за продажба.
	Навън сумракът се бе сгъстил и нощта беше като в сцена от любовен филм. На лунната светлина гребените на вълните приличаха на заскрежена пяна. Прибоят неуморно се плискаше към брега. Хладният пясък полепваше между пръстите на краката й. Липсваше единствено любимият мъж. Тя се замисли за откъслечния разговор с тайнствената Кейтлин, който бе дочула по-рано, и се запита колко време ще мине, преди да се окаже въвлечена във втори семеен скандал, този път с друга съперница.
	Той забави крачки, като се приближиха до водата. Лунната светлина посребряваше краищата на миглите му.
	— Права си, Скутър — заговори той. — В онази нощ на яхтата се държах като последен негодник. Моля да ме извиниш.
	Джорджи за пръв път чуваше извинение от него, но в душата й се бяха натрупали толкова много обиди, огорчения и срам, че бе невъзможно да се изтрият само с няколко думи.
	— Извинението не се приема.
	— Добре.
	— И това е всичко?
	Той пъхна ръце в джобовете си.
	— Не зная какво друго да кажа. Станалото — станало, и никак не се гордея със себе си.
	— Ти искаше да се облекчиш — рече тя горчиво, — а аз ти бях подръка.
	— Я задръж малко. — За разлика от нея той не носеше пуловер и лекият вятър опъваше тениската върху мускулестите му гърди. — Ако исках само да се облекча, онази нощ на яхтата беше пълно с жени и можех да си избера която пожелая. Не се хваля. Ти сама знаеш, че беше така.
	Една вълна с тих плясък погали глезените й.
	— Но не го направи. Вместо това избра една глупачка.
	— Ти не беше глупава, само наивна.
	Джорджи искаше да го попита още нещо, но не й се щеше да го погледне, затова се наведе, за да навие крачолите на джинсите си.
	— Защо го направи?
	— А ти как мислиш? — Брам взе камък и го запрати във водата. — Исках да те сложа на място. Да ти натрия носа, да ти дам урок. Да ти покажа, че макар твоят баща да ти бе извоювал положение на звезда и по-голям хонорар, аз можех да те накарам да направиш това, което пожелаех.
	— Истински мъж, няма що — подхвърли Джорджи, докато се изправяше.
	— Сама си го изпроси.
	Самият факт, че той най-сетне признаваше грешката си, я накара да се почувства малко по-добре. Не чак дотам, че да му прости, но достатъчно, за да съжителства с него, докато продължаваше този брачен фарс.
	Двамата отново закрачиха по брега.
	— Случилото се беше много отдавна — пророни тя, заобикаляйки една костенурка от пясък, направена от децата по-рано през деня. — А и нямаше трайни последици.
	— Ти беше девствена. Аз така и не повярвах на измислиците ти, че излизаш с по-възрастен мъж.
	— Хю Грант — оповести Джорджи.
	— Ще ти се.
	Тя затъкна кичур коса зад ухото си.
	— Хю ми каза, че съм невероятна. Не, почакай. Беше Колин Фърт. Все бъркам всички тези застаряващи британски актьори, с които съм спала.
	— Обичаен проблем. — Запрати още един камък във водата.
	Джорджи вдигна глава и погледна самотната звезда, току-що изгряла на небето. На един плажен купон миналата година някой й бе казал, че това изобщо не е звезда, а Международната космическа станция.
	— Коя е тя?
	— За кого говориш?
	— За жената, на която тази сутрин шепнеше по мобилния си.
	— Имаш големи уши.
	— За да те засека, когато ми изневеряваш.
	— Не е ли малко раничко за изневяра? Макар че трябва да признаеш, че досега меденият ни месец е истински провал.
	Тя заби пети по-надълбоко в пясъка.
	— Когато става дума за пороци, никога не те подценявам.
	— Помъдряла си.
	— Не беше само сексът, Брам. Ставаше дума за всичко. Със „Скип и Скутър“ ти получи шанс, какъвто се пада веднъж в живота, но го пропиля. Не оцени това, което имаше.
	— Оцених това, което ми даде сериалът — скъпи коли, жени, алкохол, дрога, маркови дрехи, цяла колекция ролекси, големи къщи, където да се забавлявам с приятелите ми. Това се казваше живот.
	— Забелязах го.
	— Аз съм така възпитан — ако имаш пари, харчи ги. Наслаждавах се на всяка секунда.
	Но неговото удоволствие беше за сметка на толкова много други хора. Джорджи нави ръкавите на жилетката.
	— Мнозина заплатиха висока цена за твоите забавления. Актьорите, снимачният екип.
	— Да, признавам, тук ме хвана натясно.
	— Ти също заплати висока цена.
	— Няма да ме чуеш да се оплаквам.
	— Не, не би го направил.
	Той внезапно вдигна глава.
	— Мамка му!
	— Какво…
	Брам рязко я притегли към себе си и смаза устните й в пламенна целувка. Едната му ръка се плъзна под горнището й и се закова под кръста, а другата обхвана бедрото й. Поредната вълна се разби в краката им, завихри се около глезените им. Идеална страст на лунна светлина.
	— Фотоапарати — изхриптя той до устните й, сякаш тя вече не го бе разбрала.
	Джорджи обви ръце около врата му и наклони глава назад. Наистина ли си въобразяваха, че ще ги оставят на спокойствие, дори и на предполагаем частен плаж? Чакалите винаги намираха начин да се промъкнат навсякъде. Тя се запита колко пари ще получат за тези снимки. Навярно доста.
	Целувката стана още по-пламенна. По-сладострастна. Гърдите й се притискаха плътно о неговите, зърната им започнаха да набъбват. Тя усети възбудата му.
	Палецът му се плъзна по мекия й топъл гръб. Той промуши бедро между краката й.
	— Сега ще те опипам малко — прошепна Брам. Ръката му се придвижи към гърдите й. Ръка, която нито един фотограф не можеше да различи. Той я галеше през сутиена и малки мръсни вълнички на непозволена възбуда заляха тялото й. Отдавна не бе изпитвала подобни усещания, но всъщност беше в безопасност, тъй като всичко беше само преструвка. И защото той можеше да стигне само толкова далеч, колкото тя му позволи.
	Пръстите му обходиха извивките на гърдите й през чашките на сутиена и горещият му дъх опари устните й.
	— Когато престанем да играем игрички — обеща й той едва чуто, — ще те обладая толкова грубо и надълбоко, че ще поискаш да трае вечно.
	Грубите думи неочаквано я възпламениха от глава до пети, но тя не почувства нито вина, нито срам. Помежду им не съществуваше истинска връзка. Отношенията им бяха чисто физически. Брам можеше да бъде жребецът, когото тя е наела за една нощ.
	Но наетият жребец се прибираше у дома, когато си свърши работата, и младата жена неохотно се освободи от прегръдката му.
	— Добре, отегчих се.
	Пръстите му докоснаха твърдото й зърно, преди да се отдръпне.
	— Виждам.
	Хладният полъх на вятъра подхвана косата на тила й и тя настръхна. Загърна се по-плътно с жилетката.
	— Е, не си Хю Грант, но техниката ти несъмнено се е подобрила в сравнение с някогашните лоши дни.
	— Радвам се да го чуя.
	Никак не й се понрави благата нотка в гласа му.
	— Да се връщаме — подкани го Джорджи. — Стана ми студено.
	— Мога да те стопля.
	Тя не се съмняваше, че може.
	— Относно онази жена, с която днес говореше по мобилния… — Джорджи закрачи по-бързо.
	— Пак ли се връщаме на това?
	— Трябва да знаеш… че ако умра, докато сме женени, всичките ми пари ще отидат или за благотворителност, или при баща ми.
	Брам рязко се спря.
	— Не виждам връзката.
	— Няма да получиш нито стотинка. — Тя отново ускори крачка. — Не отправям никакви обвинения, просто искам да си наясно, ако ти и _приятелката_, с която говореше по телефона, започнете да си мислите колко добре ще се забавлявате с моите пари.
	Просто се правеше на печена непукистка, за да го засегне. Все пак Брам беше разорен и нямаше никакви морални задръжки и Джорджи се почувства малко по-добре, давайки му категорично да разбере, че няма да спечели нищо от преждевременната й насилствена смърт.
	Изпод петите му хвърчеше пясък, докато той се приближаваше стремително към нея.
	— Ти си идиотка.
	— Просто се застраховам.
	Той сграбчи грубо ръката й, по-скоро като надзирател в затвора, отколкото като любовник.
	— За твое сведение, нямаше никакви фотоапарати. Просто исках да си направя кефа.
	— За твое сведение… Знаех, че няма фотоапарати, и исках да си направя кефа. — Не го знаеше, но трябваше да се усъмни, че има нещо нередно.
	Вятърът въздишаше, прибоят шумеше. Искаше й се да го предизвика, да го жегне още по-надълбоко, затова се облегна на ръката му.
	— Скип и Скутър, отново заедно на лунна светлина. Колко романтично.
	Той й го върна, като заподсвирква песента „Утре“ от мюзикъла „Ани“, също както правеше някога, когато искаше да я вбеси.


>	9

	На следващата сутрин Джорджи изчака Брам да отиде във фитнес залата и влезе в трапезарията. Грабна ключа, който преди това го бе видяла да хвърля в медната купа върху книжната лавица, и се запъти към кабинета му в къщата за гости. Все още й се струваше странно, че Брам има кабинет, вместо да води делата си от високото столче пред бара.
	Докато крачеше по чакълената пътека, младата жена си мислеше колко различна беше сексуалната агресивност на Брам от онова, което беше изпитала с Ланс. Бившият й съпруг искаше тя да се превъплъщава в ролята на съблазнителката и Джорджи се опита да бъде такава. Изчете десетки секс ръководства, купи си най-еротичното бельо, което можа да намери, без значение колко притеснително оскъдно беше. Изпълняваше стриптийз, макар да се чувстваше пълна глупачка, нашепваше мръсотии в ухото му, от които й се повдигаше, и се опитваше постоянно да измисля нови пози и любовни игри, за да поддържа неугасващ пламъка на страстта. Ланс, изглежда, ценеше усилията й и винаги я уверяваше, че е удовлетворен, но очевидно се бе провалила с гръм и трясък, иначе той нямаше да я зареже заради Джейд Джентри.
	В крайна сметка всичките й усилия се оказаха напразни. За някои жени навярно сексът беше нещо лесно и просто, но не и за нея. Прилошаваше й само при мисълта за трудното положение, в което се бе озовала с Брам. Той нямаше да се откаже от секса. Щеше да го прави или с нея, или с някоя друга. Може би и с двете.
	Беше си обещала, че ще посреща проблемите открито и ще ги решава незабавно, но двамата бяха женени само от пет дни, а на нея й трябваше време, за да се справи дори с този.
	Отключи кабинета му и пусна компютъра. Докато чакаше да зареди, тя започна да претърсва рафтовете. Трябваше веднага да разбере дали продължението на сериала е плод на въображението на Брам, или има нещо конкретно.
	Натъкна се на колекция от развлекателни романи и на купчина разнородни сценарии, но нито един от тях не беше продължение на „Скип и Скутър“. Имаше струпани различни дивидита с не по-малко разнообразни заглавия, като се започне от „Разяреният бик“ и се стигне до нещо озаглавено: „Секс Трек: следващото проникване“. Шкафовете с папките бяха заключени, но не и бюрото, където под бутилка уиски откри картонена кутия за ръкопис, запечатана с тиксо. Върху етикета пишеше „Скип и Скутър: продължение“.
	Джорджи се вцепени. Надяваше се, че Брам си бе измислил цялата история само за да я дразни. Той знаеше, че продължението на сериала ще навреди много повече на кариерата й, отколкото да помогне. Защо си мислеше, че може да я склони да участва в подобно професионално самоубийство?
	Никак не й харесваше очевидният отговор на този въпрос. Изнудване. Брам можеше да я заплаши, че ще сложи край на брака им, ако тя откаже да участва в проекта. Но ако я зареже, ще се лиши от парите й, а освен това ще изглежда като пълен негодник в очите на околните, макар че може би не му пукаше за това. И все пак… Джорджи си спомни как Брам се държа с Рори Кийн. Може би далеч не беше безразличен към имиджа си, както се опитваше да я накара да повярва.
	— Какво правиш тук?
	Джорджи вдигна стреснато глава и видя Чаз да стои на прага. Приличаше на плод на любовта между Марта Стюарт и Джоуи Рамон. Униформата й на икономка за деня се състоеше от джинси на дупки, горнище с маслиненозелен цвят и черни джапанки. Джорджи затвори чекмеджето с крак. Тъй като не можеше да измисли разумно обяснение, реши да контраатакува:
	— Въпросът по-скоро е _ти_ какво правиш тук?
	Чаз присви враждебно очите си, плътно очертани с черен молив.
	— Брам не обича чужди хора да тършуват из кабинета му. Ти не би трябвало да си тук.
	— Аз не съм чужда. Аз съм неговата съпруга — отсече Джорджи, удивена от думите, които не вярваше, че може да излязат от устата й.
	— Той не пуска тук дори чистачката — процеди Чаз и вирна брадичка. — Никой не влиза в кабинета му, освен мен.
	— Ти си му много предана. Питам се защо ли?
	Момичето извади една метла от малкия шкаф.
	— Това ми е работата.
	Явно сега Джорджи нямаше да може да разгледа компютърните му файлове, затова понечи да си тръгне, но докато ставаше, зърна видеокамера в единия край на бюрото. Чаз започна да мете пода. Джорджи разучи внимателно камерата и установи, че дори и да е имало заснети долнопробни секс игрички, Брам ги бе изтрил.
	Чаз спря да мете.
	— Не пипай това.
	Джорджи импулсивно насочи камерата към Чаз и натисна бутона за запис.
	— Защо толкова много се грижиш за Брам?
	Момичето притисна дръжката на метлата към гърдите си.
	— Какво правиш?
	— Просто съм любопитна защо си му толкова предана.
	— Изключи това.
	Джорджи нагласи фокуса. Зад пиърсинга и сърдитата гримаса на Чаз се криеха нежни, почти изящни черти. Чаз бе прихванала от едната страна косата си с малка сребърна шнола, за да не й влиза в очите, но от другата страна острите кичури стърчаха над ухото й като бодли на таралеж. Враждебната независимост на Чаз удивяваше и очароваше Джорджи. Тя не можеше да си представи, че съществуват хора, които ни най-малко не се интересуват от мнението на околните.
	— Предполагам, че ти си единствената в Лос Анджелис, която не понася камерите — отбеляза Джорджи. — Не си ли мечтала да бъдеш актриса? Повечето момичета идват тук именно заради това.
	— Аз? Не. И откъде знаеш, че не съм родена тук?
	— Интуиция. — През визьора Джорджи видя как ъгълчетата на малката уста на Чаз се изопнаха от напрежение. — Повечето двайсетгодишни момичета биха се отегчавали от работа като твоята.
	Чаз стисна по-силно дръжката на метлата, като че ли беше оръжие.
	— Харесвам работата си. Ти навярно си мислиш, че домакинската работа не е важна.
	— Аз мисля, че всяка работа зависи от това, как човек се отнася към нея — цитира Джорджи баща си.
	Камерата някак си неусетно бе променила отношенията помежду им и за пръв път откакто се бяха срещнали, Чаз изглеждаше несигурна.
	— Хората трябва да правят това, за което ги бива — промърмори тя накрая. — Аз съм добра в работата си. — Опита се да се заеме отново с метенето, но камерата очевидно я притесняваше. — Изключи това нещо.
	— Как се случи? — Джорджи заобиколи ъгъла на бюрото, за да я улови отново на фокус. — Как се научи толкова млада да въртиш домакинство?
	Чаз помете боклука от ъгъла на стаята.
	— Правя го, откакто се помня. — Джорджи зачака и за нейна изненада, Чаз продължи: — Мащехата ми работеше в един мотел, недалече от Барстоу. Дванайсет стаи плюс ресторант. Няма ли да изключиш това нещо?
	— След минута. — Камерата караше някои хора да замлъкнат, а други да говорят. Очевидно Чаз беше от вторите. Джорджи се отдръпна крачка встрани. — Там ли си работила?
	— Понякога. Мащехата ми обичаше да купонясва и често се прибираше толкова късно у дома, че на другия ден не можеше да стане за работа. В такива случаи пропусках училището и ходех в мотела да я замествам.
	Джорджи нагласи обектива, за да улови лицето на Чаз в близък план, доволна от усещането, че тя води играта.
	— На колко години беше тогава?
	— Не зная. Около единайсет. — Чаз отиде да мете на същото място, което току-що бе почистила. — Собственикът не се интересуваше на колко съм години, стига да се свърши работата, а аз работех по-добре от мащехата ми.
	Камерата документираше фактите. Не изказваше мнение за тежкия труд на едно единайсетгодишно момиче.
	— А не ти ли беше криво, че пропускаш училището? — Започна да мига лапичката, показваща, че батерията е почти изтощена.
	Чаз сви рамене.
	— Нуждаехме се от пари.
	— Работата сигурно е била тежка.
	— Имаше и хубави страни.
	— Като например?
	Чаз продължи да ръчка с метлата същото място на пода.
	— Не зная. — Подпря метлата на стената и взе парцала за прах.
	— Не мога да си представя, че е имало нещо хубаво — отбеляза Джорджи предпазливо.
	Чаз плъзна парцала по рафта с книги.
	— Понякога в мотела идваше семейство с деца. Поръчваха си пица или си носеха сандвичи от ресторанта, а децата неизбежно изтърваваха или разливаха нещо върху килима. Разхвърляха цялата стая и ставаше голяма бъркотия. — Тя продължаваше да бърше една и съща книга. — Навсякъде беше осеяно с храна и боклуци. По пода се валяха чаршафи и използвани кърпи. А когато свършех работата си, всичко отново беше чисто и подредено. — Лопатките изпъкнаха върху слабичкия й гръб, когато захвърли парцала. — Всичко това са глупости. Чака ме работа. Ще се върна, когато се махнеш оттук. — Излезе през вратата в мига, в който камерата угасна.
	Джорджи изпусна шумно дъха си, който досега сдържаше. Чаз никога нямаше да й разкаже толкова много, ако я нямаше камерата. Извади касетата и я пъхна в джоба си. Изпитваше същото въодушевление, както след добре заснета трудна сцена от поредния филм.


	Същата вечер в кухнята я очакваше най-отвратителният сандвич: огромно уродство, състоящо се от две дебели филии хляб, между които бяха напъхани големи резени студено месо и кашкавал, обилно полети с майонеза. Джорджи го раздели на две и си направи много по-малък сандвич, който изяде сама на верандата. През остатъка от вечерта не видя Брам.
	На следващия ден Арън й подаде новия брой на „Флаш“. Една от снимките на Мел Дъфи, направени на терасата, красеше предната корица, а заглавието крещеше:
C>
	„СВАТБАТА, КОЯТО ПОТРЕСЕ СВЕТА!
	Ексклузивни снимки от брачното блаженство на Скип и Скутър по време на медения им месец!“
C$
	На снимката Брам я държеше в обятията си, прозрачната й бяла пола се стелеше по ръкавите му и двамата се взираха влюбено един в друг. Сватбената й снимка с Ланс се беше появила на същата корица, но истинските младоженци изобщо не изглеждаха толкова влюбени, колкото фалшивите.
	Би трябвало да е доволна. Никакви жалейки за нещастната изоставена Джорджи, а само възхита от новооткритото й щастие.
	Феновете на Джорджи Йорк бяха потресени от бягството й в Лас Вегас и женитбата й с бившия й партньор от „Скип и Скутър“ — лошото момче Брамуел Шепърд.
C>
	„Двамата се срещат тайно от месеци — твърди Ейприл Робилард Пейтриът, личната стилистка на Джорджи. — Сега са неземно щастливи, а всички ние сме безумно радостни за тях!“
C$
	Джорджи благодари мислено на Ейприл и прегледа набързо останалата част от статията.
C>
	„… пиарът на Джорджи отхвърли всички спекулации за жестоката вражда между двете звезди от «Скип и Скутър»: «Двамата никога не са били врагове. Брам много отдавна промени отношението си към нея».“
C$
	Безочлива лъжа.
C>
	„Приятелите им твърдят, че те имат много общи неща…“
C$
	Освен взаимната омраза, Джорджи не можеше да се сети за нито едно и захвърли списанието.
	Тъй като нямаше какво да прави, отиде в дневната и откъсна няколко изсъхнали листа от лимоновото дръвче. С ъгълчето на окото видя Брам да се насочва към кухнята, вероятно за да си налее ново питие. Не искаше той да си мисли, че тя съзнателно го избягва, което си беше самата истина, затова извади мобилния от джоба си и му позвъни.
	— Спечелил си тази къща на покер, нали? Това обяснява много неща.
	— Като например?
	— Прекрасното обзавеждане, красивата градина, книгите, в които има текст, не само картинки. Но няма значение… Днес Скип и Скутър трябва отново да се появят в обществото. Какво ще кажеш да излезем да пием кафе?
	— Нямам нищо против. — Той влезе в трапезарията, затъкнал телефона между ухото и рамото си. Беше с джинси и винтидж тениска с логото на „Нирвана“. — Защо ми звъниш по телефона, вместо да поговорим очи в очи?
	Тя премести своя телефон на другото ухо.
	— Реших, че двамата с теб общуваме по-добре от разстояние.
	— И откога така? О, спомням си. Откакто преди две нощи те целунах на плажа. — Той се облегна на рамката на вратата, докато я прогаряше със страстния си поглед. — Разбрах го от начина, по който ме гледаше. Аз те възбуждам и това дяволски те плаши.
	— Ти си великолепен, а изглежда, в мен винаги се е криела една развратница, така че как бих могла да се овладея? — Притисна телефона към ухото си. — За щастие, характерът ти заличава целия ефект от чара и красотата ти. Причината, поради която ти звъня…
	— Вместо да прекосиш стаята и да говориш лице в лице с мен…
	— … е, защото това е делово споразумение, а…
	— Откога бракът е делово споразумение?
	Въпросът му я вбеси и тя затвори гневно телефона.
	— Откакто ме подмами да ти плащам по петдесет хиляди долара на месец.
	— Добре казано. — Брам пъхна мобилния в джоба си и пристъпи към нея. — Чух, че Загубеняка не ти е дал нито стотинка при развода.
	Джорджи можеше да получи милиони от разяждания от вина Ланс, но каква полза? Тя не искаше парите му. Искаше само него.
	— Кому са нужни повече пари? Опа… Сетих се. На теб.
	— Трябва да проведа няколко разговора — рече той. — Дай ми половин час. — Бръкна в джоба на джинсите. — Само още нещо… — Протегна към нея малка кадифена кутийка. — Купих го за стотачка от eBay. Трябва да признаеш, че прилича на истински.
	Тя отвори кутийката и видя пръстен с трикаратов фасетиран диамант.
	— Леле! Фалшив диамант в комплект с фалшив съпруг. Добро хрумване. — Плъзна го на пръста си.
	— Този камък е по-голям от онзи, който ти даде Загубеняка. Скръндзаво копеле!
	— Само че неговият беше истински.
	— Също като брачните му клетви?
	Част от нея, склонна към самозаблуда, все още искаше да вярва в благородството на мъжа, който я бе изоставил, но Джорджи потисна желанието да се хвърли в защита на Ланс.
	— Винаги ще го пазя — измърка тя провлачено, мина покрай него и се запъти към горния етаж.
	Консултира се с албума на Ейприл и избра памучен панталон и тъмнозелено горнище с рюш и къси буфан ръкави. Обу пантофки, тип „балеринки“, на „Тори Бърч“, но не взе дизайнерската чанта за три хиляди долара, препоръчана от Ейприл. Феновете не разбираха, че неприлично скъпите чанти, които толкова нехайно размахваха любимите им знаменитости, са подаръци. На Джорджи й бе дошло до гуша от всеобщия заговор, чиято цел бе да подмамят обикновените жени да харчат безумни пари за модни чанти, безмилостно опустошавайки кредитните си карти. Вместо това предпочете пъстроцветната платнена чанта, която Саша й бе подарила миналата година.
	Среса се, гримира се и се застави да сподави негодуванието си, когато слезе долу и завари Брам да я чака в преддверието, облечен в същите джинси и тениска. Доколкото можеше да види, той не си бе дал труда да се подготви за среща с фотографите, ала най-много я вбесяваше фактът, че _нямаше нужда_ да прави каквото и да било. Златистата му набола брада щеше да изглежда прекрасно на снимка, както и вълнистата разрошена коса. Поредното доказателство за холивудския заговор срещу жените звезди.
	Брам опипа картичката, затъкната в разкошния букет, оставен върху бюфета.
	— Откога двете с Рори Кийн сте толкова близки приятелки?
	— От нея ли са цветята?
	— Пожелава ни всичко най-добро. Поправи ме, ако греша, но изглежда, че тя много се интересува от теб.
	— Аз почти не я познавам. — Беше самата истина, макар че Рори се бе обадила веднъж на Джорджи, за да я посъветва да не участва в един филм. Джорджи се съобрази с препоръката й и действително впоследствие продуцентите имаха големи финансови проблеми и филмът бе спрян по средата на снимките. Тъй като „Вортекс Студиос“ не участваше в проекта, Рори я бе предупредила напълно безкористно. Самата Джорджи остана малко озадачена от интереса й. — Предполагам, че изпитва някаква симпатия към мен още от времето, когато работеше като помощник-режисьор в „Скип и Скутър“.
	Брам небрежно метна картичката върху бюфета.
	— Очевидно към мен не изпитва никаква симпатия.
	— _Аз_ винаги съм била любезна с нея. — Джорджи почти не си спомняше тогавашната Рори, но много добре помнеше навика на Брам да вгорчава живота на всички от екипа.
	— От незначителен помощник-режисьор за четиринайсет години тя се е издигнала до шеф на „Вортекс Студиос“ — промърмори Брам. — Кой можеше да го очаква?
	— Очевидно не и ти — подметна Джорджи с най-ехидната си усмивка. — Каквото посееш, това ще пожънеш.
	— Предполагам. — Той си надяна опустошително секси очила, тип „Авиатор“. — Да вървим да покажем пръстена ти на американската публика.
	Двамата позираха пред папараците пред „Кофи Бийн енд Тий Лийф“ на булевард „Бевърли“. Брам целуна косата й и се усмихна на фотографите.
	— Не е ли истинска красавица? Аз съм най-големият късметлия на света.
	След една адска година на публично унижение, думите му на престорено обожание бяха балсам за наранената й душа. Наистина ли му изглеждаше толкова жалка? За отмъщение Джорджи го настъпи по крака.


	Чаз се връщаше в къщата, след като почисти кабинета на Брам, когато видя дебелия секретар на Джорджи, изправен до басейна и загледан във водата. Закрачи решително към него.
	— Не е редно да си тук.
	Той примигна зад очилата си. Видът му беше доста непривлекателен. Къдравите му кестеняви коси бяха разрошени. Този, който му беше избрал тези глупави грамадни рамки, също е бил сляп. Беше облечен като шейсетгодишен старец, коремът му бе провиснал над колана, а карираната му спортна риза щеше да се спука по шевовете.
	— Добре — промърмори той и заобиколи Чаз, за да се върне в къщата.
	Чаз размаха ръце.
	— И какво правиш тук?
	Той скри юмруци в джобовете.
	— Почивах си.
	— От какво? Работата ти е толкова лесна.
	— Понякога, но сега съм по-натоварен.
	— Да, в момента изглеждаш много натоварен.
	Той не й каза да върви по дяволите, което заслужаваше заради неоправданата си грубост, но тя не можеше да понася всички тези чужди хора, които се мотаеха из къщата. И цялата вчерашна история в кабинета на Брам с Джорджи и камерата я бе извадила от равновесие. Трябваше веднага да си тръгне, но…
	Чаз се почувства като истинска кучка, затова се опита да заглади положението.
	— Брам навярно няма да има нищо против, ако от време на време ползваш басейна, стига да не е много често.
	— Нямам време да плувам. — Той извади ръце от джобовете и закрачи към къщата.
	Чаз също отдавна не плуваше, но като дете обичаше водата. Той сигурно се срамуваше да го видят по бански. Или може би това имаше значение само при жените.
	— Тук е доста уединено — извика тя след него. — Никой няма да те види.
	Той влезе в къщата, без да й отговори.
	Чаз измъкна иззад камъните на водопада мрежата за чистене на басейна и започна да събира листата. Брам беше наел работник, който да поддържа басейна, но тя обичаше водата винаги да е чиста и прозрачна. Брам й бе казал, че може да плува, когато пожелае, но тя така и не се възползва от позволението му.
	Захвърли мрежата. До този понеделник девойката беше много щастлива тук, но сега, с всички тези навлеци наоколо, животът й се виждаше в черни краски. Старите демони отново се пробудиха.
	Половин час по-късно Чаз влезе в кабинета на Джорджи на втория етаж. Новата мебелировка включваше голямо извито бюро, ъглова библиотечна секция и две кресла с аеродинамична форма, тапицирани с кафява дамаска с щамповани дървесни клонки.
	Арън беше с гръб към нея и говореше по телефона.
	— Засега госпожица Йорк не дава интервюта, но съм сигурен, че ще бъде повече от щастлива да участва в благотворителния ви аукцион… Не, тя вече дари сценариите на „Скип и Скутър“ на Музея по телевизионни комуникации, но всяка година раздава коледни картички за групи като вашата с автографи с индивидуални посвещения…
	Сега той изглеждаше различен — самоуверен и делови, не приличаше на смотан зубрач. Чаз остави върху бюрото сандвич с шунка. Беше го приготвила от нискомаслена тортила, постно месо, тънки резенчета домат, няколко листа спанак, резен авокадо и морков. Надяваше се дебелакът да схване намека.
	Той погледна сандвича, докато приключваше разговора.
	— Не разчитай всеки ден на това — предупреди го тя, след като той затвори. Взе новия брой на „Флаш“ с Брам и Джорджи на корицата и приседна на ръба на бюрото, за да го прегледа. — Хайде, яж.
	Арън взе сандвича с пуешко филе и отхапа.
	— Имаш ли майонеза?
	— Не. — Чаз поднесе към носа си рекламното шишенце парфюм и го помириса. — На колко си години?
	Той явно беше добре възпитан, затова преглътна хапката, преди да й отговори:
	— На двайсет и шест.
	Беше с шест години по-възрастен от нея, но изглеждаше по-млад.
	— Завършил ли си колеж?
	— Университетът в Канзас.
	— Мнозина от тези, които са завършили колеж, от нищо не разбират. — Тя се вгледа изпитателно в лицето му и реши, че някой трябва да му го каже. — Имаш идиотски очила. Не се обиждай.
	— Какво не им е наред?
	— Грозни са. По-добре носи контактни лещи или нещо подобно.
	— Контактните лещи са прекалено голямо главоболие.
	— Имаш хубави очи. Би трябвало да ги показваш. Поне си купи прилични рамки. — Очите му бяха яркосини, обрамчени с гъсти мигли, единственото привлекателно нещо у него.
	Арън се намръщи и страните му се издуха още повече.
	— Не мисля, че персона с дупки на веждите има право да критикува когото и да било.
	Чаз харесваше пиърсинга на веждите си. Караше я да се чувства като желязна бунтарка, която не дава пет пари за обществото.
	— Сякаш ми пука какво си мислиш.
	Той се извърна отново към компютъра и извика на екрана някаква графика. Тя се надигна, за да си върви, но на път към вратата забеляза голямото му грозно куфарче, отворено на пода. Вътре се виждаше пакетче чипс. Чаз отиде до куфарчето и извади пакетчето.
	— Хей! Какво правиш?
	— Това не ти трябва. По-късно ще ти донеса плодове.
	Арън стана от креслото.
	— Дай ми го. Не ти искам плодовете.
	— Но искаш този боклук?
	— Да, искам го.
	— Много жалко. — Тя хвърли пакетчето на пода и го стъпка яростно. То изпука и се пръсна. — На` ти го сега!
	Той я зяпна слисано.
	— Какъв ти е проблемът? — попита удивено.
	— Просто съм кучка — заяви тя, врътна се и напусна кабинета. Докато слизаше тичешком по стълбите, почти си го представяше как протяга ръка към смачканото пакетче чипс.


	Брам продължаваше да се затваря в кабинета, като че ли наистина имаше работа, оставяйки Джорджи да умира от скука. Тъй като нямаше с какво да се захване, накрая отиде във фитнес залата и се зае да се разгрява с балетни пози, както имаше навика да прави всеки ден. Мускулите й бяха сковани и неподатливи, но тя не се предаваше. Може би не беше зле да поръча да монтират балетна станка. Винаги беше обичала да танцува и знаеше, че не бива да занемарява физическата си форма. Както и пеенето. Тя не беше голяма певица. Звънкият глас, с който някога се бе прочула като дете на Бродуей, не се беше развил с възрастта, но тя имаше слух, а ентусиазмът й компенсираше недостатъчния й вокален диапазон.
	След тренировката Джорджи поговори по телефона със Саша и Ейприл и направи няколко покупки по интернет. Господи, докъде бе стигнала! Ежедневието й се свеждаше до това, да досажда на заетите си приятелки и да се грижи само да изглежда добре пред фотографите. Единственото й развлечение беше да преследва Чаз с видеокамерата и да й дотяга с въпроси.
	Чаз се оплакваше възмутено, че не я оставя на мира, но това не я спираше да отговаря на въпросите и Джорджи с всеки изминал ден научаваше още малко за нея. Нарастващият й интерес към икономката на Брам беше причината да не наеме собствена готвачка.
	В петък сутринта, на седмия ден от женитбата им, двамата с Брам се срещнаха със собственичката на агенцията за организиране на светски събития — крещящо досадната, извънредно скъпата и горещо препоръчваната Попи Патерсън. Всичко в тази жена бе дразнещо, но тя остана очарована от темата на партито, затова те я наеха и я помолиха да обсъди подробностите с Арън.
	Същия следобед баща й, явно решил, че я е наказвал достатъчно дълго, най-после вдигна телефона си.
	— Джорджи, разбирам, че искаш да одобря брака ти, но не мога да го сторя, особено след като съм убеден, че си направила голяма грешка.
	Тя нямаше намерение да му казва истината, но и не желаеше още да го лъже.
	— Просто реших, че можем да поговорим приятелски. Толкова много ли искам?
	— В момента? Да. Не харесвам Шепърд, нямам му доверие и се тревожа за теб.
	— Няма за какво да се тревожиш. Брам не е… Не е точно такъв, какъвто го помниш. — Опита се да изнамери убедителен пример за зрелостта на Брам, но незнайно защо, в съзнанието й постоянно изникваше Брам с неизменната чаша уиски в ръка. — Той е… сега е по-възрастен.
	Баща й не се впечатли от думите й.
	— Запомни какво ще ти кажа, Джорджи. Ако някога той се опита да те нарани по какъвто и да било начин, обещай ми, че ще потърсиш помощта ми.
	— Говориш така, сякаш той ще започне да ме бие.
	— Може да те нарани не само физически. Ти никога не си била способна да го преценяваш трезво.
	— Това беше много отдавна. Вече не сме същите хора.
	— Трябва да вървя. Ще поговорим по-късно. — И с тези думи баща й затвори.
	Джорджи прехапа устни и очите й запариха. Баща й я обичаше — не се съмняваше в това — но това не беше нежната сгряваща бащинска обич, за която копнееше. Безусловна, предана обич. Обич, която не бе нужно толкова усилено да се старае да заслужи.


>	10

	В събота Джорджи се събуди в три сутринта и повече не можа да заспи. Само преди седмица, приблизително по същото време, е стояла до Брам, произнасяйки брачните си клетви. Запита се какво точно е обещала.
	В спалнята беше задушно. Тя отметна чаршафите, нахлузи старите жълти гумени чехли крокс, изтопурка по килима и излезе на терасата. Палмовите листа шумоляха от лекия бриз, а откъм басейна се чуваше тихото ромолене на водопада. Следобед Ланс й бе изпратил поредния есемес. _Тревожел_ се за нея. Искаше й се да я остави на мира или поне отново да го ненавижда. Всъщност, с редки изключения, тя го ненавиждаше, ала от това не й ставаше по-добре.
	Мислите й бяха прекъснати от подрънкване на кубчета лед и от мрака се разнесе един глас:
	— Ако си решила да скачаш, изчакай да се съмне. Тази нощ съм твърде пиян, за да се занимавам с трупове.
	Брам седеше до отворения френски прозорец на спалнята си, вляво от нейната. Беше кръстосал краката си, обути със стари маратонки, върху перилото и държеше чаша с питие в ръка. Бледи сенки браздяха профила му. Приличаше на човек, обмислящ на кой от седемте гряха да се отдаде.
	Джорджи знаеше, че всички спални на втория етаж имат обща тераса, но досега не го бе виждала тук.
	— Няма защо да скачам — рече тя. — И без това съм на покрива на света. — Обви пръсти около перилото. — Защо не спиш?
	— Защото за пръв път през тази седмица имам възможност да си пийна на спокойствие. — Огледа нощното й одеяние, което нямаше нищо общо с миниатюрните прозрачни секси нощнички, които обличаше за Ланс. Но не направи никакъв критичен коментар за удобните шорти и широката тениска, щампована на розови и жълти устни в стил попарт.
	Джорджи погледна извивката на гърба му, лениво отпуснатата китка и й се стори, че пропуска нещо, но не можеше да определи точно какво.
	— Никой ли не ти е казвал, че пиеш прекалено много?
	— Мисля да откажа алкохола, след като се разведем. — Той отпи още една глътка. — Я по-добре ми кажи какво си правила в кабинета ми в сряда сутринта?
	Джорджи се бе чудила кога Чаз ще я издаде.
	— Шпионирах. Какво друго да правя?
	— Искам да ми върнеш видеокамерата.
	Джорджи прокара палец по едно нащърбено място на перилото.
	— Ще ти я върна. Казах на Арън да ми купи една.
	— Защо ти е притрябвала?
	— За убиване на времето.
	Той остави чашата си върху теракотения под на верандата.
	— Освен да ми крадеш вещите, какво друго си правила в моя кабинет?
	Джорджи се замисли доколко да му признае, сетне реши да каже истината.
	— Исках да разбера дали съществува проект за продължение на „Скип и Скутър“, или всичко е плод на твоето въображение. Открих сценария, но беше здраво опакован. И без това нямаше да го прочета.
	Той стана и пристъпи към нея.
	— Трябваше да ме попиташ. Доверието е основата на щастливия брак, Джорджи. Чувствам се наранен.
	— Не, не си. Няма да участвам в никакво продължение. Никога. Писна ми да играя един и същи типаж. Искам нови героини, които да ме вдъхновят и увлекат. Ако отново играя Скутър, това ще бъде пагубно за кариерата ми. А ти мразиш Скип, така че не проумявам защо толкова си се вкопчил в тази идея. Е, всъщност разбирам и съжалявам, че си разорен, но нямам намерение да застрашавам кариерата си, за да ти помогна да уредиш финансовите проблеми.
	Той мина покрай нея и надникна в спалнята й.
	— Значи заради това е било всичко, така ли?
	— Определено.
	— Добре. — Той прокара ръка по рамката на вратата, сякаш проверяваше дали не е изгнила, но Джорджи не вярваше, че Брам ще се предаде толкова лесно.
	— Говоря сериозно — настоя тя.
	— Разбрах. — Брам се извърна към нея. — А аз пък си помислих, че си пъхаш носа в любовния ми живот.
	— Ти си женен за мен, забрави ли? Нямаш любовен живот. — Още преди думите да излязат от устата й, й се прииска да ги върне обратно. Тя сама му бе дала възможност да захапе темата, която всячески се стараеше да избегне. — Отивам да спя.
	— Не бързай толкова. — Брам докосна ръката й, преди тя да се шмугне вътре, и тогава я осени. Глождещото чувство, че пропуска нещо…
	— Ти вече не пушиш! — възкликна Джорджи.
	— Откъде ти хрумна? — Той я пусна и отиде да вземе чашата с уиски.
	Тя бе забелязала, че той ухаеше на сапун и цитрусови плодове, но до този момент не бе направила очевидното заключение. Двамата бяха заедно от седем дни, как е могла да пропусне нещо толкова очевидно?
	— Ти постоянно говориш за цигари, но нито веднъж не те видях да запалиш.
	— Разбира се, че си ме видяла — отсече Брам и се тръшна на стола. — Пуша постоянно. Загасих поредната цигара малко преди да излезеш на терасата.
	— Не, не си. Не миришеш на цигари и нито веднъж, докато търпях жалките ти целувки, не усетих вкуса на тютюн. Докато снимахме „Скип и Скутър“, да те целувам, беше все едно да целувам пепелник. Но сега… Наистина си спрял да пушиш.
	Той сви рамене.
	— Добре, разкри ме. Отказах цигарите, но само защото пия прекалено много и ми стана трудно да се справям наведнъж с два порока. — Поднесе чашата към устните си.
	Добре поне че осъзнаваше колко погубващ е алкохолът. Дори сутрин го беше виждала с чаша в ръка, а снощи пи вино по време на вечерята. Както и тя, ала това беше единственото й питие за деня.
	— Кога отказа цигарите?
	Брам промърмори нещо неразбираемо.
	— Какво?
	— Вече ти казах — преди пет години.
	— Пет години? — възкликна вбесено Джорджи. — Защо просто не каза отначало, че си спрял цигарите? Защо са всички тези подмолни игрички?
	— Защото ми харесват.
	Познаваше го и в същото време не го познаваше, но се бе изтощила постоянно да бъде нащрек.
	— Уморена съм. Ще поговорим утре сутринта.
	— Осъзнаваш, че не можем да продължаваме много дълго по този начин, нали?
	Тя се престори, че не разбира.
	— Все още не сме се избили един друг, така че според мен се справяме доста добре.
	— Сега ти играеш игрички. — Кубчетата в чашата издрънчаха, когато я остави върху плочките и се надигна от стола. — Трябва да признаеш, че бях търпелив.
	— Женени сме едва от седмица.
	— Именно. Цяла седмица без секс.
	— Ти си маниак. — Младата жена се извърна отново към вратата, ала той за пореден път я спря.
	— Не се хваля, просто съобщавам един факт. Не очаквам да правим секс на първата среща, но обикновено така става. Най-много на втората.
	— Очарователно. За твое нещастие, аз смятам, че една връзка първо трябва да укрепне. Но като се замисля, бракът се основава на взаимни компромиси и съм готова да направя такъв.
	— Какъв по-точно?
	Джорджи се престори, че размишлява.
	— Ще правя секс с теб… след четвъртата ни среща.
	— И какво по-точно е твоето определение за „среща“?
	Тя махна нехайно с ръка.
	— О, ще разбера, когато се случи.
	— Обзалагам се, че ще разбереш. — Брам прокара палец по голата й ръка. — Честно казано, не се притеснявам много. И двамата знаем, че ти няма да издържиш дълго.
	— Заради неустоимата ти сексуалност?
	— И това, но и защото — да бъдем честни — ти си като зрял плод, готов да бъде откъснат.
	— Така ли мислиш?
	— Бейби, та ти си самото въплъщение на набъбващия оргазъм, готов всеки миг да експлодира.
	Кожата й настръхна.
	— О, нима?
	— Разведена си от година. И тъй като Загубеняка е наполовина момиче, нищо не може да ме накара да повярвам, че е бил задоволителен любовник.
	Съвсем очаквано — за съжаление — Джорджи се хвърли да защитава Ланс.
	— Той беше невероятен любовник. Нежен и внимателен.
	— Само във фантазиите ти.
	— Вече свикнах със сарказма ти, така че не ме впечатляваш.
	— За твой късмет, аз не съм нито нежен, нито внимателен. — Палецът му се плъзна в извивката на ръката й. — Харесвам грубия и неприличен секс. Или идеята да го направи със зрял мъж плаши нашата малка Скутър?
	Джорджи се отдръпна.
	— Какъв мъж? Пред себе си виждам само едно пораснало прекалено бързо хубавичко момче.
	— Стига празни приказки, Джорджи. Заради теб се отказах от много неща, но няма да се откажа и от секса.
	Тя знаеше, че няма да може дълго да избягва леглото му. Ако не му даде това, което иска, той нямаше да се поколебае да потърси някоя, която няма да му откаже прелестите си. Мразеше да се чувства като уловена в капан.
	— Ти престани с празните приказки — тросна се Джорджи. — И двамата знаем, че шансът да бъдеш верен съпруг е по-малък от банковата ти сметка.
	— Аз не съм Ланс Маркс.
	— Точно така. Ланс ми изневери само с една жена. Докато при теб — ще бъдат легиони. — Размаха пръст пред съвършеното му лице. — Веднъж вече ме унизиха публично. Наречи ме прекалено чувствителна, но не желая да се случи отново.
	— Шест месеца мога да се задоволя само с една жена. — Брам насочи поглед към гърдите й. — Ако е достатъчно добра в леглото, за да поддържа интереса ми.
	Той нарочно я дразнеше и предизвикваше, но думите му я засегнаха болезнено и язвителният й отговор съвсем не прозвуча толкова язвително.
	— В такъв случай очевидно имаме проблем.
	Брам се намръщи.
	— Хей, само аз имам право да те поставям на мястото ти. Ако се самообвиняваш, ще лишиш отношенията ни от цялата им пикантност.
	Не биваше да показва ниско самочувствие пред него.
	— Ще се постарая това повече да не се повтаря.
	— Не мога да повярвам, че онзи чекиджия се е отнасял толкова зле с теб! — избухна Брам. — Проблемът е негов! Не твой!
	— Зная.
	— Не мисля, че знаеш. Бракът ти се е разпаднал по негова вина, не по твоя. Типове като Ланс се увличат по жени, които смятат за силни, и Загубеняка е решил, че Джейд е точно такава.
	Търпението на Джорджи се изчерпа.
	— Разбира се, че Джейд е точно такава! За нея няма нищо невъзможно! Тя е красавица, талантлива актриса, щедра и благородна. Доказва го с действията си. Помага на бедните и страдащите, спасява човешки животи. Благодарение на нея малките азиатски момичета сега ходят на училище и никой не ги принуждава да продават телата си на сексуални перверзници. Нищо чудно в най-скоро време да получи Нобеловата награда за мир. И при това напълно заслужено. Трудно е да се състезаваш с подобна съперница.
	— Сигурен съм, че Ланс вече е започнал да го разбира.
	Всички емоции, които Джорджи толкова отчаяно се стараеше да потисне, изведнъж изригнаха на повърхността.
	— _Аз също се старая да се грижа за хората!_
	Неочакваният й изблик го сепна и Брам примигва стреснато.
	— Да, разбира се.
	— Да, старая се! Зная колко страдание има по света. Зная и смятам да помогна с нещо. — Заповяда си да млъкне, но думите сами се изливаха от устата й. — Ще замина за Хаити. Веднага щом успея да го уредя. Ще купя лекарства, медицински материали и ще ги транспортирам до Хаити.
	Той наклони глава и дълго остана мълчалив. Когато заговори, гласът му прозвуча необичайно нежно:
	— Не мислиш ли, че това е малко… безсърдечно? Да използваш нещастието на една страна за самореклама?
	Младата жена зарови лице в шепи. Той беше прав и тя изпита ненавист към себе си.
	— О, господи, наистина съм ужасна.
	Брам я хвана за раменете, извърна я към себе си и я притисна към гърдите си.
	— Най-сетне се ожених и избрах най-голямата откачалка в Ел Ей.
	Джорджи се чувстваше покрусена. Толкова я беше срам, а и не вярваше в искреното му съчувствие.
	— Вкусът ти за жените винаги е бил скапан.
	— И ограничен само до секса. — Той повдигна с пръст брадичката й. — Колкото и да съчувствам на позорния нервен срив, който току-що преживя, по-добре да се върнем към настоящите проблеми.
	— По-добре да не го правим.
	— Обещавам, че докато носиш моя фалшив диамант, няма да ти изневерявам.
	— Обещанията ти не струват нищо. В мига, в който получиш своето, отново ще излезеш на лов, и двамата прекрасно го знаем.
	— Грешиш. Стига, Джорджи, престани да се опъваш пред неизбежното.
	— Нуждая се от още малко време, за да привикна с мисълта да съм уличница.
	— Позволи ми малко да ускоря нещата — прошепна Брам и устата му завладя нейната.
	Целувката беше истинска, наоколо нямаше фотографи, които да снимат, нито режисьори, готови да извикат: „Стоп камера!“. Джорджи понечи да се отдръпне, но изведнъж осъзна, че не желае. Това беше Брам. Тя отлично знаеше колко е двуличен той, колко малко означават целувките му и затова не очакваше нищо от него.
	Езикът му се преплете с нейния в чувствен танц. Той се целуваше страхотно, а мъжките ласки й липсваха повече, отколкото искаше да признае. Прегърна го през раменете, опивайки се от вкуса му на тъмни нощи и предателски ветрове. На младежка измяна и безсърдечна раздяла. Но защото го познаваше твърде добре и защото започваше да вярва на себе си, тя не бе застрашена емоционално. Брам искаше да я използва. Чудесно. Тя също ще го използва. Само за кратко. За безкрайния миг на целувката.
	Той притисна длан под кръста й и притегли бедрата й към своите. Беше твърд и възбуден и Джорджи смяташе да каже „не“, но съзнанието, че притежава силата да го спре, я накара да се забави. Пръстите му обвиха бедрото й. Само ако мъжът, който ухаеше толкова хубаво, целуваше се толкова добре, в чиито обятия се чувстваше така прекрасно, не беше Брам Шепърд.
	Нощта и слабата светлина от спалнята й превръщаха очите му с цвят на лавандула в черен кехлибар.
	— По дяволите, толкова те искам — изрече дрезгаво той.
	Тъмният чувствен трепет, която я прониза, секна изведнъж от синкавобял проблясък.
	— Мамка му! — изруга Брам и рязко вдигна глава.
	Джорджи не разбра веднага какво става. Когато осъзна, че внезапната светлина е била от фотосветкавица, Брам вече се бе задействал. Прехвърли крака през перилото на терасата и скочи на покрива на долната веранда.
	— Спри! — ахна ужасено Джорджи и се наведе над перилото. — Какво правиш?
	Без да й обръща внимание, Брам прескачаше керемидите по покрива, точно както Ланс или дубльорът му в десетки филми. Светкавицата на фотоапарата, изглежда, бе дошла от клоните на голямото дърво, извисяващо се между къщата на Брам и съседната къща.
	— Ще си строшиш врата! — изкрещя Джорджи.
	Брам се спусна на ръце от ръба на покрива и след миг тупна на земята.
	Всички лампи на алармената система в задната част на къщата засвяткаха. Той скочи на крака, стрелна се през двора и изчезна зад бамбуковия гъсталак. Само след секунди главата и раменете му отново се появиха и Джорджи видя как се покатери на високата каменна ограда, разделяща двата имота.
	От всичките глупави… Джорджи се спусна по стъпалата и изскочи в задния двор, облян от светлина като посред бял ден. Прилоша й от мисълта, че целият свят ще стане свидетел на толкова интимен момент от живота й. Затича по пътеката покрай стената, а чехлите шляпаха под краката й. Стената се издигаше на половин метър над главата й, но тя откри вдлъбнатини, където можеше да стъпи, и започна да се катери. Един остър ръб ожули прасеца й. Накрая се изкачи достатъчно нависоко, за да се хване за горния ръб на стената и да надникне от другата страна.
	Съседният двор беше по-голям и по-оголен, отколкото двора на Брам, с грижливо подстригани храсти, правоъгълен басейн и тенис корт. Тук също алармените светлини светеха ярко и Джорджи видя Брам да тича през моравата, погнал някакъв мъж, стиснал в ръка един предмет, навярно фотоапарат. Сигурно се е изкачил на дървото, за да ги шпионира, но вероятно е използвал високоскоростен фотоапарат и светкавицата се е задействала случайно. Кой знае колко снимки бе направил, преди да се издаде?
	Фотографът имаше значителна преднина, но Брам не се предаваше и продължаваше да го преследва. Прескочи ловко редицата от храсти. Мъжът хукна по откритата морава. Беше дребен и жилав, но Джорджи не го разпозна. Изчезна зад беседката край басейна.
	От съседската къща изскочи жена. На фона на ярко осветения двор Джорджи видя дълга светла коса и копринена нощница в прасковен цвят. Жената изтича надолу по полукръглите каменни стъпала, водещи към моравата — не особено разумно действие, когато в дома ти е нахлул натрапник. Когато непознатата излезе на светло, Джорджи тутакси осъзна едновременно две неща — жената беше Рори Кийн… и държеше пистолет в ръка.


>	11

	— Рори? — извика я предпазливо… много предпазливо… и с най-дружелюбния си глас Джорджи. — Моля те, не стреляй.
	Рори се извъртя толкова рязко към стената, че светлите й коси се развяха като ветрило около лицето.
	— Кой е?
	— Джорджи Йорк. А онзи мъж, който тича през двора ти, е Брам. Моят… ъ… съпруг. Предполагам, че не бива да стреляш и по него.
	— Джорджи?
	Краката на Джорджи бяха изтръпнали от напрежение и ходилата й започнаха да се изплъзват от гумените чехли.
	— Един фотограф се беше качил на дървото в двора ти, за да ни снима. Брам хукна да го преследва. — Опита се да се улови по-здраво за горния край на оградата, но ръцете й бяха отмалели. — Аз… вече не мога да се задържа. Трябва да сляза.
	— Мисля, че в края на оградата има малка порта.
	Джорджи успя да се спусне на земята, но си ожули и другия пищял.
	— Някъде тук е — подвикна Рори от другата страна, докато Джорджи вървеше край стената. — Къщата е собственост на студиото и аз живея отскоро тук, затова не съм успяла да проуча всичко наоколо.
	Джорджи откри дървената портичка, почти скрита зад избуяли храсти.
	— Намерих я, но изглежда, нещо заяжда.
	— Ще я бутна от моята страна.
	Портичката доста се съпротивлява, но накрая поддаде и се открехна достатъчно, за да може Джорджи да се промуши в съседния двор. Рори стоеше от другата страна, а пистолетът се гушеше в гънките на нощницата й. Въпреки дългата, разрошена от съня коса, изглеждаше спокойна и хладнокръвна, сякаш постоянно посрещаше неканени среднощни гости с оръжие в ръка.
	— Какво става?
	Джорджи се огледа за Брам, но от него нямаше и следа.
	— Извинявай за суматохата. С Брам бяхме на терасата, когато изневиделица блесна светкавица. Някакъв фотограф се спотайваше сред клоните на онова голямо дърво в двора ти. Брам хукна подире му. Всичко стана много бързо.
	— Някакъв фотограф се е промъкнал в имота ми, за да наблюдава къщата ви?
	— Така изглежда.
	— Искаш ли да се обадя в полицията?
	Ако Джорджи беше обикновен гражданин, щеше да постъпи точно така, ала в нейното положение не беше много уместно да се намесва полицията.
	— Глупав въпрос — рече Рори, явно стигнала до същото заключение.
	— Трябва да… по-добре да се уверя, че Брам не е убил никого — въздъхна Джорджи и пое в посоката, в която Брам беше изчезнал. Едва стигна до басейна и го видя да заобикаля къщата отстрани. Като се изключи лекото накуцване и свирепата физиономия, не изглеждаше пострадал.
	— Кучият син успя да избяга.
	— Можеше да се убиеш, като скочи от покрива.
	— Не ми пука. Онази гадина премина всякакви граници!
	В този миг забеляза крачещата насреща му Рори. Пистолетът в ръката й висеше небрежно, сякаш беше чанта „Прада“. Джорджи неволно й завидя. Такава трезвомислеща и хладнокръвна жена като нея никога нямаше да се събуди в хотелска стая в Лас Вегас, омъжена за най-стария си враг. Но жена като Рори умееше да управлява живота си, а не се оставяше да я водят за носа.
	Брам се вцепени. Рори не го удостои с внимание.
	— Джорджи, още утре сутринта ще се обадя на охранителната фирма. Очевидно осветлението не е достатъчно да обезкуражи неканените посетители.
	Брам се вторачи в пистолета.
	— Тази джаджа заредена ли е?
	— Разбира се.
	Джорджи преглътна остроумната си забележка относно дебнещата опасност при среща с въоръжена блондинка — не биваше да се шегува с толкова влиятелна персона, особено след като са я събудили в три сутринта.
	— Мяза ми на глок — заключи Брам.
	— Трийсет и първи калибър.
	Неочакваният му интерес към оръжието предизвика плъпването на ледени тръпки по гърба й и Джорджи побърза да се намеси в задушевния разговор:
	— Ти не бива да имаш пистолет. Прекалено си избухлив, за да ходиш въоръжен.
	Брам я погъделичка снизходително под брадичката и ръката я засърбя да му зашлеви една звънка плесница. Нахалникът я дари с кратка делова целувка, на светлинни години далеч от страстните разтапящи целувки, които си бяха разменили само преди няколко минути.
	— Още не мога да свикна с постоянната ти загриженост за мен, скъпа — измърка той гальовно. — Как се озова тук?
	— В оградата има малка порта.
	Брам кимна.
	— Почти бях забравил. Очевидно предишните собственици са били добри приятели.
	Джорджи се зачуди защо Рори живее в къща, наета от студиото, а не в собствен дом.
	— Брам е забравил да ми спомене, че си ни съседка. — Тя го прегърна през кръста — жест, който можеше да мине за проява на съпружеска любов, ако не беше придружен със силно ощипване, за да си отмъсти за гъделичкането под брадичката.
	Брам потръпна.
	— Сигурен съм, че ти го споменах, скъпа. Предполагам, че напоследък се струпаха толкова много вълнения, че ти е изхвръкнало от главата. Освен това този район не е от онези, в които обитателите добре се познават и дори са приятели.
	Това беше самата истина. Скъпите имения, разделени с високи огради и заключени порти, не предразполагаха към близки познанства и съседски купони. В Брентуд, където живееха двамата с Ланс, така и не се запознаха с поп звездата от деветдесетте години на миналия век, която живееше в съседната къща.
	Джорджи погледна притеснено глока на Рори.
	— По-добре да си тръгваме, за да се върнеш обратно в леглото.
	Рори вдигна презрамката на нощницата си, плъзнала се по рамото й.
	— Съмнявам се, че след случилото се някой от нас ще може да заспи.
	— Съвсем вярно — съгласи се Брам охотно. — Защо не ни дойдеш на гости? Ще направя кафе и ще стопля рулцата с канела, които днес следобед изпече икономката ми. Ще бъдеш първата ни официална гостенка.
	Джорджи се опули изумено насреща му. Беше посред нощ, да не си беше изгубил ума?
	— Друг път. Трябва да дочета някои материали. — Рори го измери студено, след което слиса окончателно Джорджи с една бърза прегръдка. — Ще ти се обадя веднага щом говоря с охранителната фирма. — Извърна се към Брам. — Бъди добър с нея. И, Джорджи, ако ти е нужна помощ, не се колебай да се обърнеш към мен.
	Престорено жизнерадостното и дружелюбно настроение на Брам тутакси се изпари.
	— Ако Джорджи има нужда от помощ, аз ще се погрижа за нея — процеди той.
	— Сигурна съм, че ще го направиш — отвърна Рори, макар че тонът й подсказваше, че определено се съмнява в това. След тези думи тя се обърна и се отдалечи с пистолет, скрит между гънките на нощницата.
	— Ако таблоидите публикуват някоя от тези снимки, няма да им се размине — закани се Брам, след като се озоваха от другата страна на оградата в техния имот.
	— Навярно няма да посмеят — рече Джорджи. — Поне не в Америка. Но в Европа има достатъчно голям пазар, а и те ще ги пуснат в интернет. И ние няма да можем да направим нищо.
	— Ще ги съдим.
	— Бракът ни ще е приключил много преди делото да стигне до съда.
	— И какво предлагаш? Просто да забравим за цялата свинщина? Това не те ли притеснява?
	Истината беше, че се чувстваше вцепенена отвътре.
	— Ненавиждам всичко това — пророни Джорджи.
	Прекосиха мълчаливо двора. Всъщност не би трябвало да е разстроена, помисли си младата жена. Тези снимки щяха да придадат правдоподобност на тяхната пародия на брак. Но тя се чувстваше почти толкова осквернена, както в деня, когато папараците тикнаха в лицето й ехографската снимка на бебето на Ланс.
	— Отивам да си легна — рече тя, когато стигнаха до къщата. — Сама.
	— Ти губиш.
	Вече се изкачваше по стъпалата, когато едно интересно късче от пъзела „Брам Шепърд“ си дойде на мястото.
	— Рори е свързана по някакъв начин с твоя проект за продължение на сериала, нали? Затова преди две седмици й се мазнеше в „Айви“. И тази неуместна покана да дойде на гости на претоплени канелени рулца…
	— Бейби, подмазвам се на всеки, който може да ми даде прилична роля.
	— Колко жалко! Но признавам, че ми доставя огромно удоволствие да гледам как се мазниш и унижаваш.
	— В името на кариерата съм готов на всичко — заяви безгрижно той.


	Беше изключено да заспи, затова Брам се отправи към басейна. Замислен за това, колко сложен бе станал животът му, младият мъж се съблече и се гмурна във водата. Надяваше се, че тази идиотска женитба ще улесни нещата за него, но не бе предвидил приятелското и закрилническо отношение на Рори към Джорджи.
	Обърна се по гръб и остана да лежи на повърхността. Всеки път, когато се опитваше да се измъкне от ямата, в която бе пропаднал, нещо се срутваше и той затъваше все по-надолу. Джорджи мислеше, че всичко е заради парите. Тя не знаеше, че той много повече се нуждае от порядъчност. И Брам не искаше тя да го узнае. Предпочиташе Джорджи да го смята за разпасания негодник, какъвто винаги е бил. Животът си беше негов и той нямаше да я допусне до нищо съкровено и значимо в него.
	Невинаги е бил самотник. Тъй като на практика бе отраснал като сирак, той с настървение се опита да си създаде измислено семейство от момчетата, които се навъртаха около него и накрая му забиха нож в гърба. Брам ги смяташе за свои приятели, а те само го използваха — харчеха парите му, облагодетелстваха се от връзките му — и накрая му скроиха онзи гаден номер с порно видеото. Той получи добър урок. Ако искаш да достигнеш върха, трябва да го направиш сам.
	Джорджи не беше използвачка, но той нямаше намерение да я остави да се рови в душата му. Не желаеше тя да разбере колко наложително беше за него да си изгради нов, почтен живот. Тя го познаваше достатъчно отдавна, беше видяла твърде много, с нея беше лесно да се разговаря и имаше реална опасност в някой миг да си излее душата. Но Брам не можеше да допусне Джорджи да стане свидетел на падението му, а вероятността за това с всеки изминал ден ставаше все по-реална.
	Джорджи му беше нужна, за да възстанови репутацията си, и разбира се, за секс. Колкото и да му се искаше да ускори последното, отвратителното му поведение през онази нощ на яхтата явно бе оставило дълбоки следи у нея и затова се налагаше да й даде толкова време, колкото й бе нужно… и чак тогава капанът щеше да щракне.


	Изминаха четири дни. Тъкмо Джорджи започна да се надява, че снимките на терасата никога няма да се появят, и един английски таблоид ги публикува. След това цъфнаха във всички жълти издания. Но вместо да илюстрират страстната любов на двама младоженци, върху неясните нощни снимки Джорджи и Брам изглеждаха като увлечени в яростен спор. На първия кадър Джорджи бе опряла войнствено ръка върху бедрото. На следващата бе заровила лице в шепи, разкайвайки се за егоистичните си планове да замине за Хаити. Само че за страничния наблюдател изглеждаше сякаш ридае, разстроена от среднощната им разправия. Друга снимка показваше как Брам я държи за раменете. Всъщност тогава той се опитваше да я утеши, но на почти тъмния фон позата му изглеждаше заплашителна. Последната снимка, най-размазаната от всички, показваше целувката им. Но за нещастие, беше трудно да се отгатне дали я целува, или я тресе за раменете.
	И сякаш адът се отприщи.
	— Не мога да повярвам, че тези копелета ще се измъкнат невредими от цялата тази гадост! — Брам замахна яростно към една муха, имаща нахалството да кацне върху масата редом с чашата му с кафе. Някога се славеше с изкуството да не обръща внимание на гнусните намеци и несправедливите атаки на пресата, но сега жадуваше за кръв — на фотографа и на всички, които бяха отпечатали снимките, като се започне от английския таблоид и се стигне до сайтовете за светски клюки. — Да можех само да докопам един от тях…
	— Не ме гледай толкова заплашително — смъмри го Джорджи. — Като никога, съм на твоя страна.
	Двамата седяха в кафене „Ърт“, край една от масите на тротоара на Мелроуз авеню и отпиваха от чашите с органично кафе. Бяха изминали седем дни от появата на снимките. Фотографите и зяпачите бяха обсадили тротоара, а клиентите на кафенето открито изпиваха с погледи най-прочутите младоженци в града.
	Всичко, което се надяваше да постигне Джорджи с този брак, бе довело до неочаквани и нежелани последици. Обадиха се всичките й приятели, с изключение на Мег, която все още беше на едно от незнайните си пътешествия. Едва успя да убеди Ейприл и Саша да не се качат на първия самолет за Ел Ей. Колкото до баща й… Пол се втурна в къщата и заплаши да убие Брам. Джорджи не беше сигурна дали повярва на обясненията й за това, което наистина се бе случило през онази нощ, но исканията му незабавно да сложи край на този брак станаха още по-настоятелни. Дотук с намерението й да вземе юздите на живота си в свои ръце. Увереността в собствените й сили се разклати още повече.
	— Ще ми се усмихнеш ли, за бога? — Стиснатите челюсти на Брам не предразполагаха към усмивка, но Джорджи влезе в ролята на послушен войник, наведе се напред и целуна ъгълчето на гневно свитите му устни.
	От онази нощ на терасата помежду им нямаше повече жарки целувки, при все че младата жена мислеше за тях много повече, отколкото й се искаше. Може и да не понасяше Брам като личност, ала очевидно неприязънта й не се отнасяше до тялото му, защото единственото удоволствие, което изпита през цялата седмица, беше да го наблюдава как се размотава из къщата без риза, или с риза, както беше в момента.
	— Това е среща, по дяволите! Нашата _пета_ среща през тази седмица.
	— Как ли пък не! — скръцна със зъби тя, все още разтеглила устни в усмивка. — Това е делово начинание — опит да се покрият щетите, както и всичко останало. Вече ти казах, че среща означава, когато и двамата се забавляваме и си прекарваме добре, а в този случай, ако не си забелязал, ние сме нещастни и едва сдържаме раздразнението си.
	Брам стисна зъби.
	— Може би трябва да се постараеш малко повече.
	Джорджи топна в кафето втората си бишкота и разсеяно отхапа крайчеца й. Поне напоследък бе качила няколко килограма, но това беше слаба утеха за отвратителната ситуация, в която се бе озовала, когато фотографи и журналисти ги преследваха по петите… а така нареченият й съпруг направо пращеше от тестостерон.
	Брам остави чашата си.
	— Хората смятат, че снимките не лъжат.
	— Но тези лъжат.
	Заглавията крещяха:
C>
	„КРАЙ НА БРАКА! СЛЕДВАЩА СПИРКА: ГАРА «РАЗВОД»!
	СЪРЦЕТО НА ДЖОРДЖИ ОТНОВО Е РАЗБИТО!
	УЛТИМАТУМЪТ НА ДЖОРДЖИ! НЕЗАБАВНО ЗАТОЧЕНИЕ В РЕХАБИЛИТАЦИОНЕН ЦЕНТЪР!“
C$
	От тинята изплува дори старата порно видео касета на Брам.
	Двамата се опитваха да поправят щетите, като всеки ден посещаваха любимите места на папараците. Купуваха мъфини в „Сити Бейкъри“ в Брентуд, обядваха в „Шато“, отново посетиха „Айви“, не подминаха елитния японски ресторант „Нобу“ в Бевърли Хилс, уважиха и „Поло Лоундж“ и „Господин Чоу“. Две вечери подред купонясваха в нощни клубове, от което Джорджи се почувства остаряла и още повече се депресира. Днес пазаруваха във фирмените магазини на „Армани“ на булевард „Робъртсън“ и на Фред Сегал в Мелроуз, след това се отбиха в моден бутик, откъдето си купиха комплект отвратителни еднакви тениски, които щяха да носят само на публични места.
	Само един-два пъти рискуваха да излязат поотделно. Наистина Брам се измъкна два пъти за тайнствените си срещи. Джорджи взе няколко урока по танци, веднъж се осмели да излезе на ранна сутрешна разходка и изпрати щедър анонимен чек на фонда, подпомагащ гладуващите хаитяни. Но като цяло не се отделяха един от друг. По негов съвет Джорджи прибягна към любимия трик на знаменитостите, алчни за вниманието на пресата — сменяше дрехите си по няколко пъти на ден, тъй като всеки нов тоалет означаваше, че таблоидите ще купят поредната снимка. Каква тъжна ирония на съдбата. През изминалата година тя старателно избягваше публичност, а сега бе принудена постоянно да е на показ.
	До този момент посетителите в кафенето се задоволяваха само да ги зяпат, но сега към масата им се приближи младеж с провиснала козя брадичка и фалшив ролекс.
	— Ще ми дадете ли автограф?
	Джорджи винаги охотно раздаваше автографи на истинските си почитатели, но нещо й подсказваше, че тези автографи още в края на деня ще цъфнат за продажба в eBay.
	— Достатъчно е само един подпис — добави младежът, с което потвърди подозренията й.
	Джорджи пое чисто белия лист и химикалката, които й подаде.
	— Как се казваш? — попита тя.
	— О, няма нужда от името.
	— Настоявам.
	Автограф, адресиран до конкретно лице, губеше стойността си. Хитрецът нацупи недоволно устни, осъзнал, че е отгатнала номера му, и промърмори недоволно през зъби: „Хари“. Тя написа: „На Хари с цялата ми любов“. На следващия ред съзнателно сгреши фамилията си, така че автографът да изглежда фалшив. Междувременно Брам надраска без много да му мисли „Майли Сайръс“ върху подадения му друг лист хартия.
	— Много благодаря — промърмори ядосано младежът, смачка на топка двата листа и се отдалечи.
	— Що за живот е това? — промърмори Брам и се отпусна отвратено на стола.
	— Такъв е животът ни в момента и трябва да се постараем да извлечем най-доброто.
	— Направи ми услуга и ми спести саундтрака от „Ани“.
	— Ти си голям черногледец — контрира Джорджи и напук затананика песента „Утре“ от мюзикъла „Ани“.
	— Достатъчно! — Той скочи на крака. — Да се махаме от тук.
	Хванати за ръце, двамата закрачиха по тротоара. Тъмнорусата му коса блестеше на слънцето, нейната отчаяно се нуждаеше от подстригване, а папараците се влачеха подире им. Разходката продължи доста дълго.
	— Нужно ли е да се спираш да говориш с всяко хлапе, което видиш? — промърмори недоволно Брам.
	— Фотографите си припадат по подобни сцени. — Джорджи не му призна, че наистина обичаше да говори с деца. — Ти най-малко имаш право да се оплакваш. Колко пъти бях принудена да стърча като пътен знак, докато флиртуваше с други жени?
	— Онази, последната, беше на не по-малко от шейсет.
	Освен това имаше голяма бенка на лицето и беше безвкусно гримирана, но Брам се възхити на обиците й и дори я дари с един от прочутите си погледи, способни да разтопят всяко женско сърце. Джорджи беше забелязала, че правеше това доста често — подминаваше блестящи красавици, за да спре и да си побъбри с грозноватите им безцветни посестрими. И за няколко мига умееше да ги накара да се почувстват красиви.
	Джорджи не понасяше, когато той вършеше добри дела.
	При все това по принцип лошото му настроение повдигаше нейното и когато зърна един хубав цветарски магазин, тя го повлече през вратата. Вътре ухаеше приятно, навсякъде се виждаха изящно подредени цветя и продавачката ги остави сами. Джорджи дълго оглежда стилните букети и накрая избра един от перуники, рози и лилии.
	— От теб.
	— Винаги съм бил щедър.
	— Но ще изпратиш сметката на мен, нали?
	— Печално, но факт.
	Преди да стигнат до касата, мобилният му иззвъня. Брам погледна дисплея и изключи телефона, без да отговори. Джорджи беше забелязала, че той постоянно разговаряше с някого, но рядко го правеше на място, където би могла да го подслушва. Той понечи да го прибере в джоба, но тя протегна ръка.
	— Дай ми го за малко, може ли? Трябва да се обадя, а съм забравила своя.
	Брам й го подаде, но вместо да набере някакъв номер, Джорджи прегледа бързо списъка с последните обаждания.
	— Кейтлин Картър. Сега зная фамилното име на любовницата ти.
	Той дръпна телефона от ръката й.
	— Престани да шпионираш. Тя не ми е любовница.
	— Тогава защо не говориш с нея в мое присъствие?
	— Защото не желая.
	Брам се насочи с букета към касата. Когато се спря близо до цветарската количка, аранжирана с кичести цветя и нежни пъпки в пастелни тонове, младата жена бе поразена от контраста между самоуверената му мъжественост и тези изящни цветове. Отново я прониза онзи смущаващ сексуален копнеж. Тази сутрин си намери предлог да тренира с него само за да може да се любува на полуголото му тяло.
	Унизително, но напълно разбираемо. Дори беше малко горда от себе си. Въпреки скандала, предизвикан от снимките, тя изпитваше най-елементарна, животинска похот, нямаща нищо общо с нормално любовно влечение или дори привързаност. Типично мъжко поведение.
	На излизане от магазина Брам й даде цветята. Бяха имали редкия късмет да намерят свободно място за паркиране недалече от магазина, но все пак се наложи да се промушват през тълпата от шумни папараци, заградили тротоара отпред.
	— Брам! Джорджи! Погледнете насам!
	— Сдобрихте ли се?
	— Подмазваш се на жена си с цветя, а, Брам?
	— Джорджи! Насам!
	Брам я притегли към себе си.
	— Отдръпнете се, момчета. Ще ни задушите.
	— Джорджи, чух, че си се срещнала с адвокат.
	Брам побутна якия фотограф, приближил се прекалено близо.
	— Казах да се отдръпнете!
	Незнайно откъде, сред гъмжащия рояк изникна Мел Дъфи и насочи обектива си към тях.
	— Хей, Джорджи. Ще направиш ли някакъв коментар за спонтанния аборт на Джейд Джентри?
	Затворът на фотоапарата щракна.


	Джорджи почувства, че й призлява. Завистта й по някакъв начин бе отровила беззащитния зародиш. Дъфи ги осведоми, че спонтанният аборт се случил в Тайланд преди близо две седмици, само няколко дни след женитбата й в Лас Вегас, когато Ланс и Джейд са смятали да се присъединят към членовете на специална комисия на ООН. Пиарът им бе съобщил тъжната новина, добавяйки, че двойката е дълбоко покрусена от загубата, но лекарите са ги уверили, че няма причина, поради която да не могат да имат други деца. Всички онези есемеси, които й изпращаше Ланс…
	Брам не каза нищо, докато почти не стигнаха у дома. Тогава изключи радиото и й хвърли изпитателен поглед.
	— Кажи ми, че не си го приела прекалено присърце.
	Коя нормална жена би възненавидяла едно невинно неродено дете? Отвращаваше се от себе си.
	— Аз? Разбира се, че не. Просто е тъжно, това е всичко. Естествено, че ми е болно заради тях.
	Разбиращото му изражение я накара да се извърне. Тя имаше нужда от жиголо, не от психиатър. Намести тъмните си очила.
	— И на най-злия си враг не пожелавам подобно нещастие. Може би не биваше да се разстройвам толкова, когато узнах за бременността й. Това е съвсем естествено.
	— Случилото се няма нищо общо с теб.
	— Зная.
	— Умът ти го знае, но ти губиш способността да разсъждаваш трезво, когато става дума за нещо, свързано със Загубеняка.
	Нервите й не издържаха.
	— Той току-що е изгубил детето си! Дете, което аз не исках да се роди.
	— Знаех си! Знаех си, че ще си въобразиш, че по някакъв начин си виновна. Стегни се, Джорджи, бъди по-корава.
	— Смяташ, че съм се разкиснала? Но аз съм достатъчно стегната и корава, след като се справям с този брак, нали?
	— Това не е брак, а партия шах.
	Той беше прав, но на Джорджи й бе дошло до гуша от всичко.
	Изминаха останалия път до къщата в мълчание, но след като паркира колата в гаража, Брам не побърза да слезе, а остана да седи на мястото си. Свали очилата си и се заигра с тях.
	— Кейтлин е дъщеря на Сара Картър.
	— Писателката? — Джорджи свали ръка от дръжката на вратата.
	— Тя почина преди три години.
	— Помня.
	Имайки предвид вкуса за жени на Брам, тя предполагаше, че Кейтлин е някоя тъпа блондинка с пищен бюст, ала това бе малко вероятно, след като нейна майка е писателката Сара Картър. Картър беше автор на няколко трилъра, но нито един нямаше успех. Няколко години преди тя да почине, едно малко издателство бе откупило правата на „Къща на дървото“, непубликувана досега творба. Романът постепенно привлече вниманието на публиката, не след дълго се изкачи в класациите за най-продавани книги и стана любимо настолно четиво в литературните клубове. Като всички останали, Джорджи се влюби в книгата.
	— С Кейтлин бяхме гаджета, когато книгата излезе за пръв път — рече Брам. — Преди да оглави класациите на бестселърите. Тя ми спомена, че преди да умре, майка й написала сценарий по романа. Позволи ми да го прочета.
	— Сара Картър сама е написала сценария по романа си?
	— При това дяволски хубав. Купих правата за него два часа след като го прочетох.
	Джорджи едва не се задави.
	— Ти държиш филмовите права на „Къща на дървото“? _Ти?_
	— Бях пиян и не осъзнавах в какво се забърквам. — Брам слезе от колата, неотразимо привлекателен и безотговорен, както винаги.
	Джорджи прекоси забързано гаража след него.
	— Почакай малко. Наистина ли ми казваш, че си купил правата, _преди_ романът да стане бестселър?
	Той закрачи към къщата.
	— Бях пиян _и_ имах късмет.
	— Не мога да го отрека. Колко голям късмет?
	— Много. Кейтлин можеше да продаде правата за сценария за двайсет пъти по-висока цена, отколкото аз й платих, нещо, което не спира да ми повтаря.
	Джорджи притисна длан към гърдите си.
	— Дай ми минута да дойда на себе си. Не зная кое ми е по-трудно да си представя — теб като продуцент или обстоятелството, че си прочел един сценарий от началото до края.
	Той се отправи към кухнята.
	— Пораснах доста от времената на „Скип и Скутър“.
	— Ти така си мислиш.
	— Вече не ми се налага да търся думи в речника. — Тя не очакваше той да каже нещо повече и се изненада, когато продължи: — За съжаление, имам проблем с финансирането.
	Джорджи се закова на място.
	— Ти май наистина искаш да осъществиш този проект?
	— И без това няма какво друго да правя.
	Това обясняваше всички мистериозни разговори, но не и защо Брам го пазеше в такава тайна. Той захвърли ключовете на колата върху кухненския плот.
	— Бедата е там, че срокът за правата изтича след по-малко от три седмици и ако дотогава не събера нужните пари, Кейтлин ще си възвърне правата върху сценария.
	— И ще стане значително по-богата.
	— Тя не се интересува от нищо друго, освен от пари. Мразеше майка си. Ще продаде „Къща на дървото“ дори на студио за анимационни филми, ако й направят най-изгодното предложение.
	Джорджи никога досега не бе държала правата на книга или сценарий, но горе-долу знаеше какви са правилата. Този, който държеше правата — в случая Брам — разполагаше само с определено време, за да осигури финансиране на проекта, преди срокът да изтече и правата да се върнат на първоначалния собственик. И тъй като заплащайки за сценария, Брам бе изпразнил банковата си сметка до дъно, най-после ставаше ясно защо толкова усилено се подмазваше на Рори Кийн.
	— Доколко близо си до започването на снимките на „Къща на дървото“? — попита тя, макар вече да подозираше отговора.
	Брам извади бутилка минерална вода от хладилника.
	— Много близо. Ханк Питърс хареса сценария и изрази желание да го режисира, така че неговото участие ще привлече внимание. С подходящ актьорски състав ще можем да заснемем филма с много малък бюджет, което е допълнителен плюс.
	Питърс беше голям режисьор, но Джорджи не можеше да си представи, че ще се съгласи да работи с такъв ненадежден човек като Брам Шепърд.
	— Ханк само е проявил интерес или се е съгласил да снима филма?
	— Интересува се от реализацията на филма. Освен това имам кандидат за ролята на Дани Граймс. Това е част от сделката.
	Граймс, главният герой на книгата, беше сложен и многопластов характер и не беше учудващо, че мнозина актьори щяха да проявят интерес към ролята.
	— И кой е кандидатът за ролята?
	Брам отвинти капачката на бутилката с минерална вода.
	— А ти как мислиш?
	Тя се втренчи за секунда в него, сетне простена:
	— О, не… Само не и ти.
	— Няколко урока по актьорско майсторство… и ще се справя.
	— Но ти не можеш да изиграеш тази роля. Граймс е дълбок и противоречив образ, объркан, разкъсван от съмнения… Ще станеш за смях на цял Холивуд. Нищо чудно, че не можеш да осигуриш финансиране.
	— Много ти благодаря за доверието. — Той отпи голяма глътка от водата.
	— Наистина ли си обмислил всичко? Успешните продуценти никога не биха работили с ненадежден актьор. А настояването ти да играеш главната роля… никак не е разумно.
	— Мога да се справя.
	Настоятелността му я объркваше. Брам, когото Джорджи познаваше, се интересуваше единствено от удоволствията. Запита се дали наистина го познаваше толкова добре, колкото смяташе. И не само заради интереса му към „Къща на дървото“… Очевидно беше, че Брам не употребяваше наркотици и всеки ден прекарваше по няколко часа в кабинета. Дори се бе отървал от някогашните си отвратителни приятели, което беше странно за човек, който не бе свикнал да е сам. Алкохолът и болезнената му арогантност оставаха последните му пороци.
	— Отивам да поплувам — обяви той и тръгна към басейна.
	Джорджи се качи в стаята си и се преоблече в шорти и тениска. Ако сценарият беше толкова добър, колкото твърдеше Брам, навярно всички в града чакаха да изтече срокът на правата му, за да се опитат да се докопат до проекта. Главната роля щеше да бъде поверена на някой актьор, който в момента е на гребена на вълната на славата, вместо на такъв, притежаващ нужните качества да изиграе сложен и противоречив образ като Дани Граймс. И в двата случая това нямаше да е Брам. Той се бе превъплътил блестящо в образа на Скип Скофийлд, но нямаше нужните способности, нито достатъчна дълбочина и умение да пресъздаде един по-емоционален и труден характер като този на главния герой от „Къща на дървото“, особено имайки предвид повърхностните роли, които бе играл оттогава.
	Тъкмо пъхаше крака в най-удобните си сандали, когато изведнъж я осени прозрение.
	— Копеле!
	Джорджи се спусна надолу по стълбите, прекоси на бегом верандата и хукна към басейна, където плуваше Брам.
	— Негодник! Няма никакво продължение на „Скип и Скутър“! Това е било димна завеса, за да скриеш истинските си намерения.
	— Казах ти, че няма продължение — парира Брам и се гмурна под водата.
	— Но ти ме накара да мисля, че ще има! — нападна го Джорджи веднага щом той изплува на повърхността. — Този глупав фиктивен брак… Моите пари бяха само бонус, нали? „Къща на дървото“ е истинската причина да се съгласиш да участваш в плана ми. Точно сега не можеш да си позволиш да бъдеш вторият мъж, разбил сърцето на милата сладка Джорджи Йорк. Не и когато искаш големите шефове на студия да повярват, че си станал порядъчен гражданин, и да те приемат на сериозно.
	— Какво те засяга това?
	— Засяга ме, не обичам да ме лъжат — тросна се тя.
	— Имаш работа с мен. Какво друго очакваше?
	Тя се приближи до бетонния край на басейна, а Брам заплува към водопада.
	— Ако хората повярват, че по някакъв начин си прихванал от моята порядъчност и надеждност, имаш големи шансове да заснемеш този филм, нали?
	— Не бива да наричаш свещените връзки на брака „глупави“ — укори я той.
	— Какви свещени връзки? Каза ми истината само защото искаш да се намъкнеш в гащите ми!
	— Аз съм мъж, можеш да ме съдиш.
	— Не желая никога повече да разговарям с теб. До края на дните си — изсъска Джорджи и се отдалечи.
	— Нямам нищо против! — подвикна мизерникът след нея. — Освен ако не възнамеряваш да ми нашепваш мръсни думички. Мразя жените, които дрънкат твърде много в леглото.
	Телефонът, който той бе оставил върху бетонната платформа до басейна, иззвъня. Той доплува до ръба и го грабна. Тя се спря, за да слуша.
	— Скот… Как си? Да, наистина е лудост… — Прехвърли го на другото ухо и се заизкачва по стълбичката. — Не ми се ще да се впускам в подробности по телефона, но разполагам с нещо, което ще те заинтригува. Да се срещнем на по едно питие утре следобед в „Мандарин“, за да поговорим на спокойствие. — Той се намръщи. — В петък сутринта? Добре. Дотогава ще задвижа едно-две неща. Извинявай, но бързам. Закъснявам за една среща.
	Той затвори телефона и грабна кърпата.
	Джорджи тропна възмутено с крак.
	— Закъсняваш за среща?
	— Това е Ел Ей. Винаги приключвай пръв разговора.
	— Ще го запомня. Държа да те осведомя, че няма да получиш нито стотинка от мен.
	Вместо да се върне в къщата, тя се втурна към кабинета му. Представата, че Брам е готов да работи над нещо, я разстройваше и объркваше. Но поне признанието му за сценария й бе дало достатъчно храна за размисъл и я бе отвлякло от терзанията за загубата на нероденото бебе на Ланс.
	Разряза тиксото, с което бе облепена кутията, която се предполагаше, че съдържа сценария за продължението на „Скип и Скутър“, и пред погледа й лъсна купчина порносписания, върху които се мъдреше самозалепващо се синьо листче с посланието: „Действителността е за предпочитане“.


	Докато крачеше към фитнес залата, Брам се питаше що за глупава мигновена слабост го бе накарала да разкаже на Джорджи за „Къща на дървото“. Но тя изглеждаше толкова нещастна, когато узна за бебето на Ланс и Джейд — онова нейно прекалено развито чувство за отговорност отново бе взело връх — че незнайно как истината се изплъзна от устата му, за което мигом съжали. И без това провалът висеше над него като гигантска зловеща гъба след атомен взрив. Шансовете му за успех бяха почти нулеви, така че колкото по-малко хора знаеха какво означава за него „Къща на дървото“, толкова по-добре. Това важеше особено за Джорджи, която с нетърпение очакваше поредния му провал.
	Не си направи труда да преобуе мокрите бански и отиде направо във фитнес залата. Преди два дни се бе появила балетна станка. Още едно нахлуване в личното му пространство. Какво щеше да прави с живота си, ако „Къща на дървото“ му се изплъзнеше? Да се върне отново към изтърканите и скучни роли на богати безделници? Само при мисълта за това стомахът му се преобърна.
	Сложи в плейъра диск на Ашър и изгледа с омерзение елипсовидния тренажор. Искаше да бъде някъде навън, да тича на воля с километри по хълмовете, както бе свикнал, но благодарение на злощастната ласвегаска авантюра беше заключен в дома си като в затвор.
	Поне в момента беше сам. Да наблюдава ежедневните упражнения на Джорджи, се бе превърнало в истинско мъчение за него. Преди тренировката тя завързваше косата си на опашка, така че дори тилът й се превръщаше в неустоимо сексуално изкушение. А като се добавят и онези безкрайно дълги крака…
	Какво по-красноречиво доказателство за падението му, след като най-съкровеното му желание беше да се впусне в мръсни креватни игрички с малкото сираче Ани.
	Ала той не можеше да я пренебрегне толкова лесно, както самата тя се пренебрегваше. Тя притежаваше неосъзната чувственост, пред която бледнееха големите цици и нагласените сексапилни пози. Никой нямаше да види Джорджи Йорк да демонстрира публично прелестите си.
	Или дори насаме… Нещо, което Брам напоследък все по-решително възнамеряваше да промени. Тя може и да ненавиждаше съдържанието, но определено харесваше опаковката. Джорджи още не го знаеше, но наближаваше краят на безсмислено пропилените й дни в страдания по Загубеняка.
	Кой твърдеше, че Брам се интересува единствено от себе си? Освобождението на Джорджи Йорк се бе превърнало в негов първостепенен граждански дълг.


>	12

	Изминаха още два дни. Джорджи беше в кухнята, опитвайки се да приготви един от невероятно вкусните коктейли на Чаз, когато чу шум откъм входната врата на къщата. След секунди в кухнята се втурна Мег Коранда като игрива млада хрътка, изхвърляна толкова пъти от школи за обучение и дресиране на кучета, че собствениците най-сетне са се отказали да я тренират. В конкретния случай нейните собственици бяха обожаващите я родители — екранните легенди Джейк Коранда и Фльор Савагар, „бляскавото момиче“, жената, чието лице някога красеше кориците на най-търсените модни списания, а сега беше влиятелна собственица на най-престижната актьорска агенция в страната.
	Мег се хвърли на врата на Джорджи, донасяйки със себе си уханието на тамян.
	— Мили боже, Джорджи! Чух новината едва преди два дни, когато се обадих у дома, и се качих на първия самолет. Бях в един фантастичен ашрам — напълно изолиран от света и дори хванах въшки по главата! Но си струваше. Мама казва, че напълно си откачила.
	Джорджи прегърна горещо Мег, като тайничко се надяваше, че въшките са едно от преувеличенията на двайсет и шест годишната й приятелка, макар че подстриганата й почти нула номер тъмнокестенява коса не вещаеше нищо добро. Но пък и прическите на Мег се променяха според годишния сезон, а червената точка между веждите и дългите полюшващи се обици, които, съдейки по вида им, навярно бяха изработени от кост на тибетски вол, караха Джорджи да подозира, че приятелката й може би се е пристрастила към екстравагантна шикозна имитация на монашеската мода. Впечатлението се допълваше от грубите кожени сандали и прозрачната кафява блуза. Само джинсите й бяха стопроцентово лосанджелиски.
	Мег беше висока и стройна като тръстика, наследила големите ръце и стъпала на майка си, но не и своеобразната й красота. Вместо това Мег бе взела неправилните черти на баща си, кестенявите му коси и мургавата кожа. В зависимост от светлината, очите на Мег ставаха сини, зелени или кафяви, променливи като настроението й. Мег беше по-малката сестра, за която Джорджи винаги бе мечтала, и тя безкрайно я обичаше, но това не я правеше сляпа за недостатъците й. Приятелката й беше разглезена и импулсивна, цели метър и седемдесет и осем сантиметра бликаща енергия, добри намерения, добро сърце и почти пълна безотговорност в стремежа да надмине знаменитите си родители.
	Джорджи я стисна за раменете.
	— Как можа да изчезнеш за толкова дълго, без да се обадиш на нито една от нас? Затъжихме се за теб.
	— Бях отрязана от цивилизацията, напълно загубила представа за времето. — Мег се бе отдръпнала достатъчно от приятелката си, за да зърне блендера, в който розовееше някаква съмнителна на вид каша. — Ако това е алкохол, искам една чаша.
	— Едва десет сутринта е.
	— Не и в Пенджаб. Започвай отначало и ми разкажи всичко.
	На прага се появи Брам, който навярно й бе отворил вратата.
	— Е, как върви дългоочакваната среща между старите приятелки?
	Мег изтича към него. Двамата бяха излизали заедно, въпреки протестите на Джорджи, Саша, Ейприл и родителите на Мег. Мег се кълнеше, че никога не са били любовници, но Джорджи малко се съмняваше. Сега Мег го прегърна през кръста.
	— Извинявай, че не ти обърнах внимание, когато влязох. — Погледна отново към Джорджи. — Двамата никога не сме спали заедно. Кълна се. Кажи й, Брам.
	— Ако не сме спали заедно — заговори той с най-дрезгавия си чувствен тон, — откъде ще зная, че на задника си имаш татуиран дракон?
	— Защото аз ти казах. Не му вярвай, Джорджи. Не те лъжа. Знаеш, че излизах с него само защото родителите ми вдигнаха такава пушилка за това. — Измери с поглед Брам. Имайки предвид внушителния й ръст, трябваше само леко да повдигне очи. — Аз страдам от синдрома на противопоставянето. Правя всичко напук. В мига, в който някой ми каже да не правя нещо, това е първото, което ще сторя. Недостатък на характера.
	Брам прокара длан по гърба й и снижи гласа си до съблазнително мъркане.
	— Ако го знаех, докато двамата излизахме, щях да настоявам да не си сваляш дрехите.
	Очите на Мег проблеснаха, променяйки цвета си от синьо-зелен в буреносно син.
	— Сваляш ли ме?
	— Не забравяй да го издрънкаш на Джорджи.
	Мег посочи с пръст към приятелката си.
	— Тя стои пред теб.
	— Откъде знаеш, че ни слуша? Ако си й истинска приятелка, не й позволявай да остава сляпа за това, което се върши под носа й.
	Джорджи повдигна вежди, сетне заглуши гласовете им с воя на блендера. За зла участ, бе забравила да завинти капака.
	— Внимавай!
	— Исусе, Джорджи…
	Тя се опита да изключи блендера, но бутоните бяха хлъзгави и съдържанието му се разлетя из цялата кухня. Сместа от ягоди, банани, ленено семе, житни кълнове и моркови оплеска безупречно чистия плот, шкафовете, пода, както и скъпата маркова туника с цвят на пшеница, с която Джорджи се бе накиприла днес. Брам я избута настрани и изключи уреда, но не преди бялата му тениска да се обагри в яркоцветната каша.
	— Чаз ще те убие — обяви той, забравил за съблазнителното мъркане. — Говоря сериозно.
	Единствено Мег, която стоеше по-настрани, остана незасегната от лепкавото бедствие, ако не се брои късчето банан, което тя невъзмутимо облиза от ръката си.
	— Коя е Чаз?
	Джорджи грабна кърпата за чинии и трескаво започна да бърше туниката си.
	— Спомняш ли си госпожа Данвърс, страховитата икономка от „Господарката на Мандърлей“?
	Обиците на Мег от кост на тибетски вол се разлюляха.
	— Четох книгата в колежа.
	— Представи си я като вечно нацупена, груба, двайсетгодишна пънк рокаджийка, която властва над имението като сестра Рачид в „Полет над кукувиче гнездо“, и ще получиш Чаз, очарователната икономка на Брам.
	Мег погледна към Брам, който припряно изхлузваше тениската си през глава.
	— Не долавям помежду ви истинската силна любов.
	Той грабна кухненската кърпа.
	— Предполагам, че не си толкова проницателна, колкото си въобразяваш. Защо иначе ще се женим?
	— Защото в последно време Джорджи не отговаря за действията си, а ти преследваш парите й. Мама казва, че си от тези момчета, които никога не порастват.
	Джорджи не можа да сдържи ехидната си гримаса.
	— Това може би обяснява защо мама Фльор отказва да те представлява.
	Недоволното изражение на Брам щеше да бъде много по-впечатляващо, ако бузата му не беше украсена с лепкаво ленено семе.
	— Тя не желае да представлява и теб.
	— Само защото съм приятелка на Мег. Това може да се нарече конфликт на интереси.
	— Не е съвсем вярно — изтъкна Мег. — Мама те обича като личност, Джорджи, но даже под смъртна заплаха няма да се съгласи да работи заедно с баща ти. Между другото, приятели, ще имате ли нещо против да ви се натреса за няколко дена?
	— Да! — тутакси я отряза Брам.
	— Не, разбира се, че не! — възкликна Джорджи и стрелна приятелката си с тревожен поглед. — Какво се е случило?
	— Просто искам да прекарам известно време с вас, това е всичко.
	Джорджи не остана особено убедена, но кой можеше да каже какво точно се върти в главата на Мег?
	— Можеш да се настаниш в къщата за гости.
	— Не, не може — настръхна Брам. — Кабинетът ми е в къщата за гости.
	— Той заема само половината от къщата. Ти никога не влизаш в спалнята.
	— Та ние сме женени едва от три седмици! — обърна се Брам възмутено към Мег. — Кой загубеняк ще се натрапи на младоженци по време на медения им месец?
	Лекомислената и разсеяна Мег Коранда изчезна и на нейно място се появи дъщерята на Джейк Коранда с непреклонно лице като това на баща си в ролята му на справедливия, но безмилостен каубой Калибър.
	— Този загубеняк, който иска да се увери, че интересите на най-добрата му приятелка са добре защитени, особено ако подозира, че същата тази приятелка навярно не е способна да се погрижи сама за себе си.
	— Аз съм добре — побърза да я увери Джорджи. — Двамата с Брам сме безумно влюбени. Просто го показваме по по-особен начин.
	Брам се отказа от непосилната задача да почисти тениската си.
	— Предупредила ли си родителите си, че ще останеш тук? Защото, кълна се в бога, Мег, последното, от което се нуждая сега, е Джейк да ме погне. Или майка ти.
	— Аз ще се оправя с татко. А мама и без това не те понася, така че тя не е проблем.
	Чаз избра точно този момент да влезе в кухнята. Бе вързала косата си — днес яркочервена — с тесни гумени ластици на две опашки, стърчащи на върха на главата й като миниатюрни дяволски рогца. Приличаше на четиринайсетгодишна, но когато видя мръсната кухня, започна да ругае като препатил моряк, обиколил всички морета. Цветистият поток секна, когато Брам пристъпи напред…
	— Извинявай, Чаз. Блендерът ми се изплъзна от ръцете.
	Момичето мигом омекна.
	— Следващия път ме изчакай, става ли?
	— Непременно — обеща той смирено.
	Чаз се зае да къса квадратни парчета от кухненската ролка и да ги раздава на присъстващите.
	— Избършете си краката, за да не разнасяте мръсотията из цялата къща.
	Отказа предложената й помощ и енергично се зае да почиства. Докато излизаха от кухнята, Джорджи си припомни с какъв ентусиазъм Чаз й разказваше за чистенето и съжали, че не си е взела камерата.
	Пропуснала тази възможност, тя реши да си навакса с Мег и когато по-късно следобед двете седяха край басейна, включи камерата и започна да разпитва приятелката си за приключенията й в Индия. Но за разлика от Чаз, Мег бе отраснала с камери и отговаряше само на определени въпроси. Когато Джорджи се опита да я притисне, тя заяви, че й е писнало да говори за себе си и иска да поплува.
	Не след дълго се появи Брам. Затвори телефона си, излегна се на шезлонга до Джорджи и зарея поглед към плискащата се във водата Мег.
	— Идеята приятелката ти да се мотае наоколо не е особено добра. Аз все още страстно я желая.
	— Не, не я желаеш. Просто искаш да ме дразниш.
	Той беше гол до кръста и похотливостта отново завладя развратницата, спотайваща се в тялото й. Брам смяташе, че тя си играе игрички, отказвайки да легне с него, ала нещата бяха много по-сложни. Джорджи никога не бе гледала на секса като на незначително забавление. Винаги бе искала физическата любов да е важна част в една връзка. Досега.
	Нима най-после бе станала толкова трезвомислеща и самоуверена, че да си достави удоволствие с краткотраен секс, без любов и обвързване? Няколко горещи лудории в леглото и след това: „Ариведерчи, бейби, и прав ти път!“. Ала този сценарий имаше огромен недостатък. Как да правиш необвързващ секс с мъж, когото после не можеш да отпратиш? Откъдето и да го погледнеше, съвместното им съжителство под един покрив беше проблем, който не можеше да пренебрегне с лека ръка.
	— Нищо не си казал за тазсутрешната си среща в „Мандарин“ — поде тя, за да се разсее от потискащите мисли.
	— Няма много за разказване. Онзи тип просто искаше да се докопа до някои мръсни подробности от нашия брак — сви рамене Брам. — Но на кого му пука? Денят е прекрасен и никой от нас не е нещастен. Трябва да признаеш, че това е страхотна трета среща.
	— Добър опит.
	— Стига, Джорджи, откажи се. Забелязах как ме гледаш. Само дето не се облизваш.
	— За нещастие, аз съм обикновено човешко същество, а ти си станал много по-секси, отколкото беше някога. Само ако беше реален мъж, а не надуваема гумена мъжка кукла…
	Той преметна крака през шезлонга и се надвеси над нея като златния Аполон, спуснал се от Олимп, за да напомни на простосмъртните жени за последствията от опасните игри с боговете.
	— Само още една седмица, Джорджи. Това е всичко, с което разполагаш.
	— Или какво?
	— Ще видиш.
	Незнайно защо, ала думите му не й прозвучаха като заплаха.


	Лора Муди дояде салатата и хвърли кутията в кошчето до бюрото в остъкления си офис, намиращ се на третия етаж в сградата на „Старлайт Артисте Мениджмънт“. Беше на четирийсет и девет, неомъжена и постоянно на диета, за да свали излишните четири и половина килограма, които според холивудските стандарти я превръщаха в неприлично дебела. Имаше мека и непокорна кестенява коса, без нито един посивял косъм; очи с цвят на отлежал коняк; и дълъг нос, който обаче отлично хармонираше с изразителната волева брадичка. Не беше нито красива, нито грозна, което в Ел Ей я превръщаше в невидима. Дизайнерските й рокли и костюми, задължителната униформа за холивудските агенти, никога не изглеждаха добре върху дребната й фигура. Дори да беше облечена в тоалет от „Армани“, винаги се намираше някой, който да й поръча да му донесе кафе.
	— Здравей, Лора.
	Като чу гласа на Пол Йорк, тя едва не събори бутилката с диетична пепси-кола. Сега щеше да си плати, задето цяла седмица избягваше да отговаря на обажданията му. Пол беше много хубав мъж, с гъста, стоманеносива коса и правилни черти на лицето, но под впечатляващата външност се спотайваше характер на затворнически надзирател. Днес беше облечен в обичайната си униформа — сив панталон и светлосиня риза, със затъкнати в малкото й джобче слънчеви очила „Рей Бан“. Безгрижната му походка не можеше да я заблуди. Пол излъчваше ленивата, но опасна грация на кобра.
	— Изглежда, напоследък си добила навика да не вдигаш телефона си — рече той.
	— Тук беше истинска лудница. — Лора зашари с крака под бюрото, търсейки сандалите, които бе изритала преди малко. — Смятах днес да ти позвъня.
	— С пет дни закъснение.
	— Пипнах стомашен грип.
	Тя откри единия сандал и се насили да си припомни всичко, което я възхищаваше у него. Той се вписваше напълно в стереотипа на властния и надменен баща на кинозвезда, но беше отгледал и възпитал прекрасна дъщеря. За разлика от много други деца звезди, Джорджи никога не се бе озовавала в клиника за наркомани или алкохолици. Не бе сменяла гаджетата си като носни кърпички, нито бе „забравяла“, че не носи бельо, когато слизаше от автомобил. Освен това Пол беше безупречно стриктен в управлението на парите й, вземаше доста скромен процент за работата си, така че да живее комфортно, но не и в показен разкош. Собствените му амбиции бяха единственото, от което не можеше да предпази дъщеря си.
	Пол отиде до стената при дивана и започна бавно да оглежда дипломите, почетните грамоти и снимките на Лора в компанията на различни знаменитости, които никога не бе представлявала. Джорджи беше единствената й изтъкната клиентка и основният източник на доходите й.
	— Искам Джорджи да участва в проекта на Грийнбърг — заяви Пол.
	Учудващо и за самата нея, Лора успя да задържи усмивката на устните си.
	— Историята за бимбо* вампирката? Интересна идея. — _Ужасна идея._
	[* Американски жаргон, означаващ младо момиче с повече силикон, отколкото интелект, обсебено от дрехи и мъже. — Б.пр.]
	— Сценарият е великолепен — рече той. — Останах впечатлен от таланта и находчивостта на автора.
	— Наистина е увлекателен и забавен — съгласи се агентката. — Всички говорят за него.
	— Джорджи ще внесе нов аспект в сюжета.
	Пол отново пренебрегваше желанията на дъщеря си. Героинята в „Отмъщението на бимбо вампирката“, въпреки забавните сцени и остроумния диалог, беше точно от онези роли, от които Джорджи искаше завинаги да се отърси.
	Лора забарабани с нокти по бюрото.
	— Ролята е написана все едно за нея. Жалко, че Грийнбърг твърдо е решил да вземе за нея драматична актриса.
	— Той само си въобразява, че знае какво иска.
	— Сигурно си прав. — Лора завъртя очи. — Обаче той смята, че присъствието на сериозна драматична актриса ще придаде повече достоверност на сценария.
	— Не съм казал, че ще бъде лесно. Заработи своите петнайсет процента и го накарай да я прослуша. Кажи му, че Джорджи направо се е влюбила в сценария и го иска повече от всичко на света.
	— Разбира се. Веднага ще поговоря с него. — Как, по дяволите, щеше да убеди Грийнбърг да се срещне с Джорджи? Повече вярваше в способността на Пол да застави дъщеря си да приеме роля, която тя не желае.
	— Знаеш ли… — Така и не успя да намери втория сандал, затова не можеше да стане, което даваше на Пол възможност да се извисява доминиращо над бюрото й. — Снимките започват следващия месец, а Джорджи си взе шестмесечен отпуск.
	— Аз ще се погрижа за Джорджи.
	— Всъщност тя в момента е на меден месец и…
	— Казах, че ще се погрижа за нея. Когато разговаряш с Грийнбърг, не забравяй да изтъкнеш комедийния й талант и каква голяма част от дамската аудитория се отъждествява с нея. Познаваш всички хватки и номера в занаята. Напомни му за огромното внимание на пресата към Джорджи. Това ще помогне билетите да се разпродават като топъл хляб.
	Не непременно. Славата на Джорджи като любимка на таблоидите никога досега не се бе отразила върху бокс офис класациите на филмите й. Лора побутна нервно бележника върху бюрото си.
	— Да, ами… знаеш, че ще направя всичко възможно, но не бива да забравяме, че това е Холивуд.
	— Никакви извинения. Постарай се да стане, Лора. При това бързо. — Пол кимна кратко и излезе.
	Главата й пулсираше от болка. Преди шест години Лора беше на седмото небе от щастие, когато Пол я избра сред всички агенти на „Старлайт“. Сметна го за голям успех, закъсняло признание за десетте години упорит труд, в продължение на които бе засенчвана най-безсрамно от млади напористи кандидати за слава, завършили университетите от Айви лигата, непритежаващи и половината от опита й. Тогава Лора не разбра, че е сключила сделка с дявола — дявол с името Пол Йорк.
	Мечтата й да стане една от влиятелните агенти в Холивуд сега изглеждаше смехотворна. Тя не притежаваше нито дързостта, нито светкавичните реакции на колегите си. Пол я бе наел по една-единствена причина — нуждаеше се от покорна марионетка, която можеше да контролира, а обиграните и утвърдени агенти на „Старлайт“ нямаше да играят по свирката му. Прехраната й, всичко, което притежаваше, включващо луксозния й апартамент, зависеше от способността й да изпълнява желанията на Пол.
	Някога се гордееше със самостоятелността и решимостта си да отстоява професионалните си преценки. Но сега едва си спомняше какво означават тези думи.


	През следващите четири дни Брам се срещна с друг потенциален инвеститор, който, както и останалите, не изгаряше от желание да рискува, влагайки пари в неособено надеждно начинание.
	Джорджи взе още два урока по танци, скъси косата си с два сантиметра и продължи да се терзае за бъдещето си. Когато депресията й се задълбочи, тя се опита да убеди Мег да обиколят магазините, но приятелката й добре познаваше Холивуд.
	— Ако исках физиономията ми да лъсне по страниците на „Ю Ес Уикли“, щях да изляза с родителите ми. Вие, приятели, сте си избрали този начин на живот. Не и аз.
	Вместо това Мег отиде да поязди, а Джорджи бе принудена да изтърпи един нелек обяд с баща си в най-модния ресторант в града, където двамата се настаниха в тапицирано с кожа сепаре, под екстравагантен полилей от стоманени пластини.
	— Сценарият на „Отмъщението на бимбо вампирката“ е блестящо написан и наистина забавен — подхвана той, докато похапваше от салатата с парченца крехко месо на грил. — Знаеш колко рядко се среща подобно съчетание.
	Той побутна панерчето с хляб към нея, но Джорджи нямаше апетит. През последните две седмици Чаз всеки ден я угощаваше с планини от макарони със сирене и огромни порции лазаня. Сега костите й не изпъкваха толкова силно, а страните й не приличаха на дупки, зейнали след фатален взрив, макар че Джорджи не беше съвсем уверена в благородните намерения на икономката на Брам.
	— Сигурна съм, че филмът ще има поразителен успех. Но… — Младата жена порови из купата с ризото с лимон, опитвайки се да мобилизира всичките си сили, за да отстои решението си. Ставаше дума за нейния живот, за нейната кариера и тя трябваше самостоятелно да следва избрания път. — Омръзна ми да играя лекомислени празноглавки. Посветих доста време на комедиите и не желая повече да участвам в подобни филми. Нужно ми е ново предизвикателство, нещо по-дълбоко и сериозно, което истински ще ме вдъхнови и ще ми помогне да покажа таланта си в друга светлина.
	Не си направи труда да спомене шестмесечния отпуск, който бе извоювала с толкова усилия. Сега се налагаше да се върне на работа колкото може по-скоро, за да не прекарва толкова време в компанията на Брам.
	Баща й се облегна на стената.
	— Не ставай банална, Джорджи — скастри я той. — Поредната комедийна актриса, мечтаеща да изиграе Лейди Макбет. Прави това, за което те бива.
	Джорджи нямаше да се остави да я пречупи.
	— Откъде мога да съм сигурна, че нямам талант за други роли, след като никога не съм имала шанса да ги изиграя?
	— Имаш ли представа колко се потруди Лора, за да ти уреди среща с Грийнбърг?
	— Тя би трябвало първо да говори с мен — промърмори Джорджи. Сякаш на Лора изобщо щеше да й хрумне да се посъветва първо с нея!
	Пол свали очилата си и разтри очи. Изглеждаше уморен и Джорджи мигом се почувства виновна. Животът му никак не беше лек. Беше останал вдовец на двайсет и пет години с четиригодишна дъщеря на ръце. Баща й бе посветил живота си, а тя му се отплащаше с недоволство и обида. Той отново надяна очилата си и взе вилицата, но веднага я остави.
	— Предполагам, че това твое бездействие…
	— Не си справедлив! — прекъсна го тя.
	— В такъв случай нежеланието ти да се съсредоточиш и да се захванеш за работа навярно се дължи на влиянието на Брам. Откровено казано, страхувам се, че ще зарази и теб с безотговорността и непрофесионализма си.
	— Брам няма нищо общо с това.
	Докато ровеше из ризотото си, тя чакаше баща й да изтъкне колко по-сговорчива и разумна е била, докато беше омъжена за Ланс. Баща й и Ланс имаха едно и също мнение по всички въпроси и понякога Джорджи си мислеше, че Ланс би трябвало да е негово дете, а не тя.
	Пол отново поднови атаката.
	— Създателите на „Отмъщението на бимбо вампирката“ смятат да го пуснат по екраните на Четвърти юли догодина. Идеален филм за лятната почивка. Ще бъде истински блокбастър.
	— Не и ако аз играя в него.
	— Не го прави, Джорджи. Негативните мисли водят до негативни резултати.
	— „Лесни неща“ ще бъде пълен провал. И двамата го знаем.
	— Съгласен съм, че продуцентите и режисьорите взеха някои лоши решения, и тъкмо заради това е необходимо името ти да се свърже колкото се може по-скоро с „Бимбо вампирката“. Цялата тази публичност ще ти даде шанс, какъвто скоро няма да се появи. Ако го пропуснеш, ще съжаляваш до края на живота си.
	Джорджи сподави гнева си, като си напомни, че баща й винаги се е грижил за интересите й. Още от самото начало на кариерата й той беше нейният най-предан и яростен защитник. Ако не я одобряха за някоя роля, той казваше, че директорът на кастинга е загубеняк. Не можеше да отрече, че правеше всичко, за да я предпази. Дори й забрани да изиграе силната и обещаваща роля на детска проститутка, когато Джорджи беше едва на дванайсет. Колко й се искаше желанието му да я закриля да се дължи на бащинска любов, а не на амбиция.
	Младата жена отново си помисли, че ако майка й беше жива, нещата може би щяха да бъдат по-различни.
	— Татко… ако мама не беше починала, смяташ ли, че щеше да продължиш кариерата си на киноактьор?
	— Кой знае? Сега вече няма смисъл да мислим за това.
	— Зная, но… — Ризотото беше прекалено солено и Джорджи побутна купата настрани. — Разкажи ми още веднъж как сте се запознали.
	Той въздъхна.
	— Срещахме се в колежа през последната година. Аз играех Бекет в „Убийство в катедралата“, а тя дойде да ме интервюира за университетския вестник. Привличане на противоположностите. Тя беше много разсеяна и нехайна.
	— Обичаше ли я?
	— Джорджи, това беше толкова отдавна. Сега трябва да се съсредоточим върху настоящето.
	— Обичаше ли я?
	— Много. — Нетърпението, с което изрече думата, й подсказа, че го казва само защото знаеше, че тя иска да чуе точно това.
	Докато се взираше в неизяденото си ризото, Джорджи осъзна, че по някаква странна ирония беше започнала да се чувства много по-свободно с разпътния си съпруг със съмнителна репутация, отколкото с баща си. Но навярно се дължеше на факта, че не я бе грижа за мнението на Брам.
	Може би някой ден щеше да престане да се интересува толкова много и от мнението на баща си.
	Към края на обяда угризенията й взеха връх и тя импулсивно го покани на обяд през уикенда. Щеше да покани и Трев, както и да помоли Мег да остане още няколко дни. Можеше дори да позвъни на Лора. Нейната марионетка агент умееше да води неангажиращи разговори на маса, а тъй като Брам и баща й щяха постоянно да се заяждат един друг, беше й необходим буфер.
	Чаз се разфуча, когато й съобщи намерението си да наеме фирма за кетъринг.
	— Моите ястия винаги са били достатъчно добри за Брам и приятелите му — изсумтя възмутено икономката, — но предполагам, че ти си прекалено претенциозна.
	— Чудесно! — не й остана длъжна Джорджи. — Щом искаш да готвиш, готви тогава. Аз просто се опитвах да ти улесня живота.
	— В такъв случай кажи на Арън, че трябва да ми помага при сервирането.
	— Добре — съгласи се Джорджи, но не издържа и попита: — За какви приятели на Брам си готвила? Откакто съм тук, не е имал никакви гости.
	— Разбира се, че е имал. Готвих за приятелките му. И за Тревър. Както и за онзи здравеняк, режисьора, господин Питърс, преди два месеца.
	Значи, Ханк Питърс наистина се е срещал с Брам. Интересно.


	Неприятната шумотевица заради снимките от балкона най-сетне започна да стихва, но Джорджи и Брам трябваше отново да се появят пред публиката, преди всичко да е започнало отново. В четвъртък, два дни преди вечерята, двамата се отбиха в „Пинкбери“ в Западен Холивуд. Напоследък Брам не се оплакваше от липсата на сексуален живот, което беше доста смущаващо. Дори се държеше така, сякаш това няма никакво значение, само дето се размотаваше из къщата гол до кръста и докосваше ръката й, когато минаваше покрай нея. Джорджи имаше чувството, че се пече на бавен огън.
	Той си играеше с нея.
	Сладкарницата „Пинкбери“ в Западен Холивуд се бе превърнала в любимо свърталище на знаменитостите, което означаваше, че наоколо винаги гъмжеше от папараци. За разходката Джорджи избра тъмносин панталон в комплект с бяла блуза с дълбоко, извито деколте, отпред с шест червени пластмасови копчета в ретро стил. Отне й един час, за да се приготви. Брам беше с джинсите и тениската, които бе облякъл сутринта.
	Джорджи си поръча замразен йогурт с пресни боровинки и манго. Брам промърмори, че предпочита „Деъри Куин“, и нищо не си поръча. Когато излязоха, неколцината фотографи, дебнещи наоколо, тутакси насочиха обективите си към тях.
	— Джорджи! Брам! Не сме ви виждали от няколко дни. Къде бяхте?
	— Ние сме младоженци — сопна се Брам. — Къде, мислите, че сме били?
	— Джорджи, ще кажеш ли нещо за спонтанния аборт на Джейд Джентри?
	— Говори ли с Ланс?
	— А вие двамата смятате ли да имате деца?
	Въпросите се сипеха от всички страни, докато не се намеси един репортер с бруклински акцент:
	— Брам, все още ли ти е трудно да си намериш прилична работа? — подвикна той. — Предполагам, че паричките на Джорджи са ти дошли точно навреме?
	Брам се напрегна, а Джорджи побърза да го хване за ръката.
	— Не ви познавам — разтегна тя устни в усмивка, — но дните на Брам, когато мачкаше досадни фотографи като червеи, още не са съвсем отминали. Или точно това искате?
	Останалите папараци изгледаха мъжа с презрение, но държаха фотоапаратите и камерите в пълна готовност, в случай че Брам се развилнееше. Снимка с Брам, раздаващ юмруци, щеше да струва хиляди долари и навярно щеше да донесе доста тлъсто съдебно обезщетение за фотографа, предизвикал нападението.
	— Няма да го ударя — рече Брам, когато двамата най-сетне се измъкнаха от хватката на чакалите. — Не съм толкова глупав, че да се уловя на въдицата на онзи боклук.
	— Само защото си се улавял толкова често в миналото.
	Той наклони глава към папараците, които ги следваха по петите, настръхнали в очакване.
	— Нека им осигурим мечтаната снимка.
	— Която е…?
	— Ще видиш. — Улови ръката й и я повлече надолу по тротоара. Глутницата папараци се повлече плътно зад тях.


>	13

	Малкият магазин с пищната си фасада с цвят на горчица напомняше на Джорджи на английски галантериен оказион. Над вратата се виждаше фигура на жена в стил ар нуво, извита около блестящи черни букви, изписващи името на магазина: „Провокация“. Двете букви „о“ образуваха гърдите й.
	Джорджи беше чувала от Ейприл за модния секс шоп за богаташи, но никога не го бе посещавала.
	— Отлична идея — заяви тя.
	— А аз очаквах, че ще ми се запревземаш, правейки се на прекалено скромна. — Брам плъзна ръка на кръста й.
	— Никога не съм се превземала, нито съм се правила на скромна.
	— Не можеш да ме заблудиш.
	Той й задържа вратата и двамата се озоваха в задушното, пропито с парфюм помещение, придружени от виковете на папараците и оглушителното щракане на фотоапаратите. Репортерите не смееха да влязат вътре, но обсадиха витрините, опитвайки се да снимат през стъклата.
	Обзавеждането беше в стила на едуардинската епоха от началото на двайсетте години на миналия век, със стени в тъмножълто и красиви дървени корнизи в топъл тъмнокафяв цвят. Полилеят на тавана се гушеше сред ръчно изрисувани паунови пера, а еротичните рисунки на Обри Биърдзли в позлатени рамки украсяваха стените. Джорджи и Брам бяха единствените клиенти, ала тя подозираше, че това ще се промени, щом се разнесеше новината за сегашното им посещение.
	Магазинът можеше да удовлетвори и най-разюзданите сексуални фантазии. Брам се загледа в колекцията от еротично бельо, а Джорджи не можеше да откъсне поглед от колекцията от дилдо, артистично аранжирана пред старинно огледало. Осъзна, че е зяпала твърде дълго, когато устните на Брам докоснаха ухото й.
	— За мен ще е удоволствие да ти услужа с моя.
	Стомахът на Джорджи се присви от приятна тръпка.
	Продавачката, жена на средна възраст с дълга черна коса, елегантно прилепнало горнище и прозрачна пола, мигом се оживи, когато ги разпозна. Запъти се чевръсто към тях, високите токчета на обувките й потъваха в дебелия килим.
	— Добре дошли в „Провокация“.
	— Благодаря — отвърна Брам. — Интересно местенце.
	Задъхвайки се от вълнение при вида на толкова прочути знаменитости в магазина, продавачката започна да изрежда специалните стоки:
	— Зад онази арка предлагаме страхотни пособия за садо-мазо. Много красиви камшици, бухалки, лопатки за пляскане, щипки за зърна и някои много луксозни комплекти от белезници и нашийници. Ще се изненадате колко са удобни. Всичките ни секс играчки са от най-високо качество. Както сами можете да видите, разполагаме с широка гама от дилдо, вибратори, пръстени за пениси от нефрит и… — посочи към стъклената витрина — наистина великолепен асортимент от перли и мъниста.
	Джорджи потръпна. Беше чувала за анални мъниста, но и понятие си нямаше как или защо някой ще поиска да ги използва.
	— Това вече съм го практикувал. Макар и не с теб — прошепна Брам, когато жената се извърна към рафтовете.
	Стомахът й отново се присви.
	— Току-що разопаковах новата партида от меркини с диаманти — обърна се тя към Джорджи. — Използвали ли сте някога меркин?
	— Бихте ли обяснили какво е това?
	С малко церемониална усмивка продавачката сключи ръце отпред и поде като уредник, изнасящ лекция пред посетителите в музей.
	— Първоначално меркините са били интимни перуки, използвани от проститутките, за да прикрият или оредяващото окосмяване на срамните им части, или признаците на сифилис. Модерните варианти са много по-секси и тъй като много жени премахват окосмяването, те са станали изключително популярни.
	От еротична и философска гледна точка Джорджи беше против бръсненето на срамните части. Идеята да се откажеш изцяло от един от признаците на женствеността, за да приличаш на незряло момиче, твърде много й намирисваше на детска порнография. Но жената вече бе отворила витрината и извади едно триъгълно парче плат, украсено с проблясващи пурпурни, сини и тъмночервени кристали. Джорджи огледа меркина и видя малък V-образен прорез в долната част на триъгълника, очевидно предназначен да подчертае интимната цепка.
	— Естествено, нашите меркини имат лепенки отстрани.
	Брам взе меркина, за да го разгледа, после го върна на продавачката.
	— Мисля, че ще се въздържим. Някои неща не се нуждаят от допълнителна украса.
	— Разбирам — кимна жената, — макар че този модел е в комплект с изящно украсени капачета за зърната.
	— Те само ще ми пречат.
	Поаленялото лице на Джорджи й подсказваше, че е изпаднала в беда.
	— Предлагаме фантастично бельо — продължи продавачката. — Сутиените ни с венчелистчета са много популярни. Съпругата ви може да ги носи с три разтворени венчелистчета или само със страничните. А може и всички да са затворени.
	Гърдите на Джорджи изтръпнаха.
	— Много изобретателно. — Брам зарови ръка в косата й и докосна тила й.
	Кожата й настръхна.
	— Чували ли сте за нашата вип пробна?
	Джорджи си припомни нещо смътно от разговора с Ейприл и си придаде замислен вид.
	— Аз, ъ, струва ми се, че една приятелка ми спомена нещо.
	— Върху задната стена има шпионка — поясни продавачката. — Ако желаете, можете да я отворите. Зад стената има по-малка пробна за съпруга ви.
	Брам се засмя искрено, което напоследък, след снимките на терасата, почти не се случваше.
	— Ако повече мъже знаеха за това място, щяха да престанат да се оплакват от ходенето по магазините.
	Продавачката стрелна Джорджи с разбираща усмивка.
	— Имаме и екзотична колекция от мъжко бельо, а през шпионката може да се наблюдава в двете посоки. — Жената не можа да се сдържи повече. — Трябва да ви кажа, че бяхте неотразими в „Скип и Скутър“, направо се влюбих във вас. Всички толкова се развълнуваха от женитбата ви. Не позволявайте на тези глупави вестникарски драсканици да ви разстройват. — В магазина влязоха клиенти и тя трябваше да отиде да ги обслужи. — Ако се нуждаете от нещо, само ми дайте знак.
	Джорджи я проследи с поглед.
	— До довечера списъкът с покупките ни ще е качен в интернет. Струва ми се, че е най-безопасно да се задоволим с масажно масло.
	— О, мисля, че можем да си позволим нещо по-възбуждащо.
	— Никакви камшици и лопатки. Вече приключих със садо-мазото. Отначало може да е забавно, но след време ти омръзва да гледаш зрели мъже да циврят като малки деца.
	— И никакво дилдо — усмихна се Брам, — макар да зная колко много ти се иска да си вземеш поне едно. Което не е изненадващо, след като…
	— Няма ли да престанеш? Бъди над нещата.
	— Над… под… — Докосна извивката на горната й устна. — Вътре…
	Гореща вълна заля тялото й, заплашваща да я разтопи.
	Брам я побутна към колекцията от бельо. Под приглушената светлина бяха изложени елегантни кутии с ексцентрични комплекти от сутиени и бикини, колани с жартиери, прозрачни къси нощнички с връзки отпред и цепки отстрани. Всичко бе много красиво и невероятно скъпо. Брам вдигна един сутиен с копринено шнурче над всяка чашка.
	— Размерът ти е…?
	— 75Е — заяви тя.
	Той повдигна вежди и безпогрешно избра сутиен 75В, което не беше изненадващо, имайки предвид богатия му опит с женската анатомия. В магазина влязоха още неколцина клиенти, но засега никой не им досаждаше.
	— Само за сведение — прошепна Джорджи не толкова на него, колкото на себе си, — това не е среща и шпионката ще остане затворена.
	— Това определено е среща. — Брам взе едно боди от черна дантела. — Прекрасна изработка — възхити се той, докато опипваше сатенените презрамки. — Много по-меко от кожа.
	— Обичам кожа.
	Джорджи грабна чифт ниско изрязани кожени мъжки слипове с торбичка отпред.
	— За нищо на света! — възмути се той.
	Тя измъкна бодито от ръцете му.
	— Жалко.
	Погледите им се преплетоха. Той пръв се предаде.
	— Добре. Печелиш. Да си ги разменим.
	— Дадено.
	Те си размениха бельото със сериозни физиономии, сякаш всичко това беше истина и двамата не бяха актьори, разиграващи сексуална сцена. Брам добави още сутиени без чашки и гащички, изрязани отпред, а тя избра за него няколко кожени слипа, но когато изрови оригинален чифт каубойски панталони, изрязани отпред на чатала, лицето му се сгърчи в толкова страдалческа гримаса, че Джорджи с неохота ги остави на мястото им. Той й върна услугата, като се отказа от един корсет, който повече приличаше на уред за изтезание. Накрая те отново си размениха бельото, а продавачката ги поведе към дъното на магазина, където се намираше вип пробната. Отключи вратата от дървена ламперия със старомоден шперц от ковано желязо. Окачи бельото на Джорджи на извита месингова закачалка, след което заведе Брам в мъжката пробна.
	Младата жена остана сама, заобиколена от розови стени; високо позлатено огледало, в което можеше да се види в цял ръст; табуретка за крака с кадифена тапицерия, украсена с пискюл; и аплици по стените с розови абажури с ресни, осветяващи помещението с мека, приглушена светлина, която ласкателно подчертаваше кожата. Най-интригуваща особеност на стаята беше вратичката, намираща се на нивото на очите, с размери трийсет на трийсет сантиметра с миниатюрна дръжка във формата на полуотворена раковина с перла на върха.
	Достатъчно. Дотук с играта. Край. Освен ако…
	_Не. Абсолютно не._
	По стената се почука.
	— Отвори.
	Джорджи дръпна „раковината“ и отвори вратичката. Лицето на Брам я гледаше през черна решетка от ковано желязо. Едва ли можеше да се нарече шпионка. Розовите стени, обрамчващи лицето му, би трябвало да му придадат женствено изражение, но той изглеждаше още по-мъжествен. Потри брадичката си.
	— Срам ме е да го призная, но това място адски ме възбуди.
	Не изглеждаше ни най-малко засрамен, а невероятно чувствената атмосфера на магазина бе възбудила и нея не по-малко. Тя завъртя нервно фалшивия си венчален пръстен. Мелроуз авеню се намираше само на няколко преки, но този оазис на еротиката сякаш я бе пренесъл в друг свят. Странно безопасен свят, в който недостойните за доверие мъже можеха само да гледат, но не и да докосват. Свят, в който всичко се въртеше около секса и където нямаше място за сърдечни страдания.
	— Жалко, че пренебрегнахме онези пособия за садо-мазо — оплака се Брам.
	Джорджи не можа да устои на съблазънта да си поиграе с огъня.
	— Питам само от любопитство… Кого от двама ни искаш да завържеш?
	— Като за начало… теб — изрече той с нисък, хриплив глас. — Но след като покажеш истинско покорство, може да си сменим ролите. Е, ще облечеш ли за мен онова дантелено изкушение?
	Трудно можеше да се устои на съблазънта за чувствена схватка с дявола на това сексуално игрище.
	— Аз какво ще получа в замяна?
	— А ти какво искаш?
	Джорджи се замисли за миг.
	— Отстъпи малко. — Когато той се подчини, тя приближи лице към решетката и видя, че стените на по-малката мъжка пробна бяха тъмнозлатисти, а бельото, което бе избрала за него, висеше върху големите железни куки. — Онези черни кожени слипове.
	— В никакъв случай.
	— Жалко. — Тя затвори вратичката.
	— Хей!
	Джорджи изчака малко и след това отново я отвори.
	— Размисли ли?
	— Ако ти си първа.
	— Как ли пък не! Няма да ти се вържа.
	Двамата впиха очи един в друг. Лицето на Джорджи остана спокойно и погледът й не трепваше, макар че сърцето й бясно препускаше.
	— Хайде, Джорджи, направи го. Имах ужасна седмица. Да пробваш няколко дрешки е най-малкото, което можеш да направиш за мен.
	— Аз също имах лоша седмица, а и това не са дрешки. Това са секс пособия. Ако толкова силно го желаеш, направи го пръв.
	— Какво ще кажеш да го направим заедно?
	— Става.
	Джорджи затвори отново вратичката. Ръцете й трепереха. Тя събу тъмносините си балеринки на бели точки.
	Изминаха няколко минути, преди той да почука от другата страна.
	— Готова ли си?
	— Не. Чувствам се като пълна глупачка.
	— _Ти_ ли се чувстваш като пълна глупачка? Това проклето нещо има шибана торбичка за мъжката сила.
	— Зная. Аз го избрах, забрави ли? И по-скоро аз би трябвало да се оплаквам. Връзките на този корсет са зашити така, че не скриват почти нищо.
	— Отвори вратата. _Веднага._
	— Размислих.
	— Ще броя до три — не се отказваше Брам.
	— Трябва да отстъпиш назад, за да мога да те видя.
	— Добре. Отстъпвам. Едно… две… _три_!
	Тя отвори вратичката и погледна.
	Брам зяпаше насреща й.
	И двамата бяха напълно облечени.
	Той поклати глава.
	— Имаш сериозни проблеми с доверието.
	Тя присви очи срещу него.
	— Аз поне съм свалила обувките. Ти не си направил дори това.
	— Предлагам нова сделка — заяви той. — Вратичката остава отворена. Ти сваляш една дреха, сетне аз свалям една. Дори ще започна пръв. — Изхлузи тениската си през глава.
	Тя вече беше добре запозната с великолепните му гърди. Напоследък доста дълго им се бе любувала. Добре оформените мускули изпъкваха под кожата, но не бяха прекалено напомпани за сметка на коефициента на интелигентност, както при културистите. Защото наистина, колко секси можеше да бъде един мъж, който по цял ден се занимава само с ваенето на мускулатурата си?
	— Чакам — подкани я той.
	Една бърза сметка й подсказа, че тя има на себе си повече дрехи от него. Действително ли щеше да го направи? Сексът с Брам не беше гаранция, че той няма да й изневерява, ала в същото време той не беше глупав. Знаеше, че ги наблюдават едва ли не под микроскоп, и щеше да му е много трудно да се измъкне за любовна среща с друга жена. Освен това Брам винаги бе търсил лесните пътища, а в този случай такива бяха тя и парите й.
	Джорджи плъзна ръка на тила и свали сребърния си медальон.
	— Не е честно.
	Приключението й на сексуалното игрище на дявола изискваше поне няколко хитринки, макар и не особено оригинални.
	— Сваляй джинсите. Кожената торбичка те очаква.
	— Аз все още съм с обувките, не помниш ли? — Той се отдръпна назад, за да го види, докато събува едната си мокасина.
	— Това е истинска измама! — възмути се Джорджи, отдръпна се на свой ред и свали едната си диамантена обица.
	— Виж ти кой го казва! — Втората мокасина последва първата.
	— Никога в живота си не съм мамила. — Джорджи свали и другата си обица.
	— Не ти вярвам. — На пода падна един чорап.
	— Може би само когато играехме на отгатване на думи — призна си Джорджи и махна венчалния пръстен.
	Докато сваляха едно по едно дрехите и аксесоарите си, те се бяха отдръпнали от решетката, за да могат да се виждат. Нагоре и надолу… нагоре и надолу… чувствен танц на криене и откриване.
	Върху килима падна вторият му чорап.
	— Интересно дали някога мъж е капал мед върху корема ти, за да го оближе?
	— Десетки пъти. — Тя си поигра с горното копче на блузата, все още неуверена докъде иска да стигне това пийпшоу само за двама. — Интересно кога за последен път си бил с любовница?
	— Доста отдавна. — Той пъхна палец под копчето на колана на джинсите си.
	— Кога? — настоя Джорджи, като стисна червеното пластмасово копче между пръстите си.
	— Не може ли да поговорим друг път за това? — Копчето на джинсите му изхвръкна от илика.
	— Не, не може. — Разговорът за предишни любовници може би щеше да угаси пламъка на желанието й, но за съжаление, не се получи.
	— По-късно. Обещавам.
	— Не ти вярвам.
	— Ако се отметна, можеш да се разходиш по голия ми гръб с високи токчета.
	— Ако се отметнеш… — горното копче на блузата й сякаш само се разкопча, — никога повече няма да видиш това. — Разкопча блузата бавно, копче по копче, после я остави да се плъзне по раменете й. Носеше бял дантелен сутиен „Ла Перла“ в комплект с бикини, които Брам още не бе видял.
	Ръката му се придвижи към китката и Брам бавно свали часовника си — Джорджи беше забравила за глупавия часовник — така че сега той беше останал само по джинси и с… това, което беше под тях. Джорджи не смееше да си поеме по-дълбоко дъх. Отстъпи крачка назад и разкопча копчето на тъмносиния си панталон. Без да откъсва очи от неговия, тя започна да го смъква надолу.
	Имаше невероятни крака — дълги, стройни и силни — крака на танцьорка. Брам прикова поглед в тях. Изтекоха няколко безкрайни секунди, преди той също да направи стъпка назад и да свали джинсите си. Под тях носеше сиви трикотажни боксерки „Енд Зоун“, плътно обгърнали внушителната му ерекция. Джорджи се втренчи в нея с пресъхнали устни.
	— Сега е ред на бикините ти — подкани я Брам и отново се приближи към решетката.
	Никога не се бе чувствала толкова възбудена, а двамата дори не се бяха докоснали. Джорджи разкопча сутиена. Презрамките се свлякоха по раменете й, но дланите й обвиха дантелените чашки, за да не им позволят да паднат, и тя пристъпи към решетката.
	— Първо се потруди за това — прошепна.
	— Този път ще трябва да ти се доверя — изрече той хрипливо, пъхна пръсти под ластика на боксерките си, смъкна ги и се изпречи пред нея с великолепното си тяло.
	Тя го поглъщаше с поглед — широките загорели рамене, мускулестата гръд, тесните бедра, малко по-бледи от останалата кожа. Дори не усети как сутиенът се изплъзна от пръстите й.
	— Отстъпи крачка назад — изхриптя Брам пресипнало.
	Той я използваше и тя го използваше, но не й пукаше. Премести се в центъра на пробната и смъкна ефирните си бикини. Брам се взираше толкова напрегнато в нея, че кожата й настръхна. Знаеше, че е бил с много по-красиви жени, но тя не изпитваше нито капка от мъчителната неувереност, както бе с Ланс. Това беше Брам. Не й пукаше за мнението му. Интересуваше я единствено тялото му. Джорджи наклони кокетно глава.
	— Дръпни се, за да мога да те разгледам отново.
	Но търпението му се изчерпа.
	— Играта свърши. Махаме се от тук. Веднага.
	Но тя не искаше да си тръгват. Искаше завинаги да остане потопена в този свят на сексуална фантазия. Взе от закачалката синия сутиен с венчелистчетата.
	— Питам се как ли ще изглеждам с това.
	— Ще го _облечеш_?
	— Трябва да проверя как ще ми стои. — Младата жена обърна голото си дупе към него и си сложи сутиена. Всяка чашка беше с три копринени листчета. Отново се обърна с лице към него и без дума да отрони, разтвори всяко венчелистче, първо страничните и накрая средните. Много бавно.
	Очите на Брам се изпълниха с хищен блясък.
	— Убиваш ме!
	— Зная. — Грабна от закачалката и бикините от същия комплект и се отдалечи, за да може той да наблюдава, докато ги обува. Бяха с отвор отпред. — Тези са ми по мярка, не мислиш ли?
	— Не мога да мисля. Ела тук.
	Джорджи запристъпва бавно към прозорчето.
	— По-близо — прошепна той.
	Двамата притиснаха лица към решетката и устните им се срещнаха през извивките на черния метал. Само устните.
	И тогава земята се раздвижи.
	Наистина се раздвижи.
	Или поне стената. Джорджи рязко отвори очи. Ахна смаяно, когато последното препятствие помежду им се завъртя навътре. Би трябвало да се досети, че изобретателният собственик на „Провокация“ няма да пропусне да устрои такъв номер. Усещането й за безопасност тутакси се изпари.
	Брам наведе глава и мина през отвора.
	— Не всички имат привилегията да узнаят тайната на вратата.
	Тя никога досега не бе правила секс без любов, а Брам предлагаше само мръсни наслади. Джорджи отлично знаеше колко е двуличен и независим. Не хранеше никакви илюзии. Очите й бяха широко отворени. Точно както желаеше.
	— Това е едва първата ни среща.
	— И то каква среща!
	Той залости вратата зад гърба си и сведе поглед към голите й гърди, изложени на показ от изрязаните чашки на сутиена.
	— Госпожо, вашето бельо ме подлудява.
	Докосна зърната й с кокалчетата на пръстите си. Взе едно от прозрачните венчелистчета, вдигна го нагоре и го пристегна. После засмука зърното й през прозрачната преграда.
	Краката й омекнаха. Той я притегли надолу върху голямата мека табуретка, така че тя да го възседне. Устните им се сляха сякаш в безкрайна целувка. Сетне той отново засмука зърното й. Тя зарови пръсти в косата му и прехапа устни, за да не закрещи. Той раздалечи с бедра краката й. Тя все още беше с бикините с отвор отпред. Брам разтвори гънките на коприната и започна да я гали, докато младата жена не затрепери от желание.
	Неспособна повече да понесе това мъчение, Джорджи застана на колене на табуретката, повдигна се и бавно го пое в тялото си.
	Брам дишаше на хрипливи пресекулки, но не се опита да проникне по-дълбоко в нея. Даваше й време, за да го приеме. И тя се възползва от преимуществото си. Порочно преимущество. Щом приемеше един сантиметър, тя отново се издигаше и всичко започваше отначало. Раменете му станаха хлъзгави от потта, но тя не се интересуваше от желанията му — не я бе грижа дали му доставяше удоволствие. Не й пукаше за чувствата му, фантазиите, егото му. За нея беше важно само едно — това, което той можеше да направи за нея. И ако не я задоволи — ако накрая се окаже некадърен любовник — тя нямаше да го оправдае, както правеше с Ланс. Вместо това щеше да се оплаква шумно и дълго, докато не я задоволи докрай. Но едва ли щеше да се наложи.
	— Ще си платиш за това — изсъска той през стиснати зъби. Но продължи да й позволява да прави това, което тя искаше. Докато накрая Джорджи обезумя дотам, че заряза играта. Чак тогава той впи пръсти в дупето й и я притегли здраво към себе си.
	Не биваше да вдигат шум. Само една тънка стена ги делеше от позорното изобличение. Брам зарови лице в гърдите й, а пръстите му галеха Джорджи там, където телата им се съединяваха. Тя се изви и се притисна към ръката му, отметна глава, вкопчи ръце в раменете му и се впусна заедно с него в дивата, безмълвна езда.
	Не го обичаше. Само го използваше.
	Брам потрепери. Тя отпусна глава назад.
	Освобождение…


	Изтекоха няколко минути, преди реалността да я изтръгне от чувствения унес. Бъркотията наоколо. Смачканото използвано бельо, за което не бяха платили. Неподходящият съпруг. Когато най-сетне се отделиха един от друг, разумът й се завърна. Трябваше да му даде да разбере, че нищо не се бе променило.
	— Добре свършена работа, Скипър. — Тя протегна изтръпналите си крака. — Не си Джордж Клуни, но определено си многообещаващ.
	Той пристъпи към скритата врата, но се обърна и огледа тялото й, сякаш маркираше територията си.
	— Поне вече имам отговор на един въпрос.
	— На кой по-точно?
	Брам я дари с ленива усмивка.
	— Най-после си спомних какво се случи през онази нощ във Вегас.


>	14

	Чаз видя през прозореца как тъмносинята хонда на Арън спря в двора на мястото за коли. След малко се отвори предната врата. Наистина беше голям смотаняк. Тя изскочи в коридора, за да го посрещне, но вместо плик с понички, както очакваше, той мъкнеше само тъпия си черен сак. Явно не изгаряше от нетърпение да я види, защото понечи да я подмине само с кратко кимване, но тя препречи стъпалата.
	— Какво закуси?
	— Остави ме на мира, Чаз. Не си ми майка.
	Икономката опря едната си ръка на стената, а другата на перилото. Той вече бе започнал да се поти, а дори още не беше горещо.
	— Обзалагам се, че тя е свикнала всяка сутрин да угощава малкото си момче с пържени яйца с наденичка и камара палачинки.
	— Закусих купа овесена каша.
	— Казах ти, че аз ще ти приготвя закуска.
	— Повече няма да се хвана на тази въдица. Последния път ми поднесе омлет от белтъци.
	— И препечена филийка и портокалов сок. Престани да се държиш като малко дете. Трябва да решаваш проблемите си, а не да се опитваш да ги ядеш.
	— Значи сега си станала и психиатър. — Той дръпна ръката й от стената и се промуши покрай нея. — Ти си само на двайсет. Какво, по дяволите, знаеш за живота?
	Арън никога не ругаеше и Чаз се почувства доволна, че е успяла да му влезе под кожата достатъчно, за да го накара да избухне. Последва го на горния етаж.
	— Я ми кажи, през уикенда видя ли Беки?
	Докато стигнат до горната площадка, той вече се задъхваше.
	— Изобщо не биваше да ти казвам за нея.
	Беки живееше в съседния апартамент. Арън беше влюбен в нея, но Беки почти не го забелязваше, което не беше изненадващо за Чаз. Очевидно Беки беше голяма умница, също като Арън, с приятна външност, но без да е красавица, което означаваше, че Арън имаше някакъв шанс с нея, при условие че отслабне, подстриже се прилично, купи си хубави дрехи и престане да се държи като задръстеняк.
	— Опита ли се да говориш с нея, както ти казах?
	— Чака ме много работа.
	— Опита ли се? — не го оставяше на мира Чаз. Беше го посъветвала да се държи дружелюбно, но не прекалено, което означаваше да не се смее като грухтящо прасе. И да не дрънка за видео игри. Никога.
	— Не съм я виждал, ясно ли е?
	— Видял си я. — Чаз влезе след него в кабинета на Джорджи. — Видял си я, но не ти е стигнало смелост да я заговориш. Толкова ли е трудно да я поздравиш и да я попиташ как е?
	— Според мен може да се измисли нещо по-оригинално.
	— Когато се опитваш да оригиналничиш, отстрани звучи откачено. Поне веднъж бъди по-естествен. Кажи само „Здрасти“ и „Как си?“. Носиш ли си банския, както ти казах?
	Той хвърли сака на един стол.
	— Освен това не си ми и личен треньор.
	— Носиш ли го?
	— Не зная. Може би.
	Чаз си каза, че все пак е постигнала някакъв напредък. Арън вече изяждаше послушно обяда, който му приготвяше, и спря да носи със себе си мазна храна, защото знаеше, че тя ще я намери и изхвърли. Бяха минали само три седмици, но Чаз беше сигурна, че коремчето му бе започнало да се прибира.
	— Поплувай половин час довечера, преди да си тръгнеш. Говоря сериозно.
	— Няма да е зле да отделяш повече време за себе си, вместо да досаждаш на другите. — Той се отпусна на стола пред компютъра. — Като начало се погрижи за личностното си разстройство.
	— Аз харесвам личностното си разстройство. Идеално средство да държа ненормалниците по-надалече — заяви самодоволно тя. — Макар че точно в момента явно не помага особено. — Арън не беше ненормалник. Той беше порядъчен млад мъж и тя тайно се възхищаваше на ума му. Но беше отчайващо безпомощен и непохватен. И самотен. Само ако се вслушваше в съветите й, тя можеше да го шлифова достатъчно, за да си намери свястно момиче. Не някоя суперкрасавица, а добро момиче и умно като него.
	— Обядът е в дванайсет и половина — оповести тя в ролята на икономка. — Не закъснявай. — Когато се извърна към вратата, Чаз видя Джорджи на прага да заснема цялата сцена с видео камерата си.
	Момичето сложи предизвикателно ръце на кръста.
	— Знаеш, че това е незаконно, нали? Да снимаш хората без тяхното съгласие.
	— Наеми си адвокат — посъветва я Джорджи, без да отлепя око от обектива на камерата.
	Чаз затрополи гневно по коридора към задната стълба. Точно в момента Джорджи беше последният човек на света, с когото искаше да говори. Вчера, когато тя се прибра с Брам, двамата се държаха странно. Джорджи имаше подозрителна червенина на врата и избягваше да гледа Брам, който й се усмихваше като котарак, докопал купичка със сметана. Чаз не разбираше какво става с тях. Те си въобразяваха, че тя не знае за отделните им спални — като че ли Джорджи можеше да оправи свястно едно легло! Така че какво се бе случило вчера?
	Чаз щеше да получи купища пари, ако подшушнеше на таблоидите историята за прочутите младоженци, които спят в отделни спални. Може би щеше да го направи, ако щеше да засегне само Джорджи. Ала тя не искаше да нарани Брам.
	Джорджи я последва до задната стълба.
	— Защо тормозиш Арън?
	На свой ред Чаз също можеше да й зададе няколко въпроса, като например: защо Джорджи тормози Брам, какво се е случило вчера и защо Джорджи и миналата нощ спа сама в своето легло? Но тя се бе научила да пази информацията за себе си, докато не се открие изгоден случай да я използва.
	— Аз имам по-добър въпрос — рече на глас Чаз. — Защо досега не си се опитала да помогнеш на Арън? Той е ходещо бедствие. Когато се качва по стълбите, всеки път ме е страх, че може да го тресне някой инфаркт.
	— А ти обичаш да се справяш с бедствията?
	— И какво лошо има в това?
	Цялата тази история с камерата беше доста шантава. Чаз не разбираше защо Джорджи продължава да я снима, нито защо тя самата не отказваше да говори пред камерата. И все пак, когато насочваше обектива към нея, Чаз неволно започваше да бъбри, без да може да се спре. Като че ли… като че ли споделянето пред камерата някак си я караше да се чувства важна. Сякаш животът й беше специален и си струваше да говори за него.
	Двете стигнаха до долната площадка и Джорджи влезе след нея в кухнята.
	— Разкажи ми какво се случи, след като напусна Барстоу.
	— Вече ти казах. Дойдох в Лос Анджелис и наех квартира недалече от булевард „Сънсет“.
	— Сигурно не си имала пари. Как успяваше да платиш наема?
	— Намерих си работа. А ти какво си помисли?
	— Каква работа?
	— Трябва да пишкам — тросна се Чаз и се насочи към малката тоалетна до кухнята. — И там ли ще ме преследваш? — Затвори вратата и я заключи. Никой нямаше да я накара да говори за това, което се бе случило, когато пристигна в Лос Анджелис. Никой.
	Когато излезе, Джорджи бе изчезнала, а Брам говореше по телефона. Чаз грабна една кърпа и затърка плота.
	— Кажи на Джорджи да престане да се влачи след мен с онази камера — рече тя, когато Брам затвори.
	— Доста е трудно да се заповядва каквото и да било на Джорджи. — Той извади от хладилника каната със студения чай.
	— Какво й става? Защо продължава да ми досажда?
	— Кой знае. Преди два дни я видях да снима чистачките. Говореше с тях на испански.
	Чаз за нищо на света нямаше да го признае, но никак не й се понрави, че Джорджи снима някой друг, освен нея.
	— Чудесно. Може би най-сетне ще престане да ми досажда.
	Брам повъртя мобилния телефон между пръстите си.
	— Направи ли го?
	Чаз отвори съдомиялната и започна да я зарежда с чашите и чиниите от закуската.
	— Още го обмислям.
	— Чаз, зад тези стени те очаква големият свят. Не можеш вечно да се криеш тук.
	— Не се крия! А сега ме извини, но ме чака доста работа. Сума ти хора ще дойдат на вечеря и имам много за вършене.
	Брам поклати глава.
	— Понякога ми се струва, че не ти направих услуга, като те взех на работа.
	Ала той грешеше. Беше й направил най-голямата услуга в живота й и тя никога нямаше да го забрави.


	Същия следобед, докато Джорджи се обличаше за срещата с папараците, не спираше да се пита защо сексът с лошо момче беше много по-възбуждащ, отколкото с порядъчен мъж? Дори и този порядъчен мъж да те зареже заради друга. Тогава защо се застави да спи в другата спалня? Защото вчера й беше хубаво. Прекалено хубаво. Твърде забавно, възхитително развратно. Толкова диво, сластно и волно, без никакви усложнения, че не й се щеше да разваля онази безумна магия, връщайки се в реалността. Искаше също Брам да разбере, че не се е превърнала в леснодостъпна сексуална играчка само защото вчера бе изпитала най-вълнуващото чувствено приключение в живота си. Но й бе потребна цялата сила на волята, за да го отблъсне, и никак не й се понрави многозначителният му поглед, когато Джорджи му заяви, че ще спи сама.
	Излязоха от къщата за сутрешното кафе и обичайното позиране пред фотографите. Младата жена реши, че най-добрият начин да се върне към нормалния живот е да се заяде с Брам.
	— Престани да си тананикаш! — стрелна го тя с намръщен поглед, когато се настаниха в колата. — Само си въобразяваш, че имаш слух.
	— Какво те яде? Не съм аз, за съжаление.
	— Отвратителен си.
	— Хей, къде се дяна прословутото ти чувство за хумор?
	— Ти го отнесе — сряза го Джорджи.
	— Предполагам, че ме бива в това. — Той отново затананика началните тактове на „Тежкият чук на живота“ от мюзикъла „Ани“ само за да я дразни. — Вчера следобед беше много по-дружелюбна. _Много._
	— Онова беше просто животинска страст, приятел. Аз те използвах.
	— И го направи дяволски добре.
	Никак не й се понрави отказът му да участва в словесния двубой, толкова необходим за възстановяването на душевния й покой.
	— Не биваше да твърдиш, че си си спомнил какво се е случило през онази нощ във Вегас, когато всъщност не е така.
	— Методът на изключването. Гарантирам ти, че един от нас е сдал багажа, преди да стигнем до края, защото в противен случай щях да помня.
	Като никога, Джорджи бе склонна да му вярва.


	Папараците ги приклещиха, когато излязоха от „Кофи Бийн енд Тий Лийф“. Джорджи си помисли за безбройните снимки, които бе виждала, на знаменитости с чаши кафе или бутилки с минерална вода в ръце. Откога обезводняването се бе превърнало в професионален риск, неизменно съпътстващ славата?
	— Насам! Погледнете насам!
	— Какви са плановете ви за уикенда?
	— Бракът ви здрав ли е?
	— Като скала. — Брам преметна ръка през кръста й и прошепна: — Ако наистина си толкова корава и неотстъпчива, на каквато се правиш, снощи нямаше да избягаш, търсейки спасение в спалнята си.
	Джорджи засия насреща му.
	— Вече ти казах. Дойде ми.
	Ответната му усмивка беше не по-малко сияйна.
	— А аз ти казах, че не ми пука.
	На Ланс щеше да му пука. Беше мил и разбиращ, но никога не би му хрумнало да се люби с неразположена жена. Не че в момента беше неразположена.
	— Очевидно не съм се изразила достатъчно ясно — изсъска тя, продължавайки да се усмихва, напълно вживяла се в ролята на сексуална хищница, докато репортерите бясно щракаха с фотоапаратите. — Вчера, в „Провокация“, ти мина успешно прослушването. От сега нататък единствената ти функция е да ме обслужваш. Винаги когато пожелая. А в момента не желая.
	Лъжкиня. Желаеше и още как, при това точно с него. Вчерашното преживяване беше толкова невероятно и неповторимо, защото беше с фантастичния развратник Брам Шепърд, който не ставаше за нищо друго, освен за безпаметен секс. За него сексът беше като ръкостискане и съзнанието за това й даваше непозната и вълнуваща свобода. Фиктивният й съпруг, навярно алкохолик, никога нямаше да има над нея такава власт като Ланс. С Брам нямаше да се измъчва и притеснява дали бельото й е достатъчно съблазнително, за да го привлече, или се налага скорострелно да изчете последното секс ръководство, за да поддържа интереса на съпруга си. Кого го бе грижа? Дори можеше да не си прави труда да си бръсне краката.
	Той я целуна по върха на ухото.
	— Само за да сме наясно, Скут. Не си неразположена. Просто те хвана шубето, защото се опасяваш, че не можеш да ми устоиш.
	— Не е вярно.
	Той помаха на фотографите и я поведе надолу по улицата, продължавайки да й говори с тих глас:
	— Що се отнася до ограниченията, които се опитваш да въведеш… — Прокара кокалчетата на ръката си по гърба й. — Не смятам да им обръщам внимание.


	Брам обичаше да предизвиква Джорджи — словесно и в леглото. Вчера тя дяволски го смая. В представите му Джорджи и Скутър винаги са били една и съща личност, но нямаше начин Скутър да устрои такова шоу, което изнесе Джорджи. Това, което се случи в „Провокация“, доказваше, че Загубеняка не бе успял да унищожи цялата й самоувереност, нещо, което с всеки изминал ден от последните седмици ставаше все по-очевидно. Фактът, че Ланс бе заменил Джорджи за такава студена риба като Джейд, доставяше на Брам много по-голямо удоволствие, отколкото му се искаше да признае. Когато се прибраха у дома след набезите из кафенетата, той се позабавлява с идеята да я съблече веднага — нямаше да са нужни особени усилия — но Арън съсипа плановете му, като ги посрещна още на вратата.
	— Обади се секретарката на Рори Кийн. Предаде поканата й за среща в дома й на по чаша вино в пет часа.
	Брам мислено подскочи до тавана. Той се надяваше, че симпатията на Рори към Джорджи ще му даде възможност да се срещне лично с шефката на студиото, а не да чака да мине през ситото на екипа й. Ухили се и раздрънка ключовете за колата.
	— Обади й се веднага и кажи, че ще бъдем при нея в уреченото време.
	Арън побутна нагоре очилата на носа си.
	— Тя не спомена нищо за теб, Брам. Поканата се отнася само за Джорджи.
	Брам стисна ключовете.
	— Имала е предвид двама ни.
	— Съмнявам се. Тя помоли да кажа на Джорджи да не се преоблича, тъй като ще бъдат само двете — поясни припряно Арън и побърза да се оттегли.
	Брам изля гнева си в порой цветисти ругатни. Рори продължаваше да го пренебрегва. Тя харесваше сценария на „Къща на дървото“, но според вицепрезидента й по бъдещите проекти, не възнамеряваше да финансира филма, докато Брам не се откаже от желанието си да бъде продуцент и водещ актьор. Но ако го стореше, това щеше да сложи край на всичките му надежди за възраждане на кариерата му. Понякога му се искаше да си купи рекламно каре във „Варайъти“ и да обяви пред света, че вече не е същият див и дързък хлапак, който не притежава достатъчно сила на характера, за да не се главозамае от успеха. Или може би едно простичко съобщение… „Какво ще кажете за шибания втори шанс?“
	Само ако Рори се съгласеше да се срещне лично с него. Но досега бе успял само за кратко да се доближи до нея по време на онзи нощен инцидент в задния й двор. Няколко дни след това Брам дори се бе промъкнал през портичката, свързваща двата задни двора с бутилка шампанско, за да се извини, задето бе обезпокоил съня й, но един от слугите й взе шампанското и затръшна вратата под носа му.
	Сега той изгледа кръвнишки Джорджи. Благодарение на гозбите на Чаз тя бе качила няколко килограма и зелените й очи, които гледаха изпод неравния бретон, вече не изглеждаха толкова хлътнали в орбитите, а лъскавата й кестенява коса обрамчваше позакръглени бузи.
	— Чакам те в кабинета след десет минути — нареди й той.
	Тя отвори уста, за да го прати по дяволите, но той беше подготвен.
	— Освен ако не проявяваш интерес към сценария на „Къща на дървото“…
	Знаеше, че я е хванал натясно, и се отдалечи, без да се обръща.
	Тя го остави да я чака десет минути повече, отколкото й бе отпуснал. Но не използва времето, за да се преоблече, а остана със същия костюм, който носеше за сутрешната кафеена обиколка с папараците: светложълто плетено горнище със скромно кръгло деколте, къса жилетка, лека като паяжина, и широк кремавозелен панталон от памучен плат, здрав като калъф за матрак. Само жена с толкова слаба фигура можеше да си позволи да носи подобен панталон. Тоалетът й скриваше много повече, отколкото разкриваше, и това я правеше дяволски секси.
	Джорджи направи първия ход в тази нова игра, която бяха започнали, като наклони глава към афиша на Джейк Коранда в ролята на каубоя Калибър.
	— Ето това се казва истински мъж.
	— Като го видя, непременно ще му предам. — Брам сви в юмрук гумената топка за стискане, подражавайки на Хъмфри Богарт в „Бунтът на боен кораб Кейн“. — Но за разнообразие се нуждая малко от помощта ти.
	— Какво искаш да кажеш с това „за разнообразие“? — обиди се Джорджи. — Винаги съм готова да помогна и да сътруднича. — Пльосна се на дивана. — Добре де, най-вече на сътрудничество с други хора, но все пак…
	— Престани да шикалкавиш и да се правиш на интересна и ме чуй. — Той стисна отново топката и посочи с показалец към носа й. — Не ме очерняй пред Рори Кийн.
	— Не бих го направила.
	— Не би ли? Рори харесва всичко в проекта за „Къща на дървото“ с изключение на…
	— Теб? — Яркозелените й очи се разшириха насреща му. — Навярно защото имаш лоша репутация.
	— Благодаря, че ми го напомни. — Брам остави топката върху бюрото. — Трябва да заснема този филм, Джорджи. Аз, а не някой друг. И ти трябва да я убедиш, че съм се превърнал в Съпруг на годината.
	— Но не си.
	— Престори се.
	— Молиш ме за помощ? — Насреща отново го гледаха огромните очи на сирачето Ани. Но Джорджи винаги е била отборен играч и Брам предполагаше, че ще му помогне… след като първо го поизмъчи малко.
	Тя притисна показалеца си към бузата.
	— Ако поухажвам Рори заради теб, какво ще получа в замяна?
	— Горещ секс и вечната ми благодарност.
	Младата жена се престори, че обмисля предложението.
	— Не. Не е достатъчно.
	— Ще позволя на Мег да остане в къщата за гости.
	— Мег вече се е настанила в къщата за гости.
	— Нека го кажа по друг начин. Няма да я свалям, докато ни гостува.
	— Ти и без това не я сваляш. Отнасяш се към нея като с дванайсетгодишна. — Джорджи най-после мина на въпроса. — Искам да прочета сценария, преди днес следобед да се срещна с Рори. Дай ми го.
	— Вече ти обещах, че ще го видиш.
	— Да, но не си обещал, че ще ми позволиш да го _прочета_.
	— Значи си забелязала.
	Тя протегна ръка.
	Той се поколеба.
	— Не може да се каже, че имаш добра преценка, що се отнася до сценарии. Нали се снима в „Лято в града“.
	— Както и в „Красиви хора“, още един провал. Да не пропускаме и „Лесни неща“, който още не си гледал, но не ти го препоръчвам. — Размаха ръка пред лицето му. — Всичко това е в миналото. Сега пред теб седи една съвършено нова Джорджи Йорк. Предай се.
	Тя вече не беше някогашната послушна марионетка, така че Брам нямаше избор. Извади запечатания сценарий от средното чекмедже — същото, което тя бе претърсила преди три седмици и бе намерила само един счупен телефон. Грабна го от ръцете му, преди той да е размислил, помаха му весело и се изнесе с бърза стъпка от кабинета.
	Брам мразеше да моли когото и да било за помощ, особено Джорджи, затова се отпусна на стола и се потопи в мрачен размисъл. Но не можа да измъдри нищо умно и се извърна отново към компютъра. Колкото и да беше добър сценарият, все пак се нуждаеше от малко доизглаждане и Брам вече се бе заел да поправя някои сцени. Не можеше да си представи какво би казала Джорджи, ако разбереше, че някой, който не е завършил гимназия, бърника диалозите на Сара Картър. Или… нещо още по-лошо, колко ще се смее, когато открие, че той е променил финала на сценария.
	Не, нямаше да се смее. За разлика от него, тя не притежаваше и капка жестокост. Дори можеше да си я представи как търси окуражаващи думи.
	Мисълта го раздразни. Той не се нуждаеше от ничия фалшива подкрепа, особено от тази на Джорджи. Сам се бе издигнал от дъното, сам бе прецакал живота си и сега сам щеше да се измъкне от калта, в която бе затънал. Без ничия помощ.


	Джорджи жадно поглъщаше думите и за два часа изчете сценария. Беше също толкова завладяващ, колкото книгата. Невероятна възможност… и не само за Брам.
	„Къща на дървото“ разказваше историята на Дани Граймс — мъж, несправедливо обвинен за сексуално насилие над дете. Предсрочно освободен за добро поведение, той е принуден заради смъртно болния си баща да се върне у дома и да се изправи срещу целия град и безскрупулната прокурорка, издигнала се сега до щатски сенатор, която е укрила ДНК експертизата, за да получи той осъдителна присъда. Дани се затваря в дома си и излиза само в краен случай, но доброволното му отшелничество е заплашено от подозренията му, че неговият съсед насилва сексуално малката си дъщеря. Сюжетът беше силен и вълнуващ, със сложни, многопластови и въздействащи характери.
	Джорджи откри Брам да плува в басейна. Застана до ръба близо до водопада, като пристъпваше нетърпеливо от крак на крак, докато го чакаше да спре, за да си отдъхне. Той я видя, но продължи да пори водата. Тя взе мрежата за събиране на листа и го тупна леко по главата с нея.
	— Хей! — Водата се разплиска около него, когато Брам рязко се извърна.
	Джорджи пое дълбоко дъх.
	— Искам да изиграя ролята на Хелън.
	— Желая ти късмет. — Той се гмурна под водата и заплува към стълбичката на отсрещната страна на басейна.
	Джорджи пусна мрежата, сърцето й туптеше развълнувано. Още щом прочете първата сцена, тя вече знаеше, че иска да изиграе ролята на студената и амбициозна прокурорка. Именно това беше дългоочакваната възможност. Ролята на Хелън щеше да й помогне да се отърси от дългата поредица стереотипни образи, щеше да й даде предизвикателството, от което толкова отчаяно се нуждаеше, за да докаже на зрителите, че може да се превъплъщава в сложни драматични характери. Закрачи решително към стълбичката.
	— Сценарият е блестящ. Разтърсващ, сложен и проникновен. Докосва най-тънките струни на душата. Точно както ти го описа. Трябва да играя Хелън. Държа на това.
	Брам излезе от басейна, водата се стичаше по тялото му.
	— В случай че не си обърнала достатъчно внимание, имам малък проблем с финансирането, така че изборът на актриса за ролята на Хелън е последната ми грижа.
	Джорджи грабна една хавлиена кърпа и му я подаде.
	— Но ако получиш зелена светлина… Единствената причина, поради която не ме възприемат като драматична актриса, е, защото никога не съм имала шанса да покажа на какво съм способна. И не ми казвай, че публиката винаги ще вижда в нас Скип и Скутър и няма да ни възприеме в по-дълбоко и сериозно амплоа. Любовната история е между Дани и домашната медицинска сестра, не с Хелън. Зная точно какво се иска за тази роля. И ще работя много упорито и сериозно.
	— Да бъдем реалисти, Джорджи. Дори и да направя този филм, ти пак няма да играеш Хелън. — Брам подсуши косата си и преметна кърпата около врата си. — Имайки предвид моята понастоящем залязла кариера, този филм се нуждае от актриса, чието участие ще донесе печалба. Нека бъдем честни: твоето лице продава много повече таблоидите, отколкото билетите за кино.
	Но Джорджи не желаеше признае правотата му.
	— Помисли си само каква реклама ще е за филма новината, че двамата отново ще се снимаме заедно. Цялата преса ще полудее, а хората ще се тълпят пред касите на кината, за да видят дали сме се справили с предизвикателството да изиграем съвсем различни персонажи от Скип и Скутър.
	— Няма да стане. — Брам пусна кърпата на шезлонга край басейна. — Джорджи, цялата тази дискусия е преждевременна.
	— Смяташ, че не мога да пресъздам по-сложен и дълбок характер? Ти можеш, а аз — не, така ли? Грешиш. Аз съм дисциплинирана и достатъчно целеустремена, за да се справя с ролята.
	— Намекваш, че аз не съм?
	Тя не искаше да го обижда директно, но истината си беше истина.
	— Не можеш да разчиташ на обичайните актьорски номера, за да изиграеш Дани. Той е озлобен и изтерзан. Понесъл е страдания, които никой от нас не би трябвало да изживява.
	— Повече от година живея с този сценарий — контрира Брам. — Зная съвсем точно как да вдъхна живот на образа, да го направя правдоподобен. А сега, вместо да спорим, не е ли по-добре да размърдаш мозъка си, за да измислиш как да убедиш Рори Кийн, че съм порядъчен холивудски гражданин и че тя трябва непременно да се срещне с мен?


	Джорджи мина през портичката в задния двор. Внушителната постройка от бели тухли, изградена в нормандски стил, беше много по-разкошна от дома на Брам, но далеч не толкова уютна. Широките тераси от задната страна гледаха към басейн и идеално поддържани градини. Джорджи откри Рори на страничната тераса, седнала в сянката върху черен диван от ковано желязо, отрупан с меки яркооранжеви възглавнички. С дългата руса коса, вързана на опашка, и подвити под нея крака, Рори приличаше повече на типична „футболна майка“*. Но всъщност не беше. Дори в такава непринудена обстановка тя излъчваше хладната, почти страховита самоувереност на строг шеф на киностудио.
	[* Обикновено жена от средната класа в Америка, която кара семеен ван. Децата й са „малки ангелчета“, на чието възпитание тя е посветила живота си — посещава предано мачовете им, любителските театрални постановки и се старае всячески да ги предпази от вредното въздействие на интернет и телевизията. — Б.пр.]
	Когато видя Джорджи, тя остави настрани сценария, който четеше, и предложи на гостенката си чаша шампанско. Сега, когато на карта беше заложена не само кариерата на Брам, Джорджи с все сили се стараеше да обуздае нервността си, затова прие питието и се настани в съседния стол. Двете обсъдиха бокс офис класациите от последния уикенд и успеха на новия филм на Джак Блак. Накрая Рори стигна до причината за днешната покана.
	— Джорджи, чувствам се малко неловко… — Съдейки по спокойния й поглед, ни най-малко не се чувстваше неловко. — Откакто се появиха онези ужасни снимки, постоянно си казвам да не си пъхам носа в чужди дела, но не мога да остана безучастна. Ако нещо се случи с теб, никога няма да си го простя.
	Джорджи не очакваше подобно нещо и се смути. Скандалните слухове, подклаждани от таблоидите, постепенно заглъхваха, но очевидно Рори не можеше да бъде убедена лесно.
	— Не се притеснявай за това. Честно. Всичко между мен и Брам е наред. По-добре ми разкажи за къщата. Изненадах се, когато разбрах, че живееш в къща под наем.
	Рори отпи глътка шампанско и остави високата фина чаша върху масичката до дивана.
	— Наета е от студиото. Това е нашата версия на Белия дом. Тук разполагам с личен апартамент, поддържаме отделно крило за специални гости — корпоративни вип персони, режисьори, продуценти, всякакви личности, които трябва да ухажваме. В момента в имението гостуват неколцина невероятно талантливи чуждестранни режисьори — част от проекта, който ръководя.
	— Сигурна съм, че те са поласкани от поканата да отседнат тук.
	— За тях се грижи специално нает персонал. Аз не съм задължена никого да забавлявам, особено ако не желая. — Рори изпъна крака и отново насочи към Джорджи цялата мощ на ледения си поглед. — Ако се почувстваш… неудобно, ако изпиташ нужда много бързо да изчезнеш, можеш да дойдеш тук по всяко време, без значение денем или нощем.
	Джорджи не знаеше кое я подразни повече — фактът, че Рори смяташе Брам за насилник, който тормози съпругата си, или убеждението на домакинята й, че Джорджи толкова малко цени себе си, че позволява безропотно да издевателстват над нея.
	— Онези снимки лъжат, Рори. Знам, че изглеждат така, сякаш се караме, но това е много далеч от истината. Честно. Брам никога не би ми посегнал. Да, той ме подлудява, признавам. Но да ме нарани физически — никога.
	— Жените невинаги са способни да разсъждават трезво, когато става дума за мъже като Брам Шепърд — възрази Рори. — А след всичко, което преживя с Ланс…
	— Трогната съм от загрижеността ти. Искрено съм трогната. Но няма нужда. — Джорджи не можеше да се сдържи да не попита: — Ти… и преди си се опитвала да се грижиш за мен. Аз съм ти благодарна, но винаги съм се чудила защо.
	— Ти не помниш какво направи за мен, нали?
	— Надявам се, че съм ти дала назаем великолепни диамантени обици, които си забравила да ми върнеш?
	Рори я удостои с усмивката на снежната царица.
	— За съжаление, нямаш късмет. — Вдигна чашата с шампанско и повъртя тънкото столче между пръстите си. — Докато работех за сериала „Скип и Скутър“, ти винаги се държеше много добре със снимачния екип.
	Джорджи никога не бе проумявала логиката на звездите, превръщащи в ад живота на хората, чиито задължения бяха да представят същите тези звезди в най-добрата светлина. Освен това баща й никога нямаше да допусне тя да се държи като разглезена примадона. При все това любезното й отношение към екипа не беше достатъчно основателна причина за подобна свръхзагриженост от страна на Рори.
	— Освен това обичам, когато порядъчните хора преуспяват. — Рори отпи нова глътка от шампанското.
	В момента Джорджи не се чувстваше особено преуспяла.
	— Ти беше най-добрият помощник-режисьор, който някога е работил за сериала. Съжалявам, че остана само един сезон.
	— Беше трудно да се работи за този сериал. Твърде много тестостерон.
	Джорджи си спомни как наскоро бе дразнила Брам, задето е тормозел Рори, задявайки я непрекъснато и вгорчавайки живота й. Но сега това никак не й се струваше забавно.
	— Брам те е свалял, нали?
	— Ежедневно. — Рори подръпна разсеяно диамантената си обица. — Ала истинският проблем бяха приятелите му.
	— Те бяха такива нищожества. Банда паразити, които живееха на негова издръжка. Щастлива съм да ти съобщя, че се е отървал от тях. — Беше се отървал от всички, което изглеждаше странно за някой, свикнал винаги да е заобиколен от обичайната свита мерзавци.
	— Те закачваха порноснимки на клипборда ми — рече Рори с хладен глас. — Опитваха се да разкопчаят сутиена ми, когато минавах покрай тях. Понякога ставаше и по-лошо.
	— И Брам не ги е спирал?
	— Не мисля, че той знаеше за най-големите им гадории. Но те бяха негови приятели и той настояваше да ги пускат на снимачната площадка. Когато се опитвах да поговоря с него за това, той ме съветваше да не се впрягам и да не обръщам внимание на по-солените им закачки. И тогава, един следобед, двама от тях ме приклещиха в един ъгъл.
	Джорджи се изправи на стола.
	— Сега си спомням. Бяхме свършили със снимките за деня, но аз бях забравила една книга на снимачната площадка. Върнах се да я взема и видях, че са те притиснали до стената. Макар да бях забравила, че си била ти.
	— Да, аз бях. Ти им се разкрещя и дори ги нападна с юмруци. И при все че беше само една тийнейджърка, притежаваше много по-голяма власт от един незначителен помощник-режисьор и те ме пуснаха. Но ти не остави нещата така и отиде при продуцентите. Мръсниците начаса бяха изгонени от снимачната площадка, а Брам беше безсилен да направи каквото и да било. — Рори наклони леко глава. — Никога няма да забравя как ме защити.
	— Сигурна съм, че всеки на мое място би направил същото.
	— Кой знае? Работата е в това, че аз никога не забравям приятелите си.
	Джорджи си помисли за Брам.
	— Предполагам, че не забравяш и враговете.
	По-възрастната жена повдигна вежди.
	— Така е. С изключение на случаите, когато слабата ми памет може да помогне на студиото да спечели много пари.
	Джорджи се усмихна, но тутакси отново стана сериозна.
	— Ако я нямаше тази стара история между двама ви с Брам, щеше ли да промениш мнението си за участието му в реализирането на „Къща на дървото“?
	— Студиото не инвестира само в сценария. А в цялото начинание.
	— А в този случай Брам е главното действащо лице.
	— Той няма опит за подобен мащабен проект като този.
	Брам беше в шоубизнеса още от юношеските си години. Проблемът не беше липсата на опит, а характерът му и Рори не се поколеба да изрази открито мнението си.
	— Той си е заслужил репутацията, Джорджи. Провали сериала „Скип и Скутър“, както и работата на целия екип.
	— Зная. Но… хората се променят. Никога досега не съм го виждала толкова страстно увлечен по каквото и да било.
	Рори отвърна със сдържана холивудска усмивка, означаваща, че вече е взела своето решение. С баща като Пол, на Джорджи никога не й се бе налагало да бъде настоятелна, но никой освен нея не можеше да спечели тази конкретна битка. Младата жена искаше отчаяно да изиграе Хелън, а успехът на Брам бе нейният пропуск за новото поприще в актьорската й кариера.
	— Мисля, че страстта означава много, когато става дума за снимането на голям и значителен филм. Целият опит на света няма значение, ако продуцентът не е отдал цялата си душа и сърце на проекта.
	Искрената страст на Брам към „Къща на дървото“ я бе накарала да осъзнае колко дълго самата тя не бе изпитвала подобно неудържимо желание да направи нещо. Ролята на Хелън щеше да й върне някогашния ентусиазъм.
	Рори се наведе напред и се вгледа изпитателно в лицето на гостенката си.
	— Ако наистина искаш да помогнеш на Брам, убеди го да се отдръпне и да ме остави аз да се заема с проекта.
	— Което означава, че той няма да бъде продуцент… нито ще изпълнява главната роля.
	— Брам е добър актьор, но този филм се нуждае от велик изпълнител. Неговият талант е твърде ограничен.
	Ограничен. Също както и талантът на Джорджи.
	— Но достатъчно сме говорили за работа. — Рори бе изказала мнението си и съзнателно смени темата. — Чух, че дъщерята на Джак и Фльор се е върнала в Ел Ей.
	Джорджи разбра, че е безполезно да настоява, и заговори за приятелките си.
	— Искреното женско приятелство изисква време, каквото никога не съм имала — призна Рори с хладния си маниер. — Ала всяко нещо си има цена, а аз обичам работата си и не се оплаквам.
	Може би не го правеше, ала Джорджи долови в гласа й нотки на съжаление. Лично тя не би могла да си представи живота, без подкрепата на приятелите си и малко преди да си тръгне, с изненада чу собствения си глас да кани Рори на утрешната вечеря.
	Смайването й беше още по-голямо, когато Рори прие.


	Брам я чакаше от другата страна на портичката.
	— Е, как мина?
	— Добре.
	По-добре утре да му съобщи, че е поканила Рори. Ако му кажеше сега, той щеше да наеме готвач от Франция и оркестър. С нейните пари.
	— Колко добре?
	— Казах, че няма да те очерня, и удържах на думата си.
	— Искаш да кажеш, че наистина не си го направила?
	— Казах й, че вече си зрял и отговорен и си страстно увлечен по проекта.
	— Със сериозна физиономия?
	— _Да_, с напълно сериозна физиономия. Господи!
	Той я притегли в обятията си и я дари с дълга чувствена целувка, защото беше темпераментен мъж, но в случая се възторгваше като доберман, на който неочаквано са подхвърлили сочно парче месо. И ей така, изневиделица, Джорджи почувства, че се разтапя. И защо не? След всичко, което бе преживяла, заслужаваше колкото се може повече необвързващо удоволствие.
	Дланите му обхванаха дупето й.
	— Къде е Мег?
	— Отиде на концерт. Искаш да направим тройка?
	— Не и тази вечер.
	Брам отново я целуна. И отново. Не след дълго ръцете им трескаво се търсеха и двамата не можеха да се откъснат един от друг.
	Той я пусна толкова рязко, че тя едва не падна.
	— Чаз! Арън! — извика Брам към терасата. — Веднага елате тук!
	Наложи му се да ги повика още веднъж, преди те да се появят. Арън бе останал да работи допълнително, за да обнови оформлението на уебсайта на Джорджи. На шията му висяха слушалки. Чаз се появи със зловещо изглеждащ нож за месо в ръка. Брам им подаде две петдесетдоларови банкноти, които току-що бе извадил от портфейла си.
	— И двамата сте свободни за тази вечер. Ето ви малък бонус за усърдната работа. А сега изчезвайте. Ще се видим утре сутринта.
	Арън се взираше в банкнотите, сякаш никога не бе виждал пари. Физиономията на Чаз доби обичайното си смръщено изражение.
	— В момента приготвям вечерята.
	— Сигурен съм, че утре от нея ще се получи много вкусен обяд. — Улови ги за ръцете и ги поведе към вратата за гаража.
	Чаз не спираше да протестира.
	— Поне ми позволи да изключа шибаната печка, преди да си подпалил къщата до основи.
	— Аз ще я изключа.
	Когато Чаз и Арън си тръгнаха, Брам се върна за Джорджи. След секунди я набута в къщата и заключи вратата. След кратко отскачане до кухнята, за да изключат печката, двамата се озоваха в спалнята. Нетърпението му я възбуждаше, но тя все пак се намръщи.
	— Не смяташ ли, че малко… избързваш?
	— Не. — Брам превъртя ключа на спалнята. — Събличай се.


>	15

	— Не ме карай да те моля два пъти — предупреди я Брам, когато Джорджи се поколеба.
	Заплашителната нотка в гласа му бе толкова възбуждащо чувствена, че младата жена изтръпна, залята от прилив на непознато диво желание. Всичко беше толкова възхитително просто. Той искаше единствено да задоволи животинската си похот, както и тя. Най-сетне се бе отърсила от всякакви съмнения и терзания и можеше докрай да се наслади на всеки забранен миг.
	— Няма. — Тя съблече горнището през глава. — Действай.
	Брам се взря в гърдите й, очертаващи се под бледожълтата дантела на сутиена, и погледът му я изпълни със страстен трепет. Харесваше й да я желаят, нищо че за него беше просто жена, която в момента е на разположение.
	Той стисна китката й.
	— Този път искам да сме в леглото. За да мога да се насладя на всеки сантиметър от тялото ти.
	Тя едва не се разтопи, направо тук, по средата на спалнята. Докато гледаше замъглените му лавандулови очи, Джорджи си напомни, че той й е прекалено безразличен, за да й причини болка. После Брам я целуна и всички мисли излетяха от главата й.
	Този път нямаше бавен стриптийз. Двамата свалиха трескаво дрехите си и се нахвърлиха един върху друг. Довчера Джорджи никога не се бе любила с мъж, без да го обича, ала сега отдаваше тялото си без задръжки, с разюзданото нетърпение на зажадняла за ласки жена. Без да спира да я гали, Брам разтвори краката й и вдигна глезените й на раменете си. На свой ред Джорджи го дразнеше и изтезаваше, но не за да го възбуди повече, а защото тя го искаше, защото правеха секс за нейно удоволствие. Този път не се опитваше да се понрави или да задържи мъжа, който не я обичаше.
	Брам беше земен, непринуден. Груб. Искащ и даващ. Любеше я с пръсти, с устни, с твърдата си пулсираща мъжественост. Тя изпитваше блажена, извисяваща свобода. Финалният взрив беше опустошителен.
	След това Джорджи остана да лежи под него, толкова отмаляла, че едва успя да пророни няколко думи.
	— О, ами… сигурна съм, че следващия път ще бъде по-добре.
	Той се претърколи по гръб. Дишаше тежко и накъсано, а кожата му блестеше от потта. Устните му се извиха в ленива усмивка.
	— Нека сме честни — жена като теб не може да се задоволи само с един мъж.
	Тя се ухили доволно. Климатикът жужеше тихо, изпращайки хладен повей върху разгорещените им тела. Джорджи се чувстваше…
	Опита се да назове емоциите, които я изпълваха, и най-сетне успя да определи една.
	Чувстваше се щастлива.


	Досега Брам беше единственият мъж, идвал в апартамента на Чаз, а сега Арън седеше на дивана й, слушалките все още висяха на врата му, а кабелът се люлееше от коляното му. Носеше протрити джинси и измачкана зелена тениска с шибания надпис „All your base are belong to us“*, който нямаше никакъв смисъл. Къдравата му коса стърчеше около кръглото му лице, а очилата на носа му бяха изкривени на една страна.
	[* Фразата е от упътването на японска видео игра и се смята за най-лошия превод от японски на английски в историята на видео игрите; разпространява се из интернет като пример за изопачен английски. — Б.пр.]
	— Не можеш да останеш тук — изсумтя Чаз. — Трябва да си вървиш.
	— Вече ти казах. Ключовете за колата ми останаха в кабинета на Джорджи.
	— Вземи моята.
	Брам й беше купил блестяща нова хонда одисей, но Чаз рядко излизаше от къщата и използваше колата само когато ходеше на пазар. Прекарваше по-голямата част от свободното си време в своя апартамент. Брам й позволи да го обзаведе по свой вкус. Чаз избра модерни мебели в шоколадови и светлокафяви тонове, семпла черна етажерка, ъгловат въртящ се стол за четене и две черно-бели абстрактни гравюри. Идеален ред. Нищо разхвърляно. Всичко беше чисто и спретнато. С изключение на Арън.
	Той се почеса разсеяно по гърдите.
	— Шофьорската ми книжка е в портфейла, който също остана в кабинета на Джорджи.
	— И какво от това? Аз от години карам без шофьорска книжка. — Беше се научила да шофира на тринайсет, тъй като осъзна, че представлява по-малка опасност на пътя, отколкото пияната й мащеха.
	Двамата с Арън имаха ключове за входната врата, но никой не изгаряше от нетърпение да се върне в къщата точно сега. Слава богу, малкият й апартамент над гаража и голямата спалня се намираха в двата противоположни края на двора. Нямаше да понесе да слуша как Брам и Джорджи правят секс. Чаз ненавиждаше Джорджи. Не можеше да понася, когато Брам се смееше над някоя глупост, изречена от Джорджи, мразеше да ги слуша как си говорят за филми, които самата тя никога не бе гледала. Чаз искаше да бъде най-важният човек в живота му. Което беше глупаво.
	Дано Брам да не е забравил да изключи печката.
	— Няма да спиш тук — предупреди тя Арън.
	— Кой е казал, че ще спя тук? Ще им дам малко време, а после ще се върна в къщата, за да си прибера вещите.
	Арън стана и се приближи до малката библиотека, върху която имаше телевизор, готварски книги и още няколко заглавия, които Брам й беше дал, включително тези от известната Рут Райхел, която разказваше как се е увлякла по готвенето и за всичко, свързано с храненето. Това бяха най-хубавите книги, които Чаз някога бе чела.
	— Трябва да престанеш да се държиш с Джорджи като истинска кучка. — Арън взе от полицата една от книгите на Райхел и я обърна, за да прочете анотацията на задната корица. — Със същия успех можеш да си окачиш около врата табелка с надпис „Аз съм влюбена в Брам“.
	— Не съм влюбена в него! — извика възмутено Чаз, скочи, грабна книгата от ръцете на Арън и я напъха обратно на мястото й върху лавицата. — Привързана съм към Брам и не ми харесва как тя се държи с него.
	— Само защото, за разлика от теб, тя не му целува задника.
	— Не му целувам задника! Винаги му казвам какво мисля.
	— Да, но още докато го ругаеш, обикаляш около него като паленце, готвиш му специални ястия и дори му гладиш тениските. Вчера те видях как скочи от мястото си, за да забършеш няколко трохи от стола, преди той да седне на него.
	— Грижа се за него, защото това ми е работата, а не защото съм влюбена.
	— На мен ми се струва, че е повече от работа. Изглежда, сякаш това е целият ти живот.
	— Това са пълни глупости. Аз просто… съм му задължена, това е всичко.
	— За какво?
	_За всичко._
	Чаз се извърна и отиде в малката си кухничка. Арън беше прекалено глупав, за да разбере разликата между това, да обичаш някого, и да си влюбен в него. Чаз обичаше Брам с цялото си сърце, но това не беше сексуална любов. За нея той все едно беше най-добрият брат във Вселената, за когото би направила всичко.
	Затършува из хладилника за „Маунтин Дю“. Арън й бе казал, че се е пристрастил към напитката още докато бил в колежа, но тя наля една чаша само за себе си. Чаз искаше да постъпи в кулинарно училище, не в колеж. След смъртта на мащехата си бе успяла да спести достатъчно пари, за да дойде в Лос Анджелис, но се оказа, че е много по-трудно да се намери работа, отколкото очакваше, особено за момиче без диплом за средно образование. Плановете й да постъпи на работа като сервитьорка в скъп ресторант и да спечели пари за кулинарното училище много скоро рухнаха. В крайна сметка се озова в евтина мексиканска закусвалня, където чистеше и миеше чинии. Ала животът в Ел Ей беше много скъп и дори да работеше по шестнайсет часа на ден, често се налагаше да прибягва до спестяванията си, за да изкара месеца.
	Един ден, когато се прибра след работа, Чаз откри, че някой е нахлул в окаяната й стая под наем и е задигнал всичко, което притежаваше, заедно със спестените й пари. Заповяда си да не се паникьосва. Налагаше се да пропуска по някое ядене и да отложи за известно време купуването на кола, но щеше да успее да си плаща наема, ако работи на две места.
	Може би щеше да се справи, но за беда един пиян шофьор я блъсна, докато пресичаше улицата на път към пералнята. За щастие, имаше късмет, отърва се само с няколко пукнати ребра и счупена ръка. Но изгуби и двете работи, защото не можеше да мие чинии с гипсирана китка. След месец Чаз вече живееше на улицата.
	Арън влезе в кухнята след нея.
	— Имаш ли нещо за ядене? От обяд нищо не съм слагал в уста.
	В шкафа беше пълно с всякаква вредна храна, но нямаше намерение да му го казва.
	— Само овесени ядки и плодове. — Скри чашата с „Маунтин Дю“ зад тостера, където той не можеше да я види, не защото й се свидеше, а защото не беше диетична.
	— Предполагам, че е по-добре от нищо — примири се Арън.
	Чаз извади кутията с овесени ядки и тикна към него чиния с пресни ягоди, но той започна да ги хвърля в купата, без да ги реже, и тя не издържа и го избута настрани, за да свърши сама работата. Жалко, че имаше само „Фростид Флейкс“, а не „Спешъл Кий“, които бяха по-полезни за него.
	В кухнята имаше малък вграден плот за хранене. Докато той хапваше, Чаз избърса сребърните прибори от чекмеджето. Вече бе забелязала, че Арън има отлични маниери на масата и тя си помисли, че на съседката му Беки това може да й хареса, ако изобщо някога го забележи. Издърпа купата изпод носа му, преди да е успял да преглътне последната лъжица.
	— Смятам сега да те подстрижа.
	— Няма да стане. Косата ми си е добре.
	— Как ли пък не! Приличаш на избуял храст. Искаш ли Беки да те забележи, или не?
	— Ако е толкова празноглава, че за нея да има значение само външността, тогава тя не ме интересува. — Арън огледа критично джинсите и тениската й. — Не може да се каже, че си моден експерт, нали?
	— Аз имам свой стил.
	— Аз също.
	— Да, смотаняшки. — На свой ред Чаз огледа надписа _All your base are belong to us_ на зелената му тениска. — Какво означава това?
	Той завъртя очи, демонстрирайки изумление, че не знае нещо толкова просто.
	— „Зироу Уинг“. Японска видео игра от 1989-а. Тя е историческа. Съветвам те да я потърсиш, ще останеш възхитена.
	— Както и да е, няма значение — махна пренебрежително Чаз и извади ножица от чекмеджето. — Да отидем в банята. Не искам целият ми апартамент да се напълни с косата ти.
	— Ако толкова ти се иска да подстригваш, заеми се със собствената си коса — изсумтя възмутено Арън и посочи към прическата й. — Не, почакай, като гледам, май вече си се подстригала.
	Чаз харесваше прическата си и нескопосаната му шега я вбеси.
	— В такъв случай можеш да забравиш за Беки! — тросна се тя и захвърли ножицата върху плота. — Или за която и да е друга жена… защото никоя няма да те погледне втори път.
	— И защо да слушам съветите на човек, който самият няма никакъв личен живот?
	— Мислиш, че нямам личен живот?
	— Досега не съм забелязал някой мъж да се навърта около теб.
	— Това не означава, че нямам личен живот. — Чаз не уточни, че не понася дори мисълта да бъде с мъж. Невинаги беше така. В горните класове на гимназията имаше две сериозни гаджета и с едното от тях преспа. Той се оказа мръсник, но сексът й хареса. Тогава, но вече не.
	Арън я гледаше, като че ли беше неин психиатър, което толкова я разгневи, че се нахвърли отгоре му.
	— Свали тези тъпи слушалки. Изглеждаш глупаво.
	— Ще почакам в колата.
	Той излезе от апартамента и затрополи тромаво надолу по стълбите към задния изход.
	Чаз изтича до вратата и извика след него:
	— Прав ти път! Аз пък имам чипс и „Маунтин Дю“.
	— Радвам се за теб. — Вратата се затръшна и се възцари тишина.
	Тя се отпусна на дивана и взе готварската книга, която изучаваше. Радваше се, че досадникът Арън си тръгна. И без това не го искаше в апартамента си.
	Посегна към бележника, който лежеше на масата. Трябваше да направи списък на всичко необходимо за утрешната официална вечеря. Арън да върви по дяволите! Сега всичко беше така, както й харесваше. Тя беше сама в уютното си убежище.
	Но бележникът се изплъзна от пръстите й, а готварската книга тупна на килима. Младото момиче закри лицето си с длани и заплака.


	През цялата сутрин Брам не благоволи да се облече и към обяд Джорджи вече не издържаше. Идеше й да го плесне по съблазнителните голи гърди. Той или се мотаеше в задния двор само по бански, отпивайки от поредната си бездънна чаша с уиски, или — и това беше черешката на тортата — се катереше полугол по дълга стълба, за да почисти задръстен улук. Като че ли някой в Холивуд сам си чистеше улуците.
	Наказваше я, задето се бе измъкнала от леглото, за да прекара остатъка от нощта в своята спалня. Негова си работа. Същността на отношенията им беше разюзданият секс, а не интимното среднощно гушкане.
	Джорджи се опита да се скрие в кухнята, но Чаз беше непоносима, отказваше помощта й и пренебрегваше всичките й предложения. И Мег не беше по-добра. Като видя Джорджи с камерата в ръка, тя уви някакъв шал около главата си и се престори на едно от децата на Майкъл Джексън, което беше забавно, но не точно това, което Джорджи искаше да заснеме. Накрая Джорджи се затвори в стаята си, за да прочете отново сценария на „Къща на дървото“ и да обмисли ролята на Хелън.
	Въпреки вероятността да завали, щяха да вечерят на верандата, която оставаше суха, освен при най-силните бури. Следобед Джорджи сама подреди масата. В средата постави дълбока синя гледжосана купа с артишок, лимони и листа от евкалипт. Аранжировката беше малко асиметрична, но на Джорджи й харесваше, а яркожълтите покривчици подчертаваха кобалтовосините чинии. А след като добавеше и две широки правоъгълни свещи, щеше да стане идеално.
	Усети приближаването на Брам, преди ръката му да обхване дупето й.
	— Защо масата е сервирана за седем души?
	— Седем? — Беше време да му съобщи новината, но Джорджи се държеше така, сякаш за пръв път чуваше това число. — Дай да пресметнем. Ти, аз, татко, Рори и Трев, Лора, Мег… Да, седем са.
	Ръката му, която изследваше задните й части, застина.
	— Да не би да каза… Рори?
	— Хмм…
	— Рори Кийн ще дойде на вечерята?
	— Ти никога не слушаш, когато ти говоря. Кълна се, че всичко казано от мен влиза през едното ти ухо и излиза през другото. Все едно сме женени от сто години.
	— _Рори?_ — Той окончателно изгуби интерес към физиката й.
	— Сигурна съм, че ти го споменах.
	— А аз пък съм сигурен, че не си! Да не си откачила? Баща ти ме мрази и в червата. Имам на разположение само две седмици и половина, преди да изтече договорът за правата ми, и не искам Пол близо до Рори.
	— Аз ще се погрижа за него.
	— Както се погрижи досега?
	— Мислех, че ще заподскачаш от щастие — нацупи се Джорджи, но не остана изненадана, когато той не реагира.
	— Рори харесва сценария — каза той по-скоро на себе си, отколкото на нея. — Само ако можех да я убедя да ми се довери.
	— От това, което тя ми каза, се опасявам, че нямаш шанс. — И докато той кръстосваше верандата надлъж и нашир, тя му преразказа накратко разговора си с Рори. Накрая додаде: — Защо доведе всички онези кретени с теб в Лос Анджелис?
	Горчивината, която толкова дълго бе потискал, най-сетне изби на повърхността.
	— Защото бях едно глупаво хлапе! Нямах семейство и си мислех… не зная какво съм си мислел.
	Но Джорджи много добре разбираше как се е чувствал тогава.
	Раменете му увиснаха и той извърна поглед.
	— Момчетата ме увериха, че Рори си е измислила всичко. Аз исках да им вярвам и им повярвах, а когато най-сетне поумнях, тя вече отдавна бе напуснала сериала. По времето, когато я открих, кариерата ми потъваше с главоломна скорост и нека го кажем така… тя се усъмни в искреността на моето извинение.
	— А сега тя има възможност да си отмъсти.
	— Не всичко е загубено. Рори иска да получи този сценарий и ще й струва много по-евтино, ако работи с мен, отколкото, ако наддава за него, след като изтекат правата ми. — И това го казваше същият онзи развейпрах, който навремето провали три дни от снимките, за да се забавлява с дълбоководен риболов. Сега се държеше като истински бизнесмен. — Играта ни довечера трябва да е безупречна, на най-високо ниво. Тя те харесва и аз съм напълно готов да се възползвам от това. Прегръдки, целувки, нежности, пълна програма. И никакви ехидни подмятания.
	— Всички ще решат, че сме болни.
	— Разчитам на помощта ти да ми осигуриш малко време, за да поговоря насаме с нея. — Огледа композицията й с лимона и артишока в средата. — Погрижи се да намериш добър доставчик на цветя. Аз ще наема барман и сервитьор. Освен това трябва да се осигури и добър майстор готвач.
	Джорджи вдигна ръка.
	— Я се спри. Никакви доставчици на цветя, бармани и сервитьори. Чаз ще поднесе специалитета си: шишчета „приготви си сам“ с пилешко, телешко и миди.
	— Полудя ли? Не можем да поднесем шишчета на Рори Кийн.
	— Довери ми се. Не забравяй, че имам свой егоистичен интерес да склоня Рори да финансира проекта ти. Ако прецакаш цялата работа…
	— Джорджи, казах ти. Ще се проведе кастинг за ролята на Хелън…
	— Я ме остави на спокойствие. Имам да върша куп неща. — Най-важното беше да му помогне да убеди Рори, че той е най-подходящият кандидат за реализирането на филма. Ако Рори види колко добре се държи напоследък, в какъв човек се е превърнал, може би ще забрави някогашните му изцепки.
	За разлика от Джорджи, която не можеше забрави нищо.
	След като Брам се изнесе, Джорджи се зае да подрежда свещи около терасата, но по някое време не се сдържа и грабна видеокамерата. Точно днес би трябвало да остави Чаз на мира, но това, което бе започнало като прищявка, постепенно се бе превърнало в мания. Освен интереса й към личността на Чаз, тя неусетно се бе пристрастила към самия процес на снимане, към възможността да запечата на лента живота на другите хора. Джорджи никога не бе подозирала колко по-увличащо е да си зад камерата, а не пред нея.
	Откри Чаз в кухнята да приготвя марината от чесън и джинджифил. Когато видя Джорджи, икономката тръсна ядно големия нож до скилидките чесън.
	— Махни тази камера от тук!
	— Скучно ми е, а зная, че няма да ми позволиш да ти помогна — отвърна Джорджи, докато обективът на камерата обхождаше добре организирания хаос.
	— Върви да снимаш чистачките. Изглежда, това доста те забавлява.
	_Дали не долавям нотки на ревност?_, запита се Джорджи.
	— Вярно е, обичам да говоря с тях. Соледад — тя е високата хубава жена — изпраща по-голяма част от спечелените пари на майка си в Мексико, затова е принудена да живее със сестра си. Общо са шестима в едностаен апартамент. Можеш ли да си представиш?
	Чаз взе ножа и започна да кълца скилидките чесън.
	— Голяма работа. Поне не спи на улицата.
	— Като теб ли? — настръхна Джорджи.
	Чаз сведе глава.
	— Не съм казвала подобно нещо.
	— Ти ми разказа за инцидента, при който си счупила ръката си и са те уволнили. — Джорджи насочи камерата към лицето й. — Зная, че са ти откраднали парите. Не е трудно да се досетя за останалото.
	— По улиците има много бездомни деца. Никому не прави впечатление.
	— И все пак… За теб трябва да е било особено тежко. Толкова мръсотия, която няма как да изчистиш.
	— Справих се. А сега се махай от тук. Говоря сериозно, Джорджи. Трябва да се съсредоточа.
	Джорджи усещаше, че трябва да си тръгне, но бурните емоции, кипящи под коравата фасада на Чаз, я привличаха още от самото начало и сякаш камерата сама настояваше да ги запечата върху лентата. Реши да смени темата.
	— Чувстваш се нервна, задето се налага да приготвиш вечеря за повече от един човек?
	— На практика всяка вечер приготвям вечеря за повече от един човек. — Тя изсипа нарязания на ситно чесън в купата при вече изчистения джинджифил. — И за теб съм готвила, нали?
	— Но го правиш с нежелание. Кълна се, Чаз, дори десертите ти нагарчат.
	Чаз рязко вдигна глава.
	— Не е вярно! — възмути се момичето.
	— Това е просто лично наблюдение. Брам харесва готвенето ти, както и Мег. Но ти, изглежда, харесваш Мег.
	Чаз стисна плътно устни. Острието на ножа зачука припряно по дъската със зеленчуците.
	Джорджи пристъпи към единия край на плота.
	— По-добре внимавай с емоциите. Големите готвачи знаят, че вкусната и апетитна храна не е само смесване на отделните съставки. В ястията, които приготвяш, се отразява не само твоята същност, но и твоите настроения, както и отношението ти към другите хора.
	Ритмичното барабанене на ножа се забави.
	— Не вярвам в това.
	Джорджи си каза, че трябва да си тръгне, но не можеше, не и когато държеше камерата в ръце и чувстваше, че трябва да продължи. Заля я вълна на състрадание, примесена със странно усещане за разбиране. И тя, и Чаз бяха открили собствен начин да се справят с един свят, който не можеха да контролират.
	— Тогава защо десертите ти нагарчат? — тихо попита Джорджи. — Наистина ли ненавиждаш мен… или себе си?
	Чаз пусна ножа и се втренчи в обектива на камерата с широко отворените си, очертани с черен молив очи.
	— Остави я на мира, Джорджи — разнесе се от прага резкият глас на Брам. — Махни се от тук с тази камера.
	— Ти си й казал! — нахвърли се Чаз върху него.
	Брам пристъпи в кухнята.
	— Нищо не съм й казал.
	— Тя знае! Ти си й казал.
	Гневът и себеомразата бяха станали неотделима част от характера на Чаз и Джорджи искаше да ги разбере. Искаше да ги заснеме на филм като предупреждение към всички млади момичета, разяждани от собствената им болка. Ала нямаше право да нахлува така в душата на някого и затова се застави да свали камерата.
	— Тя знае само това, което си й казала с голямата си уста — заяви Брам.
	Джорджи отново си заповяда да си тръгне, но краката й отказваха да се подчинят.
	Вместо това думите сами се изплъзнаха от устата й:
	— Зная, че ти не си единственото момиче, дошло в Лос Анджелис, което е било принудено да оцелява с всякакви средства.
	Чаз сви ръце в юмруци.
	— Не съм била курва. Това си мислиш, нали? Че съм била като онези уличници, които се чукат за дрога!
	Брам метна изпепеляващ поглед към Джорджи и отиде при Чаз. Но момичето не откъсваше очи от Джорджи. Устните й се бяха отдръпнали нагоре, оголвайки зъбите й в животинска гримаса.
	— Не съм го правила за дрога! — изръмжа Чаз. — Никога! Просто исках да имам подслон и прилична храна.
	Джорджи изключи камерата.
	— Не! — извика момичето. — Включи я! Нали толкова много искаше да го узнаеш… Включи я.
	— Всичко е наред, успокой се. Аз не…
	— Включи я! — настоя разгорещено Чаз. — Това е важно. Направи го важно за всички.
	Ръцете на Джорджи започнаха да треперят, но тя я разбра и отново насочи камерата към Чаз.
	— Бях мръсна, вечно гладна и всичките ми притежания се побираха в една раница — заговори Чаз. През обектива Джорджи видя как сълзите й преливат през мастиленочерния бент на долните мигли. — По цели дни гладувах. Разбира се, бях чула за обществените кухни за бедни, но не можех да се заставя да отида там. Постепенно започнах да изкрейзвам от глад и в един момент ми се стори, че е по-добре да продавам тялото си, отколкото да приема подаяние.
	Брам се опита да я погали по гърба, но Чаз отблъсна ръката му.
	— Казвах си, че ще го направя само веднъж и ще взема толкова, че да мога да преживея, докато махнат гипса от ръката ми. — Думите й летяха като стрели към камерата. — Той беше стар. Каза, че ще ми плати две стотачки. Но след като всичко свърши, ме изхвърли от колата и не ми даде нищо. Повърнах в канавката. — Устните й се свиха в горчива усмивка. — След това се научих да вземам предварително парите. Повечето случаи по двайсетачка, но не съм употребявала — никога не съм употребявала наркотици — и настоявах да си слагат презервативи, така че не бях като останалите момичета, които се продаваха, без да ги е грижа за нищо. На мен не ми беше все едно и аз не бях курва!
	Джорджи отново понечи да изключи камерата, но Чаз й попречи.
	— Нали това искаше? Да не си посмяла сега да спираш.
	— Добре — съгласи се Джорджи тихо.
	— Мразех да спя на улицата. — Сълзите се стичаха на черни вадички по бузите й. — Но най-противно ми беше да се къпя в обществените бани. Толкова ненавиждах това, че исках да умра. Но да се самоубиеш, е много по-трудно, отколкото си мислиш. — Тя грабна кутията с книжни кърпички, оставена на плота. — Малко преди Коледа се запознах с един тип, от когото купих няколко хапчета. Не за да се надрусам. Смятах да… да сложа край на всичко. — Чаз шумно издуха носа си. — Смятах да ги запазя за Бъдни вечер, като подарък за себе си. Бях решила да глътна хапчетата, после да се свия до нечия врата и да заспя завинаги.
	— О, Чаз… — Сърцето на Джорджи се раздираше от мъка.
	Брам привлече момичето към гърдите си и разтри раменете й.
	— Трябваше само да издържа до Бъдни вечер, но бях прекалено гладна. — Тя смачка салфетката в ръката си. — Една вечер видях един мъж да излиза от някакъв клуб. Беше сам и изглеждаше наистина чист. Когато приближих и го заговорих, той ме попита на колко съм години. Много от мъжете ме питаха и отговорът зависеше от това, което искаха да чуят — понякога казвах, че съм на четиринайсет, а понякога дори на дванайсет. Но този мъж не приличаше на онези извратеняци, затова му казах истината. Той извади някакви пари, даде ми ги и се отдалечи. Бяха сто долара и аз трябваше да му благодаря, но бях полудяла от глад, затова се разкрещях, че не се нуждая от милостинята му. Тогава той се извърна и ме погледна, а аз захвърлих парите в лицето му.
	Чаз се отдръпна от Брам и запрати смачканата салфетка в кошчето.
	— Той се върна, събра парите и ме попита откога не съм яла. Казах му, че не си спомням, и той ме заведе в бара. Поръча хамбургер, пържени картофи и сок. Не ми позволи да отида да си измия ръцете, каза, че сигурно ще се опитам да избягам, но аз нямаше да го направя. Бях прекалено гладна. Увих хамбургера със салфетка и така го изядох, за да не го докосвам с ръце.
	Тя отиде до мивката и пусна водата. Застанала с гръб към тях, изми ръцете си.
	— Той изчака, докато се нахраня, а след това каза, че ще ме заведе на някое място като онези приюти за бездомници, където има социални работници. Аз му заявих, че не ми трябват социални работници, искам единствено да ме вземат на работа в някой ресторант. Макар че вече ми бяха свалили гипса, не можех да си намеря работа, тъй като нямах постоянен адрес и нямах възможност да се мия всеки ден.
	Джорджи отпусна камерата и облиза пресъхналите си устни.
	— И така той ти е дал работа. Прибрал е в дома си едно непознато момиче от улицата и му е дал работа.
	Чаз рязко се извърна — горда, непокорна, дръзка, извила устни в презрителна усмивка.
	— А той си въобразява, че е голям умник. Можех да му прережа гърлото и да го обера. Той не осъзнава колко лоши могат да бъдат хората. Сега разбираш ли защо постоянно трябва да се грижа за него и да го пазя?
	— Разбирам — промълви Джорджи. — Преди не разбирах, но вече ми е ясно.
	— Сигурен съм, че щях да се справя с такова дребосъче като теб — вметна Брам.
	Чаз грабна една книжна кърпа и се приближи към Джорджи, без да обръща внимание на думите му.
	— Сега, след като записа всичко с камерата си, може би най-после ще ме оставиш на спокойствие.
	— Може би — рече Джорджи. — А може би не.
	Чаз се извъртя рязко и отново се нахвърли срещу Брам.
	— Сега разбра ли колко е откачена? Видя ли?
	Той пъхна ръка в джоба си.
	— Какво искаш да направя?
	— Само… не зная. Просто й кажи, че е шибана откачалка.
	— Ти си откачалка — каза той на Джорджи. — Чаз е права.
	— Зная — кимна Джорджи. — Оценявам, че вие двамата ме приехте.
	И изпълнена с чувството, че е свършила нещо добро, тя ги остави сами.


>	16

	Джорджи се заключи в банята на Брам и се потопи във ваната. И тя, и Чаз бяха използвани от мъжете — Чаз, много по-ужасно, на улицата; Джорджи — на яхта, насред езерото Мичиган, а по-късно от съпруга си, обещал да я обича завинаги. Сега и двете се опитваха да намерят своя път в живота. Младата жена се запита дали Чаз щеше да й разкаже своята тъжна и болезнена история, ако нямаше камера? _Това е важно. Направи го важно за всички._
	Дали камерата отразяваше реалността, или я променяше? Можеше ли да промени бъдещето? Джорджи се чудеше дали записаната на лентата история ще помогне на младото момиче веднъж завинаги да загърби миналото си и да живее пълноценен живот. Нямаше ли да е удивително? А още по-удивително щеше да бъде, ако документираната от камерата история на Чаз помогнеше на самата Джорджи да преосмисли живота си и да го види в друга светлина.
	Младата жена се потопи по-дълбоко във водата и се замисли за единствената част от разказа на Чаз, която искрено я бе изумила. Ролята на Брам. За Джорджи той беше разрушител, а за Чаз — спасител. Всеки ден научаваше нови неща за него и нито едно от тях не се вписваше в образа, който тя си бе изградила за него. Брам гордо заявяваше, че не го е грижа за никого и че се интересува единствено от себе си, ала това не беше напълно вярно.
	Джорджи изми косата си и я издуха със сешоара, така че блестящите прави кичури да обрамчат вече позакръгленото й лице. Постави си опушен грим и сложи на устните си едно от бледорозовите червила. Облече тъмночервен стреч панталон и сребристосиво горнище в тон със сребристите пантофки, тип „балеринки“. Завърши тоалета си със сребърни обеци с абстрактна форма.
	Когато слезе долу, завари Брам да кръстосва нервно преддверието, издокаран в бели панталон и риза.
	— Мислех, че ще си с джинси — отбеляза тя ехидно.
	— Размислих.
	Той я дари с един от чувствените си погледи, които я караха да изтръпва нервно.
	— Приличаш на Робърт Редфорд във „Великият Гетсби“ — заключи тя. — Но си по-мъжествен и секси. Просто констатирам факт, не е комплимент, така че не е нужно да ми благодариш.
	— И не смятам. — Той продължи страстния си оглед, като погледът му се придвижи от сребристите балеринки, плъзна се нагоре по краката, задържа се за миг върху гърдите й и накрая се спря върху лицето. — Ти също си много красива. Тези големи зелени очи…
	— Изпъкнали като на жаба.
	Негата в погледа му тутакси се смени с раздразнение.
	— Очите ти не са изпъкнали като на жаба. Смятам, че много отдавна е трябвало да се отървеш от този твой комплекс за малоценност.
	— Просто съм реалистка. Кръгло лице като месечина, изпъкнали очи като на жаба и голяма клоунска уста. Но започвам отново да харесвам тялото си и нямам намерение да си слагам импланти.
	Младият мъж въздъхна.
	— Никой не иска да си слагаш импланти, най-малко пък аз. И лицето ти не е кръгло като месечина. И кога най-после ще престанеш да криеш устата си и ще започнеш да използваш яркочервено червило, вместо да я плескаш с това безлично розово? Имах удоволствието да се запозная отблизо с тези устни и с чиста съвест мога да заявя, че са великолепни. — Плъзна длан по бедрото й. — Просто констатирам факт, не е комплимент.
	Напрежението помежду им ставаше твърде взривоопасно за нея, затова Джорджи побърза да разсее нажежената атмосфера с приятелско предложение:
	— Ако искаш да убедиш Рори, че си станал нов човек, смятам, че е по-добре тази вечер да се въздържаш от алкохол.
	— Аз пия само студен чай.
	— Да бе, повярвах ти.
	Тя се запъти към кухнята, за да провери как се справя Чаз. Върху кухненския плот бяха подредени керамични купи, пълни с нарязани на едро червени чушки, смокини, манго, колелца сладък лук и дебели резени пресен ананас.
	— Не забравяй да обърнеш пилешкото след четири минути — напомни Чаз на Арън, който подреждаше чаши върху един поднос. — Не повече, разбра ли?
	— Разбрах още първите два пъти, когато ми го каза.
	— И сложи онези клонки розмарин върху телешкото, докато се пече. — Без да обръща внимание на Джорджи, започна да мие доматите, които бе изсипала в мивката. — И залей мидите със сладък чили сос. Помни, че много бързо изсъхват, така че не ги дръж прекалено дълго на огъня.
	— Не е ли по-добре сама да се занимаваш с грила, вместо постоянно да ми опяваш? — промърмори Арън под нос.
	— Като че ли си нямам достатъчно друга работа.
	Чаз беше в обичайното си вкиснато настроение, което беше успокояващо. Джорджи реши да не я закача и се обърна към Арън:
	— Изглеждаш страхотно. Какво е станало с косата ти?
	— Днес следобед го подстригах — изсумтя Чаз, а той я изгледа свирепо. — Просто му отнемаше твърде дълго време да я подсушава всяка сутрин.
	Последва ново изсумтяване.
	— Наистина изглежда страхотно. — Джорджи го огледа по-внимателно. Копчетата отпред на тъмнозелената му риза вече не бяха опънати до пръсване, а коремът му не преливаше над колана на панталона в цвят каки. Арън слабееше и тя подозираше кой е виновникът за това.
	— Благодаря, задето помагаш на Чаз тази вечер — каза Джорджи и си открадна гъба от една купа върху плота. — Ако тя стане прекалено опасна, ти разрешавам да я неутрализираш с лютив спрей.
	— По-вероятно е да го пръсне в собствените си очи — тросна се Чаз. Както винаги беше хаплива и язвителна, но Джорджи бе станала свидетел на болката й и затова сега момичето избягваше да я поглежда.
	Джорджи стисна ръката на Арън.
	— Напомни ми, когато свърши вечерята, да ти дам бонус за извънреден труд в опасна среда.
	Мег надникна в кухнята. Беше облечена с къса резедава туника, син панталон с леопардов десен и оранжеви боти до глезените. Червената индийска точка в средата на челото й бе заменена с тясна плетена лента от юта.
	— Признайте, че изглеждам фантастично! — ухили се палавницата и разпери ръце.
	И наистина изглеждаше невероятно, при все че Джорджи я познаваше достатъчно добре, за да знае, че Мег не го вярва наистина. Тя можеше да носи най-предизвикателните тоалети със същата лекота като майка си, прочут бивш супермодел, ала продължаваше да се смята за грозното патенце. Но при все това Джорджи завиждаше на Мег за отношенията й с известните й родители. Независимо от сложните ситуации и недоразуменията помежду им, те се обичаха безусловно.
	На вратата се позвъни и докато Джорджи стигне до преддверието, Брам вече бе поканил Тревър вътре.
	— Госпожа Шепърд, предполагам.* — Подаде кошничка за подаръци, пълна със скъпи спа продукти. — Не исках да задълбочавам проблема на Брам с пиенето, затова не нося алкохол.
	[* Алюзия с прочутата фраза „Доктор Ливингстън, предполагам“, с която уелският пътешественик и журналист сър Хенри Стенли се обръща към шотландския лекар мисионер и изследовател д-р Ливингстън, когато го среща в дебрите на африканските джунгли. — Б.пр.]
	— Благодаря ти.
	Брам отпи от чашата си със скоч.
	— Нямам проблем с алкохола.
	Малко след това пристигна Лора, леко задъхана, с разрошена коса и поруменели страни. Външният й вид не се вписваше в представите за влиятелен холивудски агент, но тъкмо заради това Пол я бе наел. Тя се спъна на прага и за миг загуби равновесие, но Брам навреме улови ръката й.
	— Извинете, но цял ден не съм използвала тези крака, така че съм забравила как се ходи — пошегува се тя.
	— Всеобщ проблем — усмихна се Брам.
	— Нося страхотни новини. — Лора целуна Джорджи по бузата. — Във вторник имаш насрочена среща с Грийнбърг. — Джорджи настръхна, но Лора вече се бе извърнала към Брам. — Каква красива къща. Кой я обзаведе?
	— Аз сам. Трев Елиот ми помогна.
	Той поведе Лора към терасата, а Джорджи остана да зяпа смаяно след тях. Брам сам беше избрал ориенталските килими и тибетските покривки? Картините на мексиканските самобитни художници и звънчетата от остров Бали? Ами всички онези овехтели от четене книги, изпълващи лавиците на библиотеката в трапезарията?
	Баща й се появи, преди да успее да смели цялата тази нова информация. Докосна бузата й с хладните си устни.
	— Татко, моля те тази вечер да не се заяждаш с Брам — каза Джорджи, докато го водеше през вестибюла. — Поканили сме Рори Кийн, а Брам се нуждае от подкрепата й за своя проект. Без критични забележки и обиди. Говоря сериозно.
	— Май е по-добре да дойда друг път, когато няма да е нужно да започваш с лекцията още преди да съм прекрачил прага.
	— Нека тази вечер просто се забавляваме. Моля те! За мен е много важно вие двамата да се разбирате.
	— Не говориш с този, с когото трябва.
	Пол се отдалечи, а в съзнанието на Джорджи неочаквано изплува сцена от миналото… Майка й седи с кръстосани крака върху одеяло и се смее на баща й, който тича през тревата, понесъл Джорджи на раменете. Наистина ли се бе случило, или беше просто сън?
	Когато излезе на верандата, забеляза, че Брам и баща й са застанали възможно най-далеч един от друг. Брам очароваше Лора, а баща й слушаше Трев, който разказваше за комедията, в която се снимаше понастоящем. Мег бе влязла в ролята на барман и Пол се запъти към нея. Той винаги бе харесвал Мег, което беше непонятно за Джорджи, тъй като би трябвало да презира приятелката й за лекомисления й и хаотичен начин на живот. Ала за разлика от Джорджи, Мег го разсмиваше.
	Джорджи потисна изблика на неуместната ревност, когато видя Рори да приближава по задната пътека. Само Мег и Трев не се впечатлиха от неочакваното попълнение в компанията. Лора разля чашата си с вино, а баща й млъкна по средата на изречението. Брам щеше да скочи от мястото си, ако Джорджи не бе сключила пръсти около китката му, давайки му знак да не се натяга прекалено. За щастие, той схвана намека й и поздрави гостенката с по-спокоен тон:
	— Дори розите бледнеят в твое присъствие.
	— Съжалявам. Растенията вехнат, когато ги погледна.
	— В такъв случай, позволи ми да ти налея едно питие.
	Мег се впусна да ги забавлява с истории от своите неотдавнашни пътешествия и не след дълго всички се смееха, докато им описваше злополучното плаване с кану-каяк по водите на река Мангде Чу в Бутан. Арън се появи с таблите с продуктите за шишчетата и всички се скупчиха около него, за да си изберат месо по свой вкус. Рори удиви всички, когато изрита обувките си и предложи да помогне с печенето. Когато най-после се настаниха около масата с пълни чаши с вино и отрупани чинии с храна, всички, с изключение на Брам и Джорджи, се бяха отпуснали и бъбреха непринудено помежду си.
	Брам събра смелост да направи първия си ход в кампанията за завоюването на симпатиите на Рори. Вдигна чашата си и устреми поглед към Джорджи, седнала в срещуположния край на масата.
	— Бих искал да вдигна тост за своята забавна, умна и прекрасна съпруга. — Тонът му бе нежен и емоционален. — Жена с любящо сърце, способна да прозре истинската същност на нещата… — гласът му потрепери трогателно — и винаги готова да прости.
	Баща й се намръщи. Мег смаяно зяпна, Лора въздъхна замечтано, Трев изглеждаше смутен, но изражението на Рори остана непроницаемо. Брам се усмихна на Джорджи със сърце, преливащо от любов.
	Сърце, преливащо от лъжи.
	Джорджи се престори, че се бори с напиращите сълзи.
	— Престани, идиот такъв. Ще ме накараш да се разплача.
	Всички надигнаха чашите. Лора се усмихна.
	— Зная, че изразявам общото мнение, като казвам колко е прекрасно да ви видим толкова щастливи.
	— И двамата се нуждаехме от време, за да пораснем — изрече Брам с най-чистосърдечния си тон. — Особено аз. Ще бъдем възпитани и ще подминем брака на Джорджи с господин Глупак. Но накрая всичко си дойде на мястото. Разбира се, все още трябва да решим някои проблеми…
	Джорджи се стегна, подготвяйки се за това, което щеше да последва.
	— Джорджи иска да имаме само две деца — продължи Брам, — но аз настоявам за повече. Имахме доста разгорещен спор за това.
	Този мъж нямаше капка срам.
	Пол остави вилицата си и за пръв път тази вечер се обърна към Брам:
	— Ако Джорджи си стои в къщи по чехли, за да ражда деца едно след друго, ще е доста трудно да поддържаш настоящия си стил на живот. — Засмя се кратко — доста неубедителен опит да представи хапливия си коментар като шега.
	Брам я беше предупредил, че точно това ще се случи. Но вместо да отвърне подобаващо, той се облегна на стола си и се усмихна лениво.
	— Джорджи е здрава като кон. Може да я снимат до кръста. По дяволите, тя дори може да роди бебето и още на следващия ден да се върне на работа. Не си ли съгласна с мен, скъпа?
	— Или може да клекна на средата на снимачната площадка и да родя направо там.
	— Това се казва истински дух — смигна й Брам.
	— Профсъюзите няма да го допуснат — намеси се Тревър. — Ще бъде нарушение на трудовото законодателство.
	Джорджи изпъшка.
	Брам бе спечелил първия рунд и баща й с мрачна физиономия заби поглед в чинията си. Трев разказа забавна история за настоящата си партньорка. Всички се разсмяха, но върху сърцето на Джорджи легна тежка сянка. Искаше й се Брам да не бе споменавал за деца. Трябваше или да се откаже от мисълта да има дете, или да намери в себе си смелостта да го роди и отгледа сама. И защо не? Ролята на бащите в живота на децата бе много преувеличена. Можеше да се обърне към банка за сперма или…
	Не. _В никакъв случай!_
	За десерт имаше лимонова торта, украсена с пресни ягоди и настърган шоколад. След като приключиха, Брам отиде да доведе Чаз от кухнята. Всички я обсипаха с комплименти, а момичето се изчерви като божур.
	— Радвам се, че… че ви е харесало — смутено избъбри тя и тайно хвърли кръвнишки поглед към Джорджи.
	— Превъзходен десерт — похвали я Джорджи. — Съвършен баланс между киселото и сладкото.
	Чаз я изгледа подозрително.
	Трев си тръгна, като се извини, че в шест часа има среща, но останалите не бързаха да се разотидат, макар че се изви вятър и във въздуха замириса на дъжд. Брам пусна джазова музика и поведе тих разговор с Рори за италианското кино. Когато Рори се извини и отиде до тоалетната, Джорджи седна до него.
	— Справяш се отлично. Когато се върне, не я притискай, за да не изглеждаш отчаян.
	— Аз съм отчаян. Или поне… — Втренчи се в ръката й, когато тя я вдигна, за да затъкне кичур коса зад ухото си. — Къде ти е венчалният пръстен?
	Тя погледна пръста си.
	— Изтървах го без да искам в канала на умивалника, докато се обличах. Чак сега ли забеляза?
	— _Какво_ си направила?
	— Много по-евтино е да поръчаме друг, отколкото да плащаме за водопроводчик.
	— И откога си станала толкова _пестелива_? — Брам се извърна към гостите и заговори спокойно, но в тона му се усещаше напрежение. — Моля да ме извините за няколко минути. Един от моите почитатели е на смъртно легло, горкият. Обещах на съпругата му, че тази вечер ще му се обадя. — И без повече да се помайва, изчезна от сцената.
	Джорджи се усмихна тъжно и разбиращо, сякаш всеки ден се случваше съпругът й да звъни на умиращи фенове.
	Заваля ситен дъжд и залятата от светлините на свещите тераса доби още по-уютен вид. Джорджи се измъкна незабелязана от гостите, увлечени в тихи разговори.
	Откри Брам на колене, пъхнал глава под умивалника. Между краката му имаше пластмасова кофа и тръбен ключ.
	— Какво правиш?
	— Опитвам се да спася пръстена ти — избуча той изпод умивалника.
	— Защо?
	— Защото това е венчалният ти пръстен — процеди той. — Всяка жена изпитва сантиментална привързаност към венчалния си пръстен.
	— Но аз не. Още повече че си купил моя за няколкостотин долара от eBay.
	Той измъкна глава и се вторачи в Джорджи.
	— И кой ти каза това?
	— Ти!
	Той промърмори нещо неразбираемо, грабна тръбния ключ и отново навря глава под умивалника.
	Изведнъж в гърдите й се промъкна неприятно усещане.
	— Купил си го от eBay, нали?
	— Не съвсем — долетя приглушеният му отговор.
	— Тогава откъде си го купил?
	— Ами… от магазин.
	— Кой магазин?
	Той отново подаде глава.
	— И откъде да помня?
	— Но това беше само преди месец!
	— И какво от това? — Главата му отново изчезна.
	— Ти ми каза, че пръстенът е фалшив. Фалшив е, нали?
	— Зависи какво разбираш под „фалшив“. — Ключът се удари в тръбата.
	— Когато камъкът не е истински.
	— Ами…
	— Брам?
	Отново се чу изтракване.
	— Не е фалшив.
	— Искаш да кажеш, че е _истински_?
	— Точно това казах, нали?
	— А защо не ми го каза от самото начало?
	— Защото нашите отношения се основават на измама. — Той протегна ръка. — Подай ми кофата.
	— Не мога да повярвам!
	Ръката му зашари за кофата, докато главата му остана завряна под умивалника.
	— Щях да бъда много по-внимателна! — Припомни си всички места, на които най-нехайно бе захвърляла пръстена, и й се искаше здравата да го изрита. — Вчера го оставих върху трамплина, когато влязох да плувам в басейна!
	— Голяма глупост си направила. — Водата рукна в кофата. — Намерих го! — обяви той триумфално след минута.
	Джорджи се свлече върху пуснатия капак на тоалетната чиния и зарови лице в шепи.
	— Повръща ми се от този брак, основан на измама.
	Брам изпълзя изпод умивалника с кофата в ръка.
	— Ако се замислиш по-дълбоко, и двата ти брака са основани на измама. Това би трябвало да ти действа утешително.
	Джорджи скочи на крака.
	— Искам фалшив пръстен! Харесва ми да имам евтина имитация! Защо никога не правиш това, което се очаква от теб?
	— Защото никога не мога да проумея какво се очаква от мен! — Той махна запушалката от отвора на канала и пусна водата, за да измие „фалшивия“ пръстен на Джорджи. — Когато се върнем долу, ще дръпна Рори настрани. Погрижи се никой да не ни прекъсва. Става ли?
	— Джорджи! — разнесе се отдолу гласът на Мег. — Джорджи, слез долу. Имаш гост.
	Какъв гост можеше да има, след като пред вратите дежуреше охрана?
	Брам сграбчи ръката й и плъзна пръстена на пръста й.
	— Дано този път си по-внимателна.
	Тя се втренчи в големия блестящ камък.
	— Аз съм го платила, нали?
	— Хубаво е всеки мъж да има богата жена.
	Тя се шмугна покрай него и забърза надолу по коридора. Но по средата рязко спря.
	Бившият й съпруг стоеше в подножието на стълбите.


>	17

	Мег подръпна нервно кехлибарената си обеца.
	— Казах му, че не бива да влиза.
	Ланс изглеждаше зле, както само един физически здрав и добре поддържан мъж можеше да изглежда, озовал се в трудна ситуация. Очевидно си пускаше брада и дълга коса за новия екшън, в който участваше, защото лицето му бе покрито с неравна черна четина, а тъмната му коса висеше на сплъстени кичури около скулестото лице. Не можеше да се каже, че изглежда особено привлекателно, но всичко много скоро щеше да се поправи, щом гримьорите се заемат с него. Изплескана с кафе тениска обгръщаше мускулестата му гръд, над която той добросъвестно се трудеше по няколко часа на ден във фитнес залата. На китките му висяха тесни плетени гривни, подобни на лентата за глава, която носеше Мег, но доста по-оръфани. Краката му бяха обути в някакво грозно подобие на сандали, направени от брезентово платно и конопени връзки. Блестящите му бели зъби бяха истински шедьовър на съвременната стоматология, но Ланс не позволяваше никому да се докосва до леко кривия му нос. В едно от изявленията на пиарите му за пресата се казваше, че го е счупил в детска свада, но всъщност се бе спънал на предните стъпала на клуба на студентското братство в колежа. Ала твърде много се страхуваше от хирургическа намеса, за да позволи да го коригират.
	— Джорджи, оставих ти десетки съобщения. Когато не ми отговори, се изплаших… Защо не ми се обади?
	Пръстите й се вкопчиха в перилото.
	— Защото не желаех.
	Като повечето от холивудските мъже звезди, Ланс не беше много висок — метър и седемдесет и пет — но квадратната брадичка, мъжествената трапчинка, изразителните тъмни очи и стегнатата мускулеста фигура компенсираха този недостатък.
	— Имах нужда да говоря с теб. Да чуя гласа ти, да се уверя, че си добре.
	Повече от всичко на света Джорджи копнееше да го види как пълзи на колене пред нея. Да чуе разкаяното му признание, че е направил най-голямата грешка в живота си, че е готов на всичко, за да си я върне. Но по всичко личеше, че това няма да стане. Тя слезе едно стъпало по-надолу.
	— Изглеждаш ужасно.
	— Дойдох тук направо от летището. Току-що се върнахме от Филипините.
	Джорджи си заповяда да се спусне по стъпалата до вестибюла.
	— Летял си с частен самолет. Как е възможно полетът да е бил толкова тежък?
	— Двама от хората ни се разболяха. Беше… — Погледна над рамото си към Мег, застанала като верен страж зад гърба му. Тя бе събула оранжевите си боти и голите й глезени се подаваха изпод синия панталон с леопардов десен. Приличаше на някой, потопен във вана с разтворени пастели. — Може ли да поговорим? Насаме?
	— Не. Но Мег винаги те е харесвала. Можеш да поговориш с нея.
	— Вече не — отсече приятелката й. — Смятам, че си гадняр.
	Ланс не понасяше да не го харесват и в очите му се мярна обида. Чудесно.
	— Пиши ми на имейла — заяви Джорджи. — Имам гости и трябва да се върна при тях.
	— Пет минути. Това е всичко, за което те моля.
	Изведнъж я осени тревожна мисъл.
	— Наоколо е пълно с фотографи. Ако са те видели да…
	— Не съм толкова глупав — прекъсна я Ланс. — Пристигнах с колата на треньора си, която е със затъмнени стъкла, така че никой не може да ме види. Някой натисна бутона на домофона и отвори външните порти.
	На Джорджи не й беше трудно да се досети кой. В кухнята имаше домофон, а Чаз знаеше колко неприятна ще бъде за Джорджи появата на Ланс. Младата жена пъхна палец в джоба на панталона си.
	— Джейд знае ли, че си тук?
	— Разбира се. Помежду ни няма тайни и тя разбира защо трябваше да дойда. Знае какво изпитвам към теб.
	— И какво по-точно? — попита Брам, слизайки по стълбите. С вълнистата си тъмноруса коса с бронзов оттенък, лавандуловите очи, помъдрели с годините, облечен целият в бяло като Гетсби, приличаше на преситен, разглезен, но потенциално опасен богат наследник на винопроизводител от Нова Англия.
	Ланс се приближи към Джорджи, сякаш се опитваше да я защити.
	— Това е между Джорджи и мен.
	— Съжалявам, старче. — Брам бавно пристъпи в преддверието. — Ти изгуби всички шансове за разговори насаме с нея, когато я смени с Джейд. Нещастно копеле такова.
	Ланс застрашително направи крачка напред.
	— Млъкни веднага, Шепърд! Не намесвай Джейд!
	— По-кротко. — Брам опря лакът на централната колона, подпираща перилата на витата стълба. — Изпитвам единствено уважение към съпругата ти, но това не означава, че някога бих поискал да се оженя за нея. Твърде скъпа поддръжка.
	— Точно ти няма защо да се тревожиш за това — процеди Ланс.
	При все че Брам беше значително по-висок от бившия й съпруг, идеалното телосложение на Ланс би трябвало да му придаде по-внушителен вид, ала убийствената елегантност на Брам го правеше непобедим в мъжките единоборства. Джорджи не можеше да не се учуди как една жена като нея е успяла да се омъжи за двама толкова впечатляващи мъже.
	Тя се доближи до Брам.
	— Казвай каквото имаш да казваш, Ланс, а след това ме остави на спокойствие.
	— Може ли… може ли за минута да излезем навън?
	— Двамата с Джорджи нямаме тайни един от друг. — Гласът на Брам се снижи до зловещия шепот на Клинт Истууд, характерен за ролите му от седемдесетте години на миналия век. — Не понасям тайните. Изобщо не ги понасям.
	Джорджи се запита за миг дали да не се издигне над примитивните инстинкти, като ревност и жажда за отмъщение, но реши, че не си струва.
	— Той има силно развито чувство за собственост. В _добрия_ смисъл на думата, разбира се.
	Брам сложи ръка на тила й.
	— И така ще си остане завинаги.
	Нечестивата радост, която изпълни сърцето й, доказваше, че твърде дълго бе живяла с дявола. Все пак това беше нейна битка, а не на Брам, и колкото и да ценеше подкрепата му, трябваше да се справи сама.
	— Изглежда, Ланс няма намерение да си тръгне, затова ще е най-добре да изпълня молбата му, за да приключим по-бързо с това.
	— Не си длъжна да говориш с него. — Брам свали ръката си. — Нищо няма да ми достави по-голямо удоволствие от това, да изхвърля този кучи син от дома си.
	— Зная, че би искал да го направиш, скъпи, и съжалявам, че ще ти разваля удоволствието, но ще ни оставиш ли за няколко минути насаме? Обещавам, че после ще ти разкажа всичко. Не съм забравила колко обичаш да се смееш на забавните истории.
	Мег метна яростен поглед към Ланс и улови ръката на Брам.
	— Да вървим, приятел. Ще ти налея още едно питие.
	Това бе последното, от което Брам се нуждаеше, но Мег имаше добри намерения.
	Брам се взря преценяващо в Джорджи и тя се досети, че той се опитва да реши колко дълго и колко страстно да я целуне. Но после мъдро предпочете да не преиграва и само леко докосна ръката й.
	— Ще бъда наблизо, ако ти потрябвам.
	Тя смяташе да останат в преддверието, но Ланс очевидно имаше друго намерение и я поведе към всекидневната. Заради страстта си към чисти повърхности и модерни груби правоъгълни форми бившият й съпруг навярно щеше да погледне с презрение тази прекрасна стая с кумкуатови дръвчета, тибетски покривки и красиви индийски възглавнички. И макар че домът на Брам беше просторен, целият можеше да се помести в един от ъглите на огромното имение, в което някога живееха двамата с Ланс.
	Изведнъж Джорджи си припомни нещо, за което би трябвало да се сети по-рано.
	— Съжалявам за загубата на бебето. Наистина съжалявам.
	Той се спря пред камината, така че лозата, виеща се над полицата, изглеждаше сякаш пораснала от главата му.
	— Загубата беше тежка, но плодът беше още съвсем малък, а и Джейд забременя толкова лесно, че няма да си позволим да униваме. За всичко си има причина.
	Джорджи не вярваше в това. Смяташе, че понякога лошите неща се случват, защото животът е жесток.
	— Все пак съжалявам.
	Съдейки по свиването на раменете му, младата жена заподозря, че Ланс тайно изпитва облекчение. Чу се далечен тътен на приближаваща се буря и тя се запита как изобщо някога е могла да обича този ограничен мъж с дребна душа и повърхностни емоции. Беше проляла толкова сълзи за него, толкова се бе молила той да се върне при нея, но нито веднъж не бе дала воля на гнева си. Крайно време беше да го стори.
	Направи крачка към него.
	— Никога няма да ти простя лъжата, която разпространи пред света, че не искам да имам деца. Как можа да си такъв страхливец?
	Той се сепна от неочакваната й атака и нервно започна да си играе с гривната на китката.
	— Това… беше престараване на моя пиар.
	— Това беше лъжа. — Гневът й избухна ведно с проблясването на светкавицата. — Ти си лъжец и измамник. Имаше стотици възможности да го опровергаеш, но никога не го направи.
	— Защо си толкова враждебна? Какво трябваше да кажа според теб?
	— Истината — изстреля Джорджи и още повече скъси разстоянието помежду им. — Но в такъв случай щеше да изглеждаш още по-голям негодник в очите на хората, а ти не би могъл да го понесеш.
	Ланс толкова се сащиса, че започна да заеква:
	— Ти ли… ти ли ще ми говориш за негодници? Как можа да се омъжиш за онзи задник?
	— Лесно. Той е страстен любовник и ме обожава. — Истина и лъжа ръка за ръка.
	— Но ти винаги си го мразила. Не разбирам как е могло това да се случи.
	— Понякога има само една крачка от омразата до великата страст.
	— За това ли е всичко? Секс?
	— Определено. Или поне отчасти, но тази част е голяма. И като казвам голяма, имам предвид наистина много голяма.
	Това беше удар под кръста. Фактът, че Ланс не беше много надарен от природата, никога не я бе притеснявал, но тормозеше него и тя би трябвало да се засрами от злорадството си. Обаче не изпитваше никакъв срам.
	— Брам е ненаситен. Напоследък прекарвам толкова време гола, че се чудя как още не съм забравила да се обличам.
	Ланс винаги бе отказвал да признае за съществуването на проблеми в сексуалния им живот. И сега се извърна и се зае старателно да изучава мавританската резба по полицата на камината.
	— Не искам да се карам с теб, Джорджи. Ние не сме врагове.
	— Помисли си пак.
	— Само ако бе върнала някое от обажданията ми… вината и без това достатъчно ме разяжда. Не проумявам как е успял, но съм сигурен, че някак си те е заставил да извършиш това безумие. Искам да ти помогна. Да ти помогна да се измъкнеш от тази задънена улица.
	— Очарователно. Само че аз не се нуждая от помощ.
	— Фактът, че си се омъжила за него… — Ланс се извърна с лице към нея. — Нима не разбираш? Не само е лошо за теб, но обезценява това, което беше помежду ни.
	Джорджи беше толкова потресена, че отначало изгуби дар слово. После се засмя.
	Бившият й съпруг сякаш целият се изду — истинско въплъщение на оскърбеното достойнство.
	— Не е смешно. Ако той беше порядъчен човек… Нашите отношения бяха искрени и честни. Само защото бракът ни не продължи дълго, не означава, че любовта помежду ни не е била истинска. — Ланс се отдалечи от камината. — Ако си се омъжила за Брам по своя воля — което ми е много трудно да повярвам, ти си опетнила нашата връзка и си уронила собственото си достойнство.
	— Добре, струва ми се, че визитата ти тук продължи твърде дълго.
	Но Ланс вече бе набрал скорост и нищо не можеше да го спре.
	— Той е играч. Мързелив, без никаква цел в живота. За бога, та този тип не само е алкохолик, но и наркоман! Пълен боклук!
	— Махай се от тук!
	— Ти няма да ми кажеш истината, нали? Все още си твърде ядосана. Тогава ми отговори честно… Ти какво щеше да направиш на мое място? Ако срещнеш любовта на живота си, докато си омъжена за друг? Ти как би постъпила?
	— Отговорът е много лесен. На първо място никога не бих се омъжила за някой, който не е любовта на живота ми.
	Ланс потрепери, сякаш го бе зашлевила.
	— Зная, че смяташ, че стореното от мен е непростимо, но те моля да го погледнеш от друг ъгъл. Опитай се да разбереш, че между мен и Джейд никога нямаше да се случи нищо, ако ти не ми беше показала какво означава истински да обичаш някого — с цялото си сърце.
	От подобна наглост Джорджи не знаеше дали да се смее, или да плаче.
	Ланс подръпна четинестата си брада.
	— Осъзнавам, че е трудно да се разбере, но без теб никога нямаше да узная на какво е способно сърцето. — Понечи да протегне ръка към нея, ала нещо в очите й навярно го накара да размисли. — Джорджи, ти ми вдъхна смелостта да обичам Джейд с любов, която тя заслужава. С която аз заслужавам да обичам.
	Завладя я някакво странно любопитство.
	— Сериозно ли говориш?
	— Вече ти казах колко съжалявам, задето те нараних. Никога не съм искал да ти причиня толкова голяма болка.
	Тя неведнъж бе виждала същото умилително изражение на лицето му, когато гледаше новините, четеше особено трогателна книга или посещаваше приют за бездомни животни. Ланс винаги е бил сантиментален. Веднъж дори го бе видяла как се просълзи на някаква реклама на бира.
	— Не можеш да си представиш колко смелост ми бе необходима да те напусна — продължи той. — Но моите чувства към Джейд… чувствата на Джейд към мен… бяха по-силни от нас двамата.
	— „По-силни от нас двамата“ ли каза?
	— Не зная как да го обясня. Ти ми показа пътя към любовта и аз съм ти задължен за всичко. Явно няма да ми кажеш как си се озовала в тази невъзможна ситуация с Брам. Това е твоят избор. Но независимо от всичко аз искам да ти помогна. Позволи ми да го направя за теб. Моля те, Джорджи. Позволи ми да ти помогна да се измъкнеш от тази каша.
	— Но аз не желая да се измъквам. — Още една гръмотевица, този път по-близо, разтресе прозорците.
	— Двамата с Джейд го обсъдихме. Тя има къща в Ланай*. Мястото е напълно уединено. Напусни го, Джорджи. Замини за там за няколко седмици, ще си починеш и след това… — Вдигна ръка, макар че Джорджи не бе казала нито дума. — Ще ме изслушаш ли? Зная, че отначало ще ти се стори странно, но обещай да ме изслушаш.
	[* Един от Хавайските острови. — Б.пр.]
	Тя се втренчи в него.
	— За нищо на света не бих пропуснала нито дума от това интересно предложение.
	— Мисля, че двамата с Джейд открихме начин да превърнем случилото се между трима ни в нещо хубаво. Нещо наистина изключително, което ще помогне да се възстанови репутацията ти.
	— Не знаех, че репутацията ми се нуждае от възстановяване.
	— Нека да го кажем по друг начин — това ще накара хората да забравят, че някога си била омъжена за Брам Шепърд. — Ланс отново подръпна гривната. — Ти, Джейд и аз… имаме шанс да направим нещо добро. Нещо, което ще… послужи за пример на целия свят. Обещай ми, че няма да бързаш да откажеш, докато не си помислиш сериозно. Това е всичко, за което те моля.
	— Напрежението от тази неизвестност направо ме убива.
	— Ние — Джейд и аз — искаме да дойдеш с нас, когато се върнем в Тайланд.
	Този път гръмотевицата разтърси цялата къща.
	— Да дойда с вас?
	— Съзнавам, че звучи налудничаво. Отначало и аз така си помислих. Но колкото повече го обсъждахме, толкова по-ясно осъзнавахме, че ни е дадена златна възможност. Имаме невероятния шанс да покажем на света по най-убедителния начин как хора, за които се предполага, че са врагове, могат да живеят в мир и хармония.
	Джорджи не знаеше дали да повърне, или да изпие една кока-кола.
	Дъждът забарабани по прозорците.
	— Пресата направо ще лудне — не се отказваше Ланс. — Ти ще изглеждаш като светица — всички ще забравят за безумния ти брак. Каузите, на които сме се посветили двамата с Джейд — благородни каузи — ще привлекат повече внимание. Но най-хубавото е, че хората от цял свят ще преосмислят личните си вражди и религиозни борби. Може би няма да успеем да променим света, но ще е едно добро начало.
	— Нямам думи.
	Вратите се отвориха и гостите от верандата се изсипаха в стаята. Очевидно Брам и Мег не бяха съобщили новината за появата на Ланс, защото всички, един по един спряха да говорят и се вторачиха втрещено в тях. Най-накрая Рори наруши мълчанието.
	— Вие, приятели, наистина умеете да устройвате невероятни купони.
	— Напълно се присъединявам. — Лора не можеше да откъсне очи от Ланс, който щом видя Пол, тутакси разцъфна в усмивка.
	— Пол, радвам се да те видя отново. — Прекоси стаята с протегната ръка. — Липсваше ми.
	— Ланс.
	Джорджи остана потресена, че Пол само стисна хладно ръката на бившия си зет, вместо да падне на колене и да умолява Ланс да се върне при нея. Но сигурно вече го бе направил.
	От кухнята се появи Чаз с пламнали страни, с поднос с чаши и чиния с домашно направени шоколадови трюфели. Арън я следваше по петите с чайника. Чаз не можеше да откъсне очи от Ланс и едва не се спъна в килима, преди да остави подноса.
	— В колата н-навън има някой — запелтечи тя.
	— Това е Джейд — изведнъж се засуети Ланс. — По-добре да тръгвам.
	— Довел си тук Джейд? — Сякаш рояк пчели зажужа в главата на Джорджи.
	— Нали ти казах — припомни й Ланс. — Дойдох тук направо от летището. Колата е със затъмнени прозорци. Никой не може да я види.
	В стаята се възцари гъста тишина, с нож да я режеш. Брам пристъпи напред.
	— Засрами се, Ланселот! Как си могъл да оставиш съпругата си в колата. — Очите му се присвиха застрашително. — Донеси ми един чадър, Чаз, за да отида да я поканя вътре.
	Джорджи се вцепени. Сигурно й се бе причуло. Но не беше така. Брам беше ядосан и реагираше по типичния си импулсивен, вироглав маниер.
	— Не мърдай от мястото си! — изсъска Пол и му препречи пътя.
	Брам стисна челюсти и вирна упорито брадичка.
	— Това е купон. Колкото повече, толкова по-весело.
	Джорджи го ненавиждаше, но се предполагаше, че го обича и не можеше да издаде истинските си чувства пред толкова много свидетели. Трябваше да покаже как една жена, отново щастливо омъжена, ще посрещне съперницата, която й бе откраднала бившия съпруг идиот.
	— Чаз, докато отиваш да вземеш чадъра на Брам, не забравяй и пистолета, за да се самоубия.
	Явно бе уцелила правилната реплика, защото Рори се ухили:
	— Това е най-забавното парти, на което съм била от години.
	— Абсолютно! — подкрепи я Лора.
	— Оправи си косата — прошепна Мег на Джорджи, когато Брам и Чаз изчезнаха, последвани от Ланс. — И си освежи червилото. Бързо!
	— Да не си посмяла! — Ръката на Рори се стрелна напред. — И така си много красива.
	— Рори е права — съгласи се агентката й като истинска подлизурка. — Джейд Джентри не може по нищо да се мери с теб.
	Мег завъртя очи.
	— Да, с изключение на най-прекрасното лице във Вселената, убийствено тяло и бившия съпруг на Джорджи.
	— Действително — изпъшка Джорджи и рухна съкрушено върху дивана. — Трябва ми само пистолет.
	Пол се приближи забързано към дъщеря си.
	— Ела с мен, Джорджи. Не бива да се подлагаш на това.
	Ненавременната заповед на баща й подейства като червено на бик, изпълвайки я с решителност да направи точно обратното.
	— На нищо не се подлагам. Джейд не означава нищо за мен. — Отявлена лъжа. Само защото Джорджи бе престанала да обича Ланс, това не означаваше, че ще прости на него или на Джейд. Душата й жадуваше за отмъщение.
	След няколко минути в гостната се появи Джейд. Сякаш огромен невидим прожектор осветяваше зашеметяващата й красота. Защо Джейд трябваше да е толкова божествено великолепна? Каква ирония на съдбата… Повечето кинозвезди мъже изглеждаха по-добре на екрана, отколкото на живо, а пък жените звезди приличаха на болни от енцефалит — с глави прекалено огромни за кльощавите им тела. Но не и Джейд. На живо тя беше неотразима, сякаш отново бяха оживели красавиците на някогашния Холивуд: огромни очи на сърна, като на Одри Хепбърн, фантастичните скули на Катрин Хепбърн, порцелановата кожа на Грейс Кели. Лъскавата й права тъмна коса обрамчваше съвършеното сърцевидно лице без следа от грим. Гърдите й бяха големи, но не вулгарно огромни. Тънка талия и дълги стройни крака. Тя не беше толкова висока като Джорджи, но се държеше с такава властна увереност, че Джорджи едва успя да овладее ужасяващото усещане, че се спаружва с всяка изминала минута.
	Ланс стоеше от лявата й страна, а Брам — от дясната. Пол излезе напред, за да я поздрави и закри дъщеря си от погледа й. Случайно или преднамерено — кой ли можеше да каже?
	— Аз съм Пол Йорк. Доколкото разбрах, идвате направо от летището.
	— Имах чувството, че летим цяла вечност. — Също като Ланс и тя изглеждаше уморена, с разрошена коса. Макар и малко омачкани, черният прав панталон и черната блуза без ръкави изглеждаха много шик. По нищо не можеше да се отгатне, че тази жена само преди месец е изгубила бебето си. Тя пристъпи настрани, опитвайки се да надзърне зад гърба на Пол. Несъмнено търсеше Джорджи, за да я удостои с голяма шибана прегръдка. За щастие, точно в този момент иззвъня мобилният й телефон. — Трябва да се обадя. Двама от хората ни в самолета са тежко болни.
	Смъкна от рамото си чантата торба, извади телефона и се отдалечи встрани. Лора си доля кафе, а Мег грабна един трюфел от подноса. Брам се насочи към Джорджи, която се надяваше, че няма да се приближи прекалено, защото тогава нямаше да устои на изкушението здравата да го изрита.
	Рори се намеси, за да разсее напрежението.
	— Лора, чух, че се стараеш да уредиш участието на Джорджи в новия проект на Грийнбърг? Оригинален и забавен сценарий. Жалко, че нашето студио не успя да откупи правата.
	— Филмът за бимбо вампирката? — смръщи нос Мег. — Мама спомена за това.
	— Джорджи е идеална за ролята — намеси се Пол.
	— Джорджи не проявява интерес — отсече Брам. — Омръзнало й е да играе в комедии.
	Той беше прав, но Джорджи беше бясна.
	— Лора ми е уговорила среща с Грийнбърг — заяви напук, явно не само той беше незрелият в този брак.
	Докато говореше по телефона, Джейд изглеждаше все по-развълнувана, но до тях достигаха само откъслечни думи. Накрая тя затвори телефона и се върна при Ланс. Идеалните й вежди бяха мрачно смръщени.
	— Имам лоши новини за Дари и Елън. Помниш ли избухването на епидемията от ТОРС във Филипините? Лекарите се опасяват, че са се заразили.
	— ТОРС? Господи… — Ланс улови ръката й — двама срещу целия останал свят. — Ще се оправят ли?
	— Не зная. В момента са изолирани и натъпкани с антибиотици.
	— По-добре веднага да отидем в болницата.
	— Това е невъзможно.
	— Разбира се, че е възможно. Ще влезем през задния вход.
	— Проблемът не е в това. — Джейд пъхна телефона в чантата си и отметна косата си през рамо. — Никъде не можем да отидем.
	Ланс погали ръката й.
	— Какво искаш да кажеш?
	— Току-що разговарях с директора на Окръжния отдел по здравеопазване. От болницата са му се обадили. Изследванията на Елън и Дари ще са готови след четирийсет и осем часа, а дотогава те не са сигурни дали наистина са болни от ТОРС. Но независимо от резултатите, всички, които са били с тях в самолета, са под карантина — каза Джейд и огледа разтревожено стаята. — Както и всички, с които ние сме били в контакт през това време — додаде тя.
	В стаята се възцари мъртвешка тишина. Джорджи почувства, че й се завива свят, а Брам застина като статуя.
	— Но това не се отнася за нас, нали? — обади се накрая Пол.
	— Боя се, че се отнася.
	Брам не помръдна.
	— Да не би да ми казваш, че всички трябва да останем тук — в моята къща — през следващите два дни? Та ние почти не сме били в контакт с нито един от двама ви.
	— До вторник сутринта — напрегнато изрече тя. — Каква ирония, нали? — Погледът й се отмести към Джорджи.
	— Невъзможно — възкликна Лора. — За понеделник имам насрочени няколко срещи.
	— Утре двете с мама ще ходим на езда — намръщи се Мег.
	— Щом ще съм под карантина, предпочитам да остана в своята къща. — Рори се огледа за чантата си. — Ще мина през задната портичка.
	— По-добре първо се консултирай с Отдела по здравеопазване — посъветва я Джейд. — Те са доста строги. Сигурна съм, че преди това ще се наложи да освободиш целия персонал.
	Рори заряза търсенето на чантата си, спомнила си изведнъж за влиятелните особи от киноиндустрията, които й гостуваха.
	Чаз взе кафеника от Арън и се обърна към Брам.
	— Какво е ТОРС? Никога не съм го чувала.
	— Тежък остър респираторен синдром, атипична пневмония, наричат го още „пурпурна смърт“ — отговори Арън вместо него. — Сериозна болест, поразява белите дробове. Изключително заразна. Преди няколко години имаше пандемия, която уби стотици души, а хиляди се разболяха. Пандемията е епидемия, но в много по-голям мащаб.
	— Зная какво е пандемия — сопна се Чаз толкова ядосано, че Джорджи разбра, че лъже.
	— Това са глупости — отсече Брам. — Ланс не е стоял в къщата повече от петнайсет минути. И, бог е свидетел, че никой не го е целувал.
	Джейд отново отметна кичур коса през рамо.
	— Обясних го на шефа на Дирекцията по здравеопазването, но той остана непреклонен.
	Лора извади мобилния си телефон.
	— Кажи ми номера. Аз ще сломя непреклонността му.
	Но тя не беше единствената персона в стаята, решена да действа. Останалите — Брам, Пол и Рори — вече също бяха извадили телефоните си. Арън погледна към Джорджи и последва примера им. Ланс се озърна наоколо.
	— Всички не могат да се обадят едновременно.
	— Аз ще се обадя — заяви Рори. — Имам доста влиятелни връзки.
	През следващия половин час Джорджи седеше мълчаливо, докато останалите слушаха разговорите на Рори със служителите от Отдела по здравеопазването, а след това и със самия кмет. Накрая бе принудена да признае поражението си.
	— Никакви връзки няма да помогнат. Случаят има политическа окраска. Тъй като са замесени знаменитости, никой не желае да поеме отговорността, ако ситуацията излезе извън контрол. Естествено, те се презастраховат, но изглежда, през следващите два дни ще бъдем затворници в тази къща.
	Един по един присъстващите отправиха многозначителни погледи към Джорджи, опитвайки се да отгатнат реакцията й на тази невъзможна ситуация — необходимостта да прекара две денонощия в компанията на бившия си съпруг и новата му жена. Скутър Браун щеше да знае как да се справи. Скутър винаги се измъкваше от трудни положения. _Чудесно._ Нека оставим тази малка наперена кучка да измисли изход.
	Въплътила се в образа на Скутър, Джорджи се надигна от дивана.
	— Нека се опитаме да извлечем най-доброто от неприятната ситуация. Да си устроим голям купон. Ще бъде забавно.
	— Фризерът е зареден догоре, така че храната няма да е проблем — включи се Чаз в играта.
	— Имам нужда от питие — въздъхна Брам примирено.
	— Сигурна съм, че имаш — процеди Джорджи, преди да успее да се спре, което означаваше, че Скутър мигом трябваше да се притече на помощ. — Страхотна идея, скъпи. Отвори няколко бутилки.
	— А къде ще спят всички? — обърна се Чаз към Брам.
	Джорджи си каза, че би трябвало да предложи на Пол да сподели една стая с Ланс. Сигурно щеше да му е много приятно да пообщува с любимия си бивш зет.
	Постепенно всичко се нареди. Мег настоя да спи на дивана в кабинета на Брам, предоставяйки спалнята в къщата за гости на Рори и Лора. Пол щеше да се настани в кабинета на Джорджи. Спалнята за гости, която досега обитаваше Джорджи, се предоставяше на Ланс и Джейд. Наложи се Джорджи да обясни, че я използва като гардеробна и трябва първо да вземе оттам вещите си. След кратък спор шепнешком Чаз с неохота се съгласи да приюти Арън във всекидневната на апартамента си. Което означаваше, че Джорджи трябваше да се сгуши в леглото на съпруга си. Перспективата беше толкова разстройваща, че се наложи Скутър отново да се притече на помощ.
	— Мисля, че вятърът стихва — обяви жизнерадостно тя. — Хайде да запалим огън на верандата. Може дори да си направим маршмелоу.
	— О, не — изрече провлачено Скип.
	Рори се обади на икономката си и я помоли да опакова в една найлонова торба тоалетните й принадлежности и малко дрехи и да я остави до портичката в задната ограда. Мег даде назаем на Лора една от нощниците си. Джейд обяви, че спи гола, така че не се налагало Джорджи да й търси нощница. Чаз и Арън разпределиха хавлиите, кърпите, спалните чаршафи и четките за зъби. Докато край нея кипеше тази трескава дейност, Джорджи се опитваше да се пребори със завладялото я усещане за нереалност.
	След като бурята отмина, Мег поведе Рори и Лора към къщата за гости, а Брам притича под ситния дъжд, за да вземе вещите на Рори. Пол си наля чаша коняк и се настани на терасата. Ланс и Джейд обявиха, че искат да се измият след дългото пътуване, и Арън ги заведе на горния етаж.
	Джорджи се впусна да помага на Чаз в разчистването, но намесата й не бе приета радушно. Не след дълго чу шума на душа в банята си, който след двайсетина минути спря.
	Един душ за двама. Колко мило.
	Всичко в нея кипеше. Не й стигаше ужасът, че Ланс беше в къщата, а и присъствието на Джейд правеше ситуацията още по-непоносима. И за всичко беше виновен Брам.
	Джорджи се затвори в неговата спалня. Не след дълго превърна еркерната кула в другия край на стаята в свое убежище. Инкрустирана дървена масичка между две кресла, лампа с масивна бронзова поставка, осветяваща шезлонг, тапициран с плюшена дамаска в шоколадов цвят, в идеален тон със стените с груба мазилка с цвят на кафява елда. Шезлонгът беше предназначен само за един човек и тя смяташе да спи в него. Леглото на Брам беше за секс, а не за среднощна близост.
	Младата жена отиде до прозореца и зарея поглед надолу към мократа от дъжда алея за коли, водеща до предната порта. При все че минаваше полунощ, различи най-малко две коли, паркирани на улицата. Неуморните папараци бдяха на своя вечен пост, навярно молейки се за вълшебната снимка, която ще им донесе цяло състояние.
	Отделът за здравеопазване разполагаше с имената на всички, намиращи се под карантина, така че новината много скоро щеше да се разчуе. А и те бяха длъжни да направят изявление за медиите. Джорджи вече виждаше крещящите заглавия: _„Старите проблеми забравени!“, „Едно голямо щастливо семейство!“_. Ланс най-после щеше да получи това, което искаше — публичното й опрощение за греховете му.
	Джорджи подпря буза в рамката на прозореца и се запита какво би било през целия си живот да говориш само истината. Ала в града, в който тя живееше, това бе невъзможно. Холивуд беше изграден върху илюзията, фалшиви фасади и улици, водещи за никъде.
	Вратата зад нея се отвори. Джорджи чу обичайното подрънкване на ледени кубчета и долови уханието на дъжд.
	— Не очаквах да стане така, когато я поканих в къщата. Наистина съжалявам.
	Спонтанното и искрено извинение малко потуши гнева й.
	— А какво точно очакваше да стане?
	— Виж, бях ядосан. — Той говореше тихо, за да не чуят неканените гости в съседната стая. — Откъде изобщо се взе този тип? Не можех да понеса мисълта, че Джейд го чака в колата, изпълнена със съжаление към теб, въобразявайки си, че си толкова съсипана от великата им любов, че нямаш смелост да я погледнеш в шибаните очи. Това наистина ме изкара от нерви.
	_Казано така…_ При все това дразнещият му властен маниер толкова напомняше на бащиния й.
	— Все пак не ти трябваше да вземеш това решение.
	— Но ти нямаше да го сториш. — Брам започна да разкопчава копчетата на мократа си риза. — Писна ми да се свиваш уплашено всеки път щом се спомене името й. Къде ти е гордостта? Престани да вярваш, че тя е по-добра от теб.
	— Аз не…
	— Да, вярваш. Джейд може и да е по-добра в някои неща. Със сигурност умее много по-добре от теб да краде чужди съпрузи. Личността на Джейд, нейният характер или постъпки нямат нищо общо с теб. Порасни най-сетне и започни да живееш добре в собствената си кожа.
	— Точно ти ли ме съветваш да порасна?
	Но той не бе свършил с мъчението.
	— Джейд и Ланс са родени един за друг. Той е точно толкова неподходящ за теб, колкото и…
	— Колкото и ти?
	— Точно така. — Брам отпи голяма глътка от чашата си.
	— Благодаря за психологическия анализ.
	Джорджи грабна пеньоара и нощницата, които бе извадила преди това, и се запъти с гневни крачки към банята, за да се преоблече. Но докато миеше лицето си, беше принудена да признае, че Брам има добро и разбиращо сърце. Беше поканил Джейд в дома си от някакъв извратен негов стремеж да я защити. Не би могъл да предвиди последствията.
	Когато излезе, го завари да лежи в леглото, подпрян на възглавниците. Беше само по боксерки, чиято белота контрастираше със загорялата му кожа. Беше отметнал завивките, а върху гърдите му бе подпряна книга. Да види Брам Шепърд да чете книга, бе достатъчно удивително, ала още по-смайващо беше, че на носа му бяха кацнали очила без рамки. Тя се закова на място.
	— Какво е това?
	— Кое?
	— Ти носиш очила?
	— Само за четене.
	— Имаш очила за _четене_?
	— Какво лошо има в това?
	— Хора с татуировки не би трябвало да имат очила за четене.
	— Не носех очила, когато си направих татуировката. — Той свали очилата и огледа тениската и долнището на синята й пижама. — Надявах се, че ще се накиприш в някое от онези секси изкушения от „Провокация“.
	— Дори и да бях в настроение, а аз определено не съм, не бих се впуснала в подобни занимания, когато онези двамата са в съседната стая.
	— Разбирам. — Той стана от леглото, повлече я към банята и затвори вратата. — Проблемът е решен.
	— Все още съм ти бясна.
	— Отново разбирам. Навярно защото извиненията ми не бяха достатъчно искрени — промълви той и завладя устните й.


>	18

	Джорджи ненавиждаше филмите, в които героят караше героинята да забрави гнева си към него, като я целуваше до умопомрачение. Не възнамеряваше така лесно да загърби обидата, но не смяташе и да се отказва от толкова приятен метод да се поразсее. Затова вложи целия си яд в ответната целувка. Заби нокти в голите му рамене и захапа долната му устна. Притисна коляно към…
	— Хей, внимавай — промърмори Брам.
	— Млъквай и си заработи издръжката.
	Това не му хареса и докато тя се усети, долнището на пижамата й се бе увило около глезените. Тя повдигна отново коляно, но той го улови, с едно движение го раздели от събрата му и подпря бедрата й върху гранитния плот.
	Той бе създаден само за това. Тя задърпа ластика на боксерките му, но не можа да ги смъкне. Брам я пусна, за да довърши започнатото, и тя скочи от плота. Той изрита боксерките и отново я качи на плота, ала Джорджи успя да му се изплъзне и се насочи към остъклената хидромасажна душкабина с гранитни стени. Да превръща секса в борба за надмощие, едва ли бе най-зрелият начин да се справи с една трудна и объркана връзка, но в момента Джорджи нямаше друг избор.
	— Всъщност като размислих… — Брам влезе в кабината след нея.
	Тя изхлузи тениската си през глава.
	— Пусни водата докрай!
	Не беше нужно да го моли два пъти и след секунда горещите водни струи обляха телата им.
	Мъж и жена. Един душ. Искаше Ланс да чуе.
	Но тогава Брам започна да я сапунисва и тя напълно забрави за Ланс. Гърди, бедра, крака. Брам не пропусна нищо. Тя взе сапуна от ръката му и беляза тялото му с пенести хлъзгави заврънкулки.
	— Убиваш ме — простена младият мъж.
	— Де да беше истина…
	Ръката й се спусна надолу, към мястото, където докосванията й щяха да имат най-голям ефект.
	Водата продължаваше да се стича по телата им. Той коленичи и започна да я люби с уста и език. И тъкмо когато имаше чувството, че повече не може да издържа и ще се разпадне на части, Брам я притисна към грубата мокра стена и я прониза с мъжествеността си. Джорджи се вкопчи в раменете му и зарови лице в шията му. Задъхани и стенещи, те се движеха в бесен синхрон, устремени нагоре, към гребена на вълната.
	— Не говори — заяви тя, след като всичко свърши. — Плащам добри пари за това и не искам нищо да го разваля.
	Той я ухапа по шията.
	— Ням съм като гроб.
	Въпреки твърдото й решение да не доближава леглото му, накрая Джорджи се озова точно там. Въртеше се и се мяташе неспокойно, докато Брам блажено спеше — с изключение на втория рунд див секс, чийто инициатор навярно беше тя, но единствено заради желанието да се избави от безсънието. След това Брам веднага заспа, ала Джорджи нямаше този късмет. Измъкна се внимателно от леглото и отнесе недопитата му чаша с уиски в малкия кът, който бе устроила за себе си. Отпусна се в едно от дълбоките меки кресла и се загледа в причудливата плетеница, която чертаеха сенките върху стените. Не обичаше твърд алкохол, но ледът отдавна се бе разтопил и бе разредил питието. Джорджи отпи голяма глътка и се стегна в очакване уискито да опари вътрешностите й.
	Нещо я опари… ала не беше скочът, а мисълта, че нещо не е наред.
	Младата жена подуши чашата и включи настолната лампа. Останалата течност имаше светлокехлибарения цвят на уиски, ала не и вкуса му. Прозрението бавно я осени… Брам и бездънните му чаши с уиски… Нищо чудно, че постоянно се наливаше, но никога не изглеждаше пиян. През цялото време е пиел студен чай! Той й бе казал, че точно това има в чашата му, ала на нея нито веднъж не й хрумна да му повярва.
	Подпря брадичка на ръцете си. Още един порок бе останал в миналото. А това никак не й харесваше. Предполагаше се, че Брам е изтъкан от пороци. Но ако ги нямаше, що за човек бе той? Отговорът не закъсня — много по-опасен, отколкото някогашният необуздан и непредсказуем младеж. Това бе мъж, който продължаваше да доказва, че не може да се вярва нито на думите, нито на делата му.


	Чаз също не можа да заспи. Имаше толкова много работа. В къщата беше пълно с гости. Чистачките нямаше да могат да дойдат заради карантината и сега цялата работа щеше да легне на плещите й — готвене, оправяне на леглата, пране на хавлии и кърпи. Джорджи щеше да се опита да й помогне, но Чаз се съмняваше, че е виждала перална машина, да не говорим как да я използва.
	Допишка й се и стана от леглото. Обикновено спеше по тениска и бикини, но тази вечер си бе облякла и долнището на анцуг. Когато излезе от банята, надникна в дневната, където спеше Арън. Присъствието на мъж в апартамента й би трябвало да я изплаши, но не и на Арън. Харесваше й, че той малко се страхуваше от нея, при все че беше по-възрастен и толкова умен. Животът щеше да бъде много по-лесен, ако имаше брат като Арън. Най-много от всичко на света искаше да има по-голям брат, който да се грижи за нея.
	Чаз бе твърде заета, за да се терзае заради онова, което бе издрънкала на Джорджи, но докато стоеше на прага, сред тишината на нощта, тя осъзна, че не изпитва особена паника. Смяташе Джорджи за най-големия си враг, но дори тя не я бе осъдила, не бе казала, че Чаз е ужасна личност. А щом най-големият й враг не я смяташе за боклук, може би и самата Чаз не биваше да се мисли за такъв. Ала едно нещо бе сигурно. Не би могла повече да лъже за миналото си или да се преструва, че не се е случило, не и след като изля душата си пред камерата. Нищо чудно Джорджи да качи откровенията й в youtube.
	И какво, ако го направеше?
	Чаз остана дълго така, замислена за всичко, което бе преживяла. Беше оцеляла, нали? Все още бе жива и имаше страхотна работа. И ако някой я гледаше отвисоко, това си беше негов проблем, не неин. През цялото това време тя се бе преструвала, че миналото не се е случило, но то се бе случило. Навярно бе осъзнала, че не бива да заравя главата си в пясъка, иначе нямаше да говори пред камерата на Джорджи, нали?
	Погледна към лавицата на библиотеката, където бе оставила неотворените учебници и помагала, които Брам й бе купил. С тях трябваше да се подготви за изпитите, за да вземе диплома за завършено средно образование. Брам й беше казал, че мнозина постъпват в колеж, след като издържат тези изпити. Той самият го бе направил, макар че никой не знаеше, че през годините е продължил образованието си. Чаз не искаше да постъпва в колеж, а мечтаеше да завърши кулинарно училище и заради това й трябваше гимназиална диплома.
	Сигурно, без да се усети, бе вдигнала повечко шум, защото Арън се размърда. Жалко, че беше такъв твърдоглавец. Ако се беше вслушал в съветите й, Беки отдавна щеше да му е обърнала внимание.
	— Какво искаш? — измърмори той.
	Тя се насочи към библиотеката.
	— Не можах да заспя. Ще си взема нещо за четене.
	— Вземи и си върви.
	Харесваше й, че той започваше да се държи като истински мъж, не като някакъв смотаняк.
	— Това е моят дом.
	— Просто върви да спиш, става ли?
	Вместо да си вземе книга, Чаз седна на креслото срещу него, вдигна босите си крака и ги подпря върху ръба на седалката.
	— Какво ще стане, ако се заразим от ТОРС?
	— Вероятността е много малка. — Арън стана, прозина се и разтърка очи. Беше си легнал с дрехите, само бе събул обувките. — Предполагам, че не е зле да се стерилизират чиниите и приборите, които използват Ланс и Джейд.
	Тя обви ръце около коленете си.
	— Не мога да повярвам, че Ланс Маркс и Джейд Джентри са в къщата.
	Арън си сложи очилата и тръгна към кухнята.
	Тя стана и го последва.
	— Единствената знаменитост, която Брам някога е канил тук, е Тревър. Той е супер и така нататък, но искам да се срещам с повече звезди, а не само с него. Ще ми се бащата на Мег да дойде някой път.
	Арън си наля чаша вода.
	— Според теб Джорджи не е ли звезда?
	— Тя не ми е интересна.
	— Ти просто ревнуваш.
	— Не ревнувам! — Момичето се извърна към вратата. — Просто смятам, че трябва да е по-мила с Брам.
	— Той трябва да е по-мил с нея. Тя е прекрасен човек, а той не я оценява.
	— Отивам да си легна. И не ми яж от храната.
	— Мислиш ли, че ще заспя, след като ме събуди?
	— Това си е твой проблем.
	В крайна сметка двамата решиха да изгледат един филм с участието на Тревър. Чаз вече го бе гледала три пъти, затова много скоро заспа, клюмнала глава на облегалката на дивана.
	Когато се събуди на сутринта, видя Арън да спи сгушен в другия край. Чаз остана няколко минути да лежи, мислейки си колко е прекрасно да се чувстваш в безопасност.


	Джорджи се боеше от настъпващото утро, затова когато лъжливият й съпруг трезвеник стана, зарови лице във възглавницата. Той открехна вратата на терасата, за да пусне свежия утринен въздух в спалнята, а когато я потупа по дупето, тя не помръдна. Защо да бърза да посреща новия ден, несъмнено не вещаещ нищо добро и чийто ужас навярно щеше да остане незабравим?
	Брам излезе от спалнята, а тя се унесе отново, но за кратко, тъй като той се върна почти веднага.
	— Нужно ли е да вдигаш толкова шум? — промърмори Джорджи сърдито във възглавницата. — Аз обичам страстни и мълчаливи мъже, забрави ли?
	— Джорджи?
	Нерешителният глас не принадлежеше на Брам. Изобщо не принадлежеше на мъж. Джорджи сепнато отвори очи. Обърна се и видя Джейд Джентри да стои в стаята, досами отворената врата на терасата. Беше облечена с вчерашните си дрехи — черен панталон и горнище без ръкави — но незнайно как изглеждаше свежа и дори елегантна. Беше събрала правата си гладка коса в обикновен кок на тила и си бе сложила сиви сенки и бледорозов гланц за устни. Скромните й украшения се състояха от сребърни халки на ушите и семпла сребърна венчална халка.
	— Осем и половина е — заговори Джейд. — Предположих, че вече си будна.
	Джорджи примигна срещу слънцето и извади изпод завивката ръката си с огромния блестящ диамант.
	— Не искам да бъда груба, Джейд, но защо, по дяволите, не се пръждосаш от спалнята ми?
	— Трябва да поговорим.
	— Грешиш. — Джорджи придърпа чаршафа и го уви около голото си тяло. — Не желая да разговарям с нито един от двама ви.
	Погледът на Джейд се прикова в шията на Джорджи.
	— Независимо от желанието ни, през следващите два дни ще бъдем принудени да живеем заедно. Можем да избегнем неловкостта и множество неприятни ситуации, ако изясним отношенията си очи в очи, преди да слезем долу.
	— Неловкостта и неприятните ситуации изобщо не ме притесняват — тросна се Джорджи и се надигна. Тъкмо завързваше краищата на чаршафа между гърдите си, когато Ланс влезе през отворената врата на терасата.
	— Джейд? Какво правиш тук? — удиви се той.
	— Надявах се да поговоря с Джорджи насаме — отвърна спокойно новата му съпруга. — Но тя, изглежда, има други намерения.
	— Като например да изритам задниците ви през перилата на терасата.
	Ланс улови ръката на жена си.
	— Джорджи, дай на Джейд поне един шанс.
	Джорджи подхвана края на чаршафа и се запъти към тях, опитвайки се да не се препъне.
	— Вече дадох на Джейд съпруг. За което й поднасям искрените си извинения.
	— Каква извратена тройка! — възкликна Брам от прага на вратата към коридора. — Да се присъединя ли и аз към играта?
	— Изхвърли ги от тук! — нареди Джорджи и се вкопчи по-здраво в чаршафа. — Аз сама бих го направила, но само едната ми ръка е свободна.
	— Добре — сви рамене Брам.
	— Престанете! — намеси се Джейд. — Брам, двамата с теб трябва да проявим здрав разум. Исках само да поговоря насаме с Джорджи. Тя е добър човек. Исках само да се извиня, задето й причиних болка. Сигурна съм, че това ще я накара да забрави за ненавистта и омразата и ще й помогне да се излекува.
	— Колко благородно! — възкликна Брам. — Не се съмнявам, че изцелението на Джорджи ще облекчи съвестта и на двама ви.
	— Не нападай Джейд — предупреди го Ланс и разкърши мускули. — Джорджи, ти винаги си била благоразумна. Джейд се нуждае от това — аз се нуждая — за да можем да продължим напред. — Той също се втренчи в шията й.
	Брам повдигна вежди.
	— Трябва да призная, че тези двама клоуни възбудиха любопитството ми. Джорджи, не ти ли е поне малко интересно какво имат да ти кажат?
	— Снощи вече чух какво имаше да ми каже единият от тези клоуни. Но за негово съжаление, не възнамерявам да сложа край на нашия брак и да отлетя за Тайланд за грандиозна фотосесия с тях двамата.
	— Шегуваш се.
	— Не е така, както тя се опитва да го представи — побърза да се намеси Джейд. — С Ланс обсъждахме хуманитарна мисия. Джорджи, всички ние трябва да се постараем да мислим глобално, а не само за себе си.
	— Още не съм се издигнала до такива духовни висини.
	— Нито пък аз — присъедини се Брам. — Освен това двамата с Джорджи планираме пътуване до Хаити. Ще доставим лекарства и храни.
	Джейд искрено се развълнува.
	— Наистина ли? Това е фантастично! Готова съм да помогна с каквото мога.
	— Като за начало изчезни от спалнята ми! — озъби й се Джорджи.
	Джейд изглеждаше едновременно великолепна и оскърбена.
	— Смятам, че си прекрасен човек, Джорджи, и искрено съжалявам, че толкова те наранихме.
	— Не съм наранена, тъпи клоуни такива! Бясна съм!
	— Признавам, че имаш право да се сърдиш, Джорджи. Осъзнавам, че това, което ти предлагаме двамата с Ланс, навярно звучи налудничаво, но нека въпреки това го направим, по дяволите! Да покажем на света, че жените притежават много повече здрав разум от мъжете.
	— Едва ли, ако се съди по мен! С бившия ми съпруг имахте любовна връзка зад гърба ми, той излъга пред журналистите за мен, а ти искаш да живея с вас в нещо като „алтруистична тройка“? Няма да стане.
	Огромните, кадифени като на сърна очи на Джейд се превърнаха в два бездънни кладенеца на тъга и печал.
	— Казах на Ланс, че си твърде съсредоточена върху себе си и своите интереси, за да помислиш за благото на другите.
	— Е, мисля, че прекалихте. — Брам разтвори широко вратите на терасата зад тях. — Беше ми интересно да побеседваме, но се боя, че Джорджи едва се сдържа да не повърне.
	Този път Ланс и Джейд не протестираха.
	— Забавна двойка — отбеляза Брам, докато заключваше вратите зад гърба им. — Малко прекалено напориста, но доста смешна.
	Джорджи се насочи към банята.
	— А що за картинка представлявам аз! — избухна тя. — Гола, увита с един чаршаф, с коса, стърчаща на всички посоки! Дори не съм си измила зъбите. Джейд може да ме затъмни, при това без дори да се старае!
	— Май трябва да проявявам повече чувствителност към жалките ти проблеми със самоуважението — поклати глава Брам, следвайки я по петите. — Ще се накажа за проявеното нехайство, като те завлека обратно в леглото и се постарая с все сили да се превърна в мъжа на твоите сексуални фантазии.
	— Или няма да се превърнеш — тросна се тя и се стъписа, като видя отражението си в огледалото. Нищо чудно, че се взираха така в шията й. Отпред се мъдреше огромна тъмносиня смучка. Докосна я с върха на пръстите си. — Много ти благодаря за това.
	Той плъзна пръст по извивката на рамото й.
	— Исках да съм сигурен, че Ланс няма да забрави кому принадлежиш.
	Джейд грабна ядосано четката си за зъби. Жените не бяха ничия собственост. Особено тя! Все пак й стана приятно да чуе, че Брам отново е действал за нейно добро. Това, което не й харесваше, беше откритието, че той имаше много по-малко пороци, отколкото я бе оставил да вярва. Възнамеряваше съвсем скоро да си поговорят сериозно по въпроса.
	Той й подаде тубичката с пастата за зъби.
	— Снощи, когато излязох, за да доведа Джейд, тя вече вървеше към къщата и едновременно с това говореше по телефона. Не мога да го докажа, но според мен обсъждаше с някого карантината.
	— Преди да влезе? — Джорджи едва не се задави с пастата за зъби. — Но в това няма смисъл. Ако е знаела за карантината, защо ще се остави да бъде затворена в тази къща?
	— Може би защото няма голямо доверие на мъжа си, който ще е принуден да живее два дни под един покрив със своята невероятно секси бивша съпруга?
	— Смяташ ли? — засия Джорджи и се изплю. — Чудесно.
	— Надявам се, че ще ме информираш, когато най-после престанеш да си обсебена от онези двамата и започнеш да живееш истинския си живот.
	Тя изплакна устата си.
	— Намираме се в Лос Анджелис, така че истинският живот е илюзия.
	— Брам! — изкрещя Чаз откъм подножието на стълбите. — Брам, ела бързо! В басейна има змия! Трябва веднага да я извадиш!
	Брам потръпна.
	— Ще се престоря, че не съм го чул.
	— Би трябвало да накараш Ланс и Джейд да я извадят — посъветва го Джорджи и прибра четката за зъби. — Сигурно е някоя от роднините им.
	— Брам! — продължи да крещи Чаз. — Побързай!
	Джорджи навлече набързо един халат и го последва до басейна, където върху дъската за плуване, полюшваща се върху водата, се припичаше гърмяща змия. Влечугото не беше голямо, около шейсет сантиметра, но беше отровно и от тези, които не обичат водата.
	Виковете на Чаз бяха разтревожили останалите гости. Когато се появиха Ланс и Джейд, Брам грабна пръта с мрежата за събиране на листа и му го подаде.
	— Ето, вземи, Ланселот. Покажи на жените на какво е способен един благороден рицар.
	— Ще се въздържа.
	— Не гледай към мен — предупреди го Джейд. — Аз имам фобия от змии.
	— Аз пък мразя змиите — сгърчи лице Чаз.
	Джорджи протегна ръка към Брам.
	— О, подай ми го. Аз ще я извадя.
	— Това се казва смело момиче! — Брам й връчи пръта с мрежата.
	Докато Джорджи го вдигаше, се появи Лора, следвана от Рори, която затвори мобилния си телефон и хукна към ръба на басейна. Токчетата на безбожно скъпите й сандали „Гучи“ отекваха силно по бетона.
	— Това гърмяща змия ли е?
	— Със сигурност. — Брам погледна към Рори, сетне протегна ръка към Джорджи. — Скъпа, какво правиш? Дай това на мен. За нищо на света няма да позволя да се разправяш с опасни влечуги.
	Джорджи сподави усмивката си и му подаде пръта. Брам стисна зъби и внимателно го протегна над басейна. Мег и Пол се появиха в разгара на акцията. Мег от време на време му подхвърляше по някой съвет. Змията засъска и се сви на кълбо, но след упорити усилия Брам успя да я събори от дъската в мрежата. По гърба му се стичаше пот, докато я носеше към задния край на имота, където изсипа влечугото отвъд каменната стена.
	— Прекрасно! — възкликна Рори ехидно. — Сега може да пълзи из моя двор, докато порасне още повече.
	— Съобщи ми, ако това стане — посъветва я Брам. — Веднага ще дойда и ще се погрижа за безопасността ти.
	— Трябваше да я убиеш — отбеляза намусено Ланс.
	— И защо? — възмути се Мег. — Само защото се държи като истинска змия?
	Джорджи реши, че трябва да изясни нещо, и след като Рори също беше тук, не беше зле да го стори сега, колкото и да е неловко.
	— Знаеш ли, Рори… Всички тези чаши, с които Брам не се разделя, всъщност са пълни със студен чай.
	Брам я изгледа втрещено, като че ли си бе изгубила ума. Останалите последваха примера му.
	— Казвам го само за да знаят всички, че ти вече не пиеш — додаде тя смутено. — Отказал си цигарите преди пет години, а в пакетчето в кухнята, на което пише „Сушен риган“, наистина има само риган. Колкото до наркотиците… открих няколко шишета с витамини „Флинтстоун“ и „Тиленол“, но…
	— Не пия витамини „Флинтстоун“!
	— Добре де, „Уан а Дей“. Както и да е. Ако хората знаят, че ти вече не си някогашното лошо момче, пълно с пороци, ще престанат да ме смятат за луда, задето съм се омъжила за теб. — И додаде наум: А Рори може би ще се съгласи да финансира „Къща на дървото“. Новопридобитият й пресметлив мозък тиктакаше като часовник.
	Брам най-сетне зацепи.
	— Ти беше наистина _луда_ да се ожениш за мен, но аз се радвам.
	Двамата се прегърнаха като влюбени съпрузи, но съдейки по смръщените му вежди, той не беше особено доволен от нея.
	— Моят герой — промълви тя и го потупа нежно по гърдите.
	— Ти си прекалено добра за мен, скъпа.
	— А как сте вие двамата? — зададе Лора на Ланс въпроса, който несъмнено измъчваше всички. — Имате ли някакви симптоми?
	— Малко сме замаяни от часовата разлика, но иначе сме напълно здрави — отвърна Джейд.
	Рори отвори мобилния си.
	— Дайте ми списък на всичко, от което имате нужда. Един от помощниците ми ще го набави и ще го остави до портичката в задната ограда.
	Ланс тупна Пол по рамото.
	— Радвам се да те видя отново. Най-после имаме възможност да споделим новините.
	На Джорджи й се повдигаше от тази дружеска среща, затова понечи да си тръгне, но отговорът на баща й я накара да застине на място.
	— Боя се, че няма какво да си кажем, Ланс.
	Бившият й съпруг се смути и очевидно не знаеше какво да отговори.
	— Пол… — заекна той, — случилото се беше много тежко за всички, но…
	— Нима? — изви саркастично устни баща й. — Доколкото ми е известно, тежко беше единствено за Джорджи. Ти, изглежда, си се устроил чудесно.
	Ланс доби наранен вид, а порцелановото чело на Джейд се смръщи. Джорджи беше трогната.
	— Продължавай, татко. Нямам нищо против.
	— Но аз имам — отсече Пол и се отдалечи.
	Едното ъгълче на устата на Брам се изви леко.
	— Не разбирам. Татко беше в такова добро настроение, когато снощи се уговаряхме да отидем за риба.
	Джорджи го изгледа изпитателно. Откога Брам се бе превърнал в човек, на когото тя можеше да разчита? Колкото до баща й… Дали се държа с Ланс студено и дори грубо заради дъщеря си, или за да утеши наранената си гордост?
	Тя отдели доста време на прическата и грима си, но предпочете да облече обикновени джинси и бяла тениска, за да не изглежда сякаш полага особени усилия за външността си. Когато слезе долу, завари гостите си седнали край масата за закуска да похапват различни зърнени закуски и мъфини и едновременно да говорят по мобилните си телефони. Чаз стоеше край печката и приготвяше яйца по искане на гостите. Ланс помоли за един омлет от белтъци. Седнала до него, Джейд прекъсна разговора си, за да си поръча гореща вода за билковия си чай. Над главите им забръмча хеликоптер. През стъклените врати Джорджи видя Пол да говори с някого по мобилния си. Лора седеше в трапезарията с бележник на коленете и притиснат до ухото телефон. Край кухненската маса Рори драскаше припряно някакви бележки върху полето на първата страница на „Лос Анджелис Таймс“. Мег, кацнала на високо столче край плота, полагаше огромни усилия да убеди майка си, че е добре и се чувства прекрасно.
	Брам донесе от гаража кашон с бутилки с минерална вода. Вдигна поглед към тавана, когато се чу бученето на втори хеликоптер. И двата закръжиха над къщата.
	— На света няма друг бизнес като шоу бизнеса — промърмори той.
	Новините се бяха разнесли много по-бързо, отколкото очакваха. Джорджи си представи как от отворената врата на хеликоптера виси фотограф, насочил телеобектив към къщата им, рискувайки живота си, само и само да я снима заедно с Ланс и Джейд. Колко ли щеше да донесе подобна снимка? Несъмнено шестцифрена сума.
	Наля си кафе и излезе на терасата. Тук шумът на хеликоптерите беше по-силен. Баща й, облегнат на една от витите колони, я видя и побърза да приключи разговора си. Двамата се втренчиха изпитателно един в друг. Зад очилата без рамки очите му изглеждаха уморени. Може би, когато е била дете, отношенията им са били по-прости и непринудени, но Джорджи не помнеше. Все пак той е бил двайсет и пет годишен вдовец, принуден сам да отгледа и възпита дъщеря си. Пръстите й се стегнаха около чашата.
	— Продължаваш ли да раздаваш автографи като Ричард Гиър?
	— Вчера дадох един.
	Започнаха да го молят за автографи, когато косата на Пол се прошари със сребристи нишки. Отначало той се опитваше да обясни, че не е Ричард Гиър, но хората невинаги му вярваха, а някои дори правеха язвителни коментари за надутите и самозабравили се кинозвезди. Накрая Пол реши, че не прави услуга на Гиър, като ядосва феновете му, и започна да раздава автографи.
	— Хващам се на бас, че е била жена — усмихна се Джорджи — и че се е влюбила в теб в „Офицер и джентълмен“. Крайно време е публиката да се осъзнае. Това не е най-добрият ти филм.
	— Вярно е. Удивително е, че са забравили „Изневяра“ и „Измамата“.
	— Ами „Чикаго“?
	— Или „Първичен страх“.
	— Не. В него Ед Нортън ти отмъкна наградата.
	Баща й се усмихна и двамата се умълчаха. Неутралните теми се изчерпаха. Тя остави чашата с кафе върху масичката с фаянсови плочки и се опита да се държи като зряла жена.
	— Оценявам това, което каза на Ланс преди малко, но вие двамата имате свои отношения. Не би било редно да ги разваляте заради мен.
	— Наистина ли смяташ, че ще продължа приятелството си с него след всичко, което ти причини?
	Разбира се, че не. Баща й твърде много се грижеше за имиджа й, за да допусне да го видят с Ланс Маркс.
	Пречупен слънчев лъч хвърли сребрист отблясък върху косата му.
	— Днес ти доста трогателно защити Брам — подхвана той, — но се съмнявам, че някой ти е повярвал. Защо си с него, Джорджи? Обясни ми, за да разбера. Обясни ми как изведнъж се влюби в мъж, когото презираше. Един мъж, който…
	— Той е мой съпруг — прекъсна го тя. — Повече не желая да слушам нищо.
	Но ръкавицата бе хвърлена и той се приближи към нея.
	— Надявах се, че най-накрая си успяла да проумееш с какъв човек си се обвързала.
	— Какво искаш да кажеш с това „най-накрая“? Аз вече проумях, забрави ли? А и едва ли може да се каже, че първият ми брак беше върховен успех.
	— Ланс никога не е бил подходящ за теб.
	Сигурно се дължеше на хеликоптерите. Те вдигаха такъв шум, че са изкривили думите.
	— Моля? — попита Джорджи, сигурна, че не е чула правилно.
	Той извърна глава.
	— Подкрепих брака ти с Ланс, макар да знаех, че той никога няма да те направи щастлива, но повече няма да повторя тази грешка. Разбира се, пред обществото ще говоря каквото се полага, но насаме мога да казвам каквото мисля. Нямам сили отново да се преструвам пред теб, че всичко е наред.
	— Чакай малко! Какви ги говориш? Нали ти ме запозна с Ланс. Ти беше във възторг от него.
	— Като актьор, но не и като твой съпруг. Но ти не желаеше да чуеш нито дума против него.
	— Ти никога не си казвал, че не го харесваш, твърдеше само, че характерът му не е толкова многостранен като моя, намеквайки, че трябва да съм по-целеустремена.
	— Изобщо не съм имал това предвид. Джорджи, Ланс е добър актьор — той е напипал своята ниша и е достатъчно умен да не надскача възможностите си. Но той никога не е притежавал индивидуалност. Разчита на околните да определят облика му. Преди да те срещне, той почти не е чел книги. Ти го научи да се интересува от музика, танци, изкуство — дори от текущите събития. Умението му да попива чуждата индивидуалност му помага да бъде добър актьор, но не го прави добър съпруг.
	Това бе буквално същото, което бе казал и Брам.
	— Не можех да понасям как се държеше с него — продължи баща й, — като че ли си благодарна, задето те е избрал, макар че благодарният би трябвало да е той. Ланс се зареждаше от теб. Попиваше всичко от теб — чувството ти за хумор, любознателността ти, умението ти да общуваш непринудено с хората. Всичко това не му е вродено, не му се удава с лекота.
	— Не мога да повярвам… Защо нищо не си ми казал? Защо никога не ми обясни какво е отношението ти към него?
	— Защото всеки път, когато се опитвах, ти се наежваше. Ти го боготвореше и каквото и да кажех, то нямаше да промени мнението и чувствата ти към Ланс. И без това имахме достатъчно грижи около кариерата ти. Какво щях да постигна с критиката си, освен да ме възненавидиш още повече?
	— Въпреки това трябваше да бъдеш откровен с мен. Винаги съм смятала, че ти се интересуваш повече от него, отколкото от мен.
	— Свикнала си да мислиш най-лошото за мен.
	— Но ти ме обвини за развода!
	— Никога не съм те обвинявал за развода. Но те обвинявам, задето се омъжи за Брамуел Шепърд. От всички глупави…
	— Спри. Не казвай нищо повече. — Джорджи притисна пръсти към слепоочията си. Имаше чувството, че всеки миг ще се разпадне. Дали баща й казваше истината, или се опитваше да пренапише историята, за да запази илюзията за собственото си могъщество?
	Телефоните в къщата не спираха да звънят, чуваше жуженето на интеркома от предната порта. Над главите им прелетя трети хеликоптер, по-ниско от останалите два.
	— Това е истинско безумие — промълви Джорджи и махна уморено с ръка. — Ще поговорим за всичко… по-късно.


	Лора изчака Джорджи да си тръгне, преди да излезе от укритието си в дъното на верандата. Пол изглеждаше толкова беззащитен, колкото изобщо би могъл да изглежда един непобедим стоманен мъж. Бащата на Джорджи беше такава загадка за нея. Притежаваше невероятно самообладание. Не можеше да си представи, че той ще се засмее на циничен виц, а още по-малко да се гърчи в страстен оргазъм. Не можеше да си го представи изобщо да проявява каквито и да е бурни емоции.
	По холивудските стандарти Пол живееше скромно. Караше лексус, а не бентли, и живееше в градска къща с три спални вместо в огромно имение. Нямаше прислужници и излизаше с жени на неговата възраст. Кой петдесет и две годишен холивудски мъж би го направил?
	През годините тя бе изхабила толкова много енергия, за да подхранва неприязънта си към Пол, че вече бе започнала да гледа на него единствено като на символ на собствената си некадърност, но току-що бе видяла ахилесовата му пета и нещо в нея се пречупи.
	— Джорджи е прекрасен човек, Пол.
	— Мислиш ли, че не го зная? — Той много бързо се върна към обичайното си сковано поведение. — Така ли градиш кариерата си? Като подслушваш чужди разговори?
	— Не беше нарочно — оправда се тя. — Излязох на терасата с надеждата, че тук има по-добър обхват, и чух, че разговаряте. Не исках да ви прекъсвам.
	— А нямаше ли да е по-добре да беше влязла вътре и да ни бе оставила насаме?
	— Бях изумена от липсата ти на разбиране. Това ме парализира за кратко. — Тя пое дълбоко дъх, неспособна да повярва, че бе изрекла тези думи. Искаше да припише волността на непредпазливия си език на безсънната нощ, но ако се дължеше на нещо по-опасно? Ами ако всички тези години на себеотвращение най-после бяха погубили и последните остатъци от самоконтрола й?
	Пол, свикнал с раболепието й, повдигна изненадано вежди. Цялата й кариера зависеше от Джорджи Йорк и трябваше да побърза да се извини.
	— Исках само да кажа… ти винаги изглеждаш толкова уверен и сдържан. Толкова сигурен в преценката си, че дори нито веднъж не си се разколебавал в решенията си. — Огледа тъмносиния му панталон и скъпата маркова блуза и всички извинения излетяха от главата й. — Я се виж. С тези дрехи беше и снощи, но все едно си се преоблякъл тази сутрин. Всичко е безупречно. Няма нито една гънка. Изглеждаш дори застрашително.
	Само ако не се беше залюлял на пети, при това оглеждайки пренебрежително безобразно измачканите й дрехи, Лора навярно щеше да се спре. Но сега всичките й задръжки паднаха и тя заговори прекалено високо:
	— Говореше с дъщеря си. С единственото си дете.
	Пръстите му се стегнаха около чашата за кафе, оставена от Джорджи.
	— Много добре зная коя е тя.
	— Винаги съм мислила, че баща ми е неудачник. Харчеше безразборно и не можеше да се задържи на нито една работа, но нямаше ден, в който да не ни прегърне и да не ни увери колко много ни обича.
	— Ако намекваш, че не обичам дъщеря си, много грешиш. Ти нямаш деца и не можеш да разбереш какво означава да си родител.
	Лора имаше четири прекрасни племенници, затова имаше отлична представа за родителската любов, но нямаше смисъл да продължава този спор. Трябваше веднага да замълчи, ала езикът й отказваше да се подчини на мозъка.
	— Не разбирам как може да си толкова студен и дистанциран с нея. Не можеш ли просто да се държиш като баща?
	— Очевидно не си подслушала всичко както трябва, иначе щеше да знаеш, че точно това правех.
	— Като й държиш лекция и я критикуваш? Ти не одобряваш желанието й сама да определя кариерата си. Не харесваш избора й на мъже. Какво точно харесваш в дъщеря си? С изключение на способността й да печели пари?
	Лицето му почервеня от гняв. Лора не знаеше кое я шокира повече. Тя сама бе разрушила всичко, което с толкова труд бе изградила през годините. Трябваше незабавно да го умолява за прошка, но толкова й се гадеше от самата нея, че не можа да намери правилните думи.
	— Току-що прекрачи границата — процеди Пол.
	— Зная. Аз… не биваше да казвам всичко това.
	— Дяволски си права, не биваше.
	Но вместо да избяга от него, преди да е надробила още по-голяма каша, краката й упорито отказваха да помръднат.
	— Никога не съм разбирала защо вечно си недоволен от нея. Тя е фантастична жена. Може и да няма много добър вкус за мъже, макар че трябва да призная, че Брам е приятна изненада, но… Джорджи е топъл и щедър човек. Колко са актьорите, които се опитват да облекчат живота на хората около тях? Умът й сече като бръснач, а интересите й са разностранни. Ако тя беше моя дъщеря, щях да й се радвам и да я обичам, вместо да се държа така, като че ли тя постоянно се нуждае от превъзпитание.
	— Не разбирам за какво говориш — рече Пол, но Лора виждаше, че отлично разбира.
	— Защо двамата понякога просто не излизате заедно? Само за да се позабавлявате. Да направите нещо, което не включва работа. Да поиграете на карти, да поплувате в басейна.
	— А може би да отидем и в Дисниленд? — подметна саркастично той.
	— Защо не? — парира тя.
	— Джорджи е на трийсет и една, а не на пет.
	— А правил ли си всички тези неща с нея, когато е била на пет?
	— Майка й току-що бе починала и не ми беше до забавления и Дисниленд — сряза я той.
	— Сигурно е било ужасно.
	— Винаги съм се старал да бъда най-добрият баща за Джорджи.
	Лора видя в очите му искрена болка, но това не събуди съчувствието й.
	— Ето какво ме притеснява, Пол… След като аз не разбирам колко много я обичаш, тя как ще го разбере?
	— Достатъчно. Повече от достатъчно. Ако това е цялото ти уважение, което изпитваш към професионалните ни отношения, може би не е зле да ги преразгледаме.
	Стомахът й се сви на топка. Не всичко бе изгубено. Още можеше да се спаси. Можеше да се оправдае, че е болна, че е изпаднала във временно умопомрачение заради страха от ТОРС… Ала Лора не прибягна до нито едно от всички тези извинения. Вместо това изправи рамене и с гордо вдигната глава слезе от верандата.
	Докато вървеше към къщата за гости, сърцето биеше бясно в гърдите й. Спомни си за безбожната си ипотека, за това, какво ще стане с репутацията й, ако изгуби звездната си клиентка, за това, колко ужасно, колко _катастрофално_ бе прецакала всичко. Тогава защо не тичаше обратно, не молеше за прошка?
	Защото добрият агент — първокласният агент — винаги поставяше на първо място интересите на клиентите си. И за пръв път в живота си Лора чувстваше, че е постъпила като добър агент и истински професионалист.


>	19

	През целия ден Брам наблюдаваше шахматната игра, разигравана от гостите му, докато хеликоптерите кръжаха над главите им. Гледаше как Джорджи прави всичко възможно да стои по-далеч от Джейд, Ланс и баща си, който пък почти не разговаряше с никого, как Чаз всячески се старае да угоди на Ланс и Джейд, но както обикновено, се заяждаше с Джорджи и Арън. Мег й помагаше в кухнята, стрелкаше презрителни погледи към Ланс, щом минеше покрай нея, и се преструваше, че не забелязва Джейд. Лора се бе превъплътила в ролята на изнервената Швейцария, опитваща се да запази неутралитет сред враждуващите страни. И всички, включително и самият той, се подмазваха на Рори.
	Брам реши, че с изключение на Чаз, той е единственият от всички присъстващи, доволен от карантината. Снощи възнамеряваше да се залепи за Рори, но планът му бе осуетен от появата на Ланс. Сега, по волята на съдбата, имаше на разположение остатъка от уикенда да я приклещи някъде насаме, тъй като Рори не можеше да го избягва вечно.
	Заради хеликоптерите и инцидента със змията никой не искаше да плува в басейна. Неколцина от гостите се бяха събрали в кухнята и Брам забеляза, че Джорджи отново се е въоръжила с видеокамерата. Като я видя, Чаз тутакси се наежи и Брам побърза да се намеси.
	— Джорджи, защо не отидеш да се упражняваш като интервюираща с Лора? Жена агент сред холивудските акули и така нататък.
	— Не желая да говоря с Лора. Искам отново да побеседвам с Чаз.
	— Иска да ми досажда само защото чистачките не са тук — изехидничи Чаз. — Тя много _обича_ да говори с тях.
	За Брам беше необичайно да се чувства като единствения зрял човек в стаята.
	— Тогава какво ще кажеш да вземеш интервю от Арън? — попита той, впечатлен от собственото си благоразумие.
	— Не ми е интересно да разговарям с мъже — отряза го Джорджи. — Всъщност добре, ще интервюирам теб.
	— Накарай го да си свали дрехите — посъветва я Мег откъм кухненската маса. — Това ще внесе пикантна нотка.
	— Блестяща идея — охотно я подкрепи Брам. — Да вървим в спалнята.
	Джорджи най-сетне си спомни за ролята на любяща съпруга.
	— Не ме изкушавай така, когато наоколо гъмжи от народ.
	В съзнанието на Брам се мярна серия от порнографски сцени. Кой би могъл да предположи, че Джорджи се бе превърнала в истинска лъвица в леглото? В началото сексуалната й властност го възбуждаше. За разлика от другите жени, тя не даваше и пет пари за неговите желания, а това още повече го разпалваше. Сексът в този фиктивен брак се оказа много по-забавен и неустоим, отколкото можеше да си представи. Толкова неустоим, че започваше малко да се притеснява. В живота му имаше място само за един човек и това бе самият той. Чаз беше само едно изключение.
	В късния следобед батериите на мобилните телефони и лаптопи на всички гости се изтощиха. Само Рори, която имаше зарядно устройство и втори мобилен телефон, предвидливо оставени от асистентите й в пакета до задната порта, продължаваше да работи. Лора обяви, че без телефон е все едно да остане без въздух, и помоли Джорджи да изпее нещо, но в къщата нямаше пиано и Джорджи отказа. Независимо че Брам обичаше да я дразни за ролята й в мюзикъла „Ани“, той обичаше да я слуша как пее, защото Джорджи притежаваше плътен и силен глас, зареден с неизтощима енергия. Замисли се дали да не я изненада, като й купи пиано.
	Джейд се усамоти в библиотеката с книга по международна икономика. Джорджи и Арън изчезнаха някъде, а останалите се оттеглиха в частния киносалон. Брам се запъти към кабинета си с обичайната чаша със студен чай, доста по-безобидна пристрастеност от предишните му.
	Взе сценария, изпратен от агента му. Заради шумотевицата около женитбата му, напоследък имаше по-малко време да чете сценарии, но ролите, които му предлагаха, бяха все същите: на плейбой, на жиголо и понякога на наркодилър. Не си спомняше кога за последен път бе получил свестен сценарий. След като прочете няколко страници, разбра, че и този по нищо не се отличава от останалия боклук. Отчаяно му се искаше да запали цигара, но вместо това отпи голяма глътка от чая, провери електронната си поща и се върна в къщата, за да се заеме най-после с истинската си работа за деня.
	Рори бе преместила щабквартирата си в един ъгъл на терасата. Макар че беше неделя, целият следобед не се бе отделила от телефона, създавайки и рушейки кариери, но в момента се беше навела над лаптопа. Брам се приближи до масата и без да чака покана, се настани в креслото срещу нея.
	— Колкото и да ценя гостоприемството ти — рече Рори, без да вдига глава, — освен ако не искаш да обсъдим метеорологичната прогноза, си губиш времето.
	— По-добре да си губя времето, отколкото парите на „Вортекс“.
	Тя вдигна глава.
	Брам изпъна дългите си крака и се облегна назад, придавайки си безгрижно изражение, при все че стомахът му се бе свил на топка.
	— Ти си една от най-умните жени в града. Но точно сега се държиш като пълна глупачка.
	— Обикновено е най-добре да започнеш саморекламата с ласкателство.
	— Ти не се нуждаеш от ласкателство. Отлично знаеш колко си добра. Но личната ти неприязън към мен пречи на обичайно точната ти и безупречна преценка.
	— Това е само твое мнение.
	— Кейтлин Картър е станала много алчна. Ако чакаш, докато изтекат правата ми, ще ти се наложи да платиш за „Къща на дървото“ много по-голяма сума, отколкото сега. И как ще обясниш тази финансова загуба пред борда на директорите?
	— Ще рискувам. И ако тук има някой глупак, това си ти. Ако сега продадеш правата си на „Къща на дървото“ без никакви условия, ти гарантирам, че ще бъдеш втори продуцент…
	— Длъжност без значение — вметна той.
	— … и ще спечелиш добри пари, много повече от първоначалната ти инвестиция. Но ако продължиш да се инатиш, ще останеш с празни ръце. Аз мога да осъществя този филм. Ти какво повече искаш?
	— Искам да заснема филма, така както аз го виждам. — Брам се стараеше да се държи спокойно, но „Къща на дървото“ означаваше прекалено много за него и усещаше, че губи самообладание. — Искам да играя Дани Граймс. И искам гаранции, че Ханк Питърс ще е режисьорът. — Скочи от креслото. — Искам всеки ден да съм на снимачната площадка, за да съм сигурен, че ще се снима точно по сценария. Не желая някой идиот от студиото да се намеси, решавайки, че трябва да се добави някоя шибана сцена с преследване с автомобили и екшън каскади.
	— Не бих го допуснала.
	— Ти управляваш цялото студио и едва ли ще имаш възможност да следиш отблизо снимките. Дори няма да забележиш.
	Рори разтърка очите си.
	— Брам, искаш твърде много. Нека бъдем откровени. Ти си известен с три неща: „Скип и Скутър“, порно касетата и репутацията на лошото неуправляемо момче, царя на разгулните купони с дрога и алкохол. Започвам да вярвам на Джорджи, която твърди, че си надмогнал последните пороци и вече си улегнал и надежден човек, но след края на сериала „Скип и Скутър“ не си направил нито една значима роля. Можеш ли да си представиш как се изправям пред борда на директорите на киностудията и им заявявам, че поверявам в твоите ръце такъв голям проект като „Къща на дървото“?
	— Но аз имам шибана визия! Не можеш ли да го разбереш? — Вените на врата му пулсираха. — Зная точно как трябва да се направи този филм. Какъв трябва да бъде. Какво трябва да почувстват зрителите. Единствено аз мога да заснема филма, който искаш. Толкова ли е трудно да го разбереш?
	Рори го изгледа продължително и спокойно.
	— Съжалявам — рече тихо накрая, — но не мога да го направя.
	Искрените нотки на съжаление в гласа й подсказваха на Брам, че е стигнал до края на пътя. Беше направил всичко по силите си да я убеди и бе изгубил. Шокира се, като осъзна, че ръцете му треперят, но някак си успя да събере последните останки от самообладанието си и сви нехайно рамене. Повече нямаше да се моли.
	Кабинетът му беше единственото убежище в претъпканата къща, но когато се обърна, за да се насочи натам, някакво движение до вратата привлече вниманието му. Беше Джорджи. Дори от приблизително петте метра успя да зърне съчувствено смръщените й вежди и жалостта в зелените й очи.
	Тя беше чула всяка дума. Ненавиждаше това почти толкова силно, както и проиграния шанс да осъществи мечтата си.
	Вечерята беше истинско мъчение. Ланс всячески се опитваше да спечели отново благоразположението на Пол, но последният не откликваше. Джейд се впусна в екзалтирана тирада за детската секс индустрия и окончателно вкисна настроението на присъстващите, карайки ги да се почувстват виновни. Джорджи почти не разговаряше, Рори изглеждаше заета с мислите си, а Лора не спираше да хвърля тревожни погледи към Пол и Джорджи. Брам за нищо на света нямаше да позволи на Рори да види каква смъртоносна рана му е нанесла, затова се насилваше да се закача с Мег, единственият човек на масата, който не изглеждаше така, сякаш предпочита да е някъде другаде.
	Хеликоптерите най-сетне отлетяха. Чаз поднесе толкова плътен и сладък карамелен десерт, че само Джорджи изяде порцията си, забивайки вилицата с мрачна решителност, която Брам не проумяваше. Джейд, която изглежда почти не проявяваше интерес към храната, дори не опита десерта, а когато Чаз се появи, й поръча да й донесе четвърт ябълка. Искането й явно вбеси Джорджи, защото тя скочи от масата и отново влезе в ролята на Скутър Браун.
	— Минава едва осем. Хайде да отидем в дневната. Измислила съм страхотно развлечение за всички.
	— Няма да играя на отгатване на думи — заяви Мег. — Или на каквито и да е други любими актьорски игри.
	Лора и Рори добиха огорчен вид, но Джорджи не се предаваше.
	— Имам наум нещо много по-интересно.
	— Чакай малко — намеси се Брам, решен да не допусне Рори да разбере колко го е сломила. — Ти ми обеща, че ще танцуваш гола само пред мен.
	— Никакви танци няма да има — жизнерадостно оповести съпругата му. — Последния път, когато танцувах около пилона, си изкълчих крака.
	Дори Пол си позволи някакво подобие на усмивка, а всички жени, без Джейд, се разсмяха. Брам имаше чувството, че животът твърде много тежеше на раменете й и не й позволяваше да се отпусне. Ланс тутакси стана сериозен, очевидно солидарен със съпругата си. Какъв кретен.
	Докато всички разчистваха масата, Джейд настоя Чаз да й свари още ментов чай, тъй като предишният не бил достатъчно горещ. Брам започваше да добива впечатлението, че Джейд предпочита да дарява света с хуманитарни мисии, напълно пренебрегвайки хората, която я обслужват. Накрая Джорджи, продължавайки с жизнерадостното си изпълнение, ги подбра към всекидневната, където ги настани, като остави за Брам креслото до камината. Посочи на Рори дивана до него, а останалите подреди по някакъв ред, известен единствено на нея. На Брам дяволски му се искаше тя да се бе посъветвала с него, преди да започне малките си салонни игри.
	Но когато се появи Арън с купчина сценарии в ръце, всичко стана ясно.
	Джорджи подаде първия екземпляр на Брам.
	— Изненада, скъпи.
	Той погледна корицата. Беше „Къща на дървото“. Какви ги вършеше тя?
	— Някои от вас може би са чули, че Брам държи правата за сценария „Къща на дървото“ на Сара Картър.
	Почти всички вдигнаха смаяно глави.
	Джорджи отпусна ръка върху рамото на Брам.
	— Но доколкото ми е известно, той не е организирал четене на сценария. Затова днес следобед помолих Арън да направи по едно копие за всички нас. Тъй като в този дом са събрани толкова удивителни таланти, ми хрумна идеята да доставим удоволствие на нашия домакин.
	_В този дом са събрани толкова удивителни таланти…_ А Рори Кийн седеше до него. Джорджи бе хвърлила зара. Тя не искаше той да се предава, дори след разговора, който бе подслушала. Тя беше уредила това прослушване за него.
	И тогава му светна.
	Джорджи не го правеше заради него. Правеше го заради себе си.
	Съвсем ясно виждаше колко много се надява тя, че малката й игричка ще сполучи. Джорджи знаеше, че Рори ще купи правата му в мига, в който срокът им изтече, и възнамеряваше с тазвечерното частно прослушване да си осигури ролята на Хелън.
	Много дързък и хитър план, помисли си горчиво той, при все че нямаше да сработи. Джорджи не притежаваше нужния талант и дълбочина, за да изиграе ролята на Хелън. Пръстите й се забиха в рамото му.
	— Скъпи, ако нямаш нищо против, аз ще бъда директор по кастинга.
	Не можеше да не й го признае. Наистина имаше кураж. Тя правеше точно това, което би направил той при подобни обстоятелства. Защо тогава изпитваше такова разочарование?
	Защото той беше егоистичен кучи син, а не тя.
	Джорджи започна да раздава екземплярите.
	— Брам, разбира се, ти ще четеш репликите на Дани Граймс. Татко, защо не вземеш ролята на Франк, умиращият баща на Дани? Ланс, ти ще бъдеш Кен, съседът насилник. Джейд, ти ще си Марси, покорната съпруга на Кен.
	Най-неблагодарната роля.
	Джорджи подаде един екземпляр на Лора.
	— Призови на помощ детето в теб и се превъплъти в ролята на петгодишната Изи. Мег, ти ще бъдеш Натали — домашната медицинска сестра, в която е влюбен Дани, само че не храни никакви илюзии.
	— Аз не съм актриса — възрази приятелката й.
	— Преструвай се.
	Брам не можеше да вини Джорджи, че иска да изиграе ролята на Хелън. Подобни роли можеха да преобърнат кариерата на един артист и да го изстрелят във висините. Но за Хелън беше необходима актриса като Джейд, която цял живот бе играла жени със силни характери. Дори при импровизирано четене като това, Джейд щеше да бъде фантастична, нещо, което Джорджи прекрасно знаеше и тъкмо затова я бе определила за ролята на Марси.
	Джорджи седна на един стол с висока облегалка в другия край на стаята.
	— Арън се съгласи да поеме всички останали мъжки роли, а аз ще чета текста зад кадър и останалите женски роли.
	Ролята на Хелън едва ли можеше да се причисли към „останалите“. Смущението му бе изместено от потрес, когато Джорджи подаде един екземпляр на Рори.
	— Ти все работиш и не ти остава време за забавление. Затова сега ти предлагам да четеш Хелън.
	— Аз?
	— Опитай се да дадеш воля на актьорския си талант — заяви Джорджи с ведра усмивка.
	— Не мисля, че притежавам такъв.
	— На кого му пука? Нали само се забавляваме.
	Брам нищо не проумяваше. Защо се бе изплашила тя? Хрумваше му само едно обяснение и в гърдите му се запрокрадва нещо подобно на паника. Джорджи бе устроила това прослушване за него, не за себе си.
	По дяволите! Той не я бе молил за това. Сигурно е решила, че Рори ще бъде много по-склонна да инвестира в проекта, ако й повери главната женска роля. Или имаше нещо още по-обезпокоително: може би Джорджи искаше да го изтика под светлината на прожекторите, жертвайки себе си. Каквато и да беше логиката й, малката госпожица Скутър Браун отново летеше наоколо като фея, сипейки вълшебния си прашец.
	Брам започна да се поти. Каква шибана глупачка беше тя! Кога най-сетне ще проумее, че трябва да се грижи преди всичко за себе си? Ако искаше да промени курса на кариерата си, трябваше твърдо да преследва целта си и да прати по дяволите всички останали. Той никога не би направил подобна жертва за нея. Но нея не я беше грижа. Защото Джорджи Йорк беше шибан екипен играч.
	Тя кръстоса крака.
	— Брам, разкажи малко за сценария, преди да започнем, става ли? Обясни на всички какво се иска от тях.
	Той не беше подготвен, а и толкова бе потресен, че още не можеше да дойде на себе си. Ако се издънеше, нямаше да има друг шанс, ала не можеше да събере мислите си.
	— Някои от вас… може би част от вас са… ъ… чели книгата. Предполагам, че повечето. Знаете, че е… — С усилие на волята се овладя. — Това е вълнуваща история. Прекрасен сценарий — може би по-добър от книгата. — Думите започнаха да се леят от устата му. — И тъй като за всички това е четене без предварителна подготовка и репетиции, нека остане такова. Не се опитвайте да влагате в героя си нещо повече от това, което виждате в текста. Вникнете в същността му и се доверете на интуицията си. Най-вече бъдете искрени и…


	Джорджи наблюдаваше Брам от другия край на стаята. Началото не беше много успешно, но постепенно той се увлече и даде воля на страстта си. Тя хвърли крадешком поглед към Рори, но беше трудно да разгадае какво се крие зад безстрастното й изражение.
	Идеята за четенето на сценария я осени, след като неволно чу разговора им и видя отчаянието, което Брам толкова старателно се опитваше да прикрие. Две големи препятствия лежаха на пътя му — репутацията му на ненадежден и неуправляем актьор и настоятелното му желание да изиграе Дани Граймс. За първото нищо не можеше да стори, но й хрумна, че би могла да му даде начален тласък за второто. Или щеше да изиграе ролята, или не, но поне щеше да има шанс.
	Всички слушаха напрегнато, докато той обясняваше накратко всеки персонаж. Да помоли Рори да чете репликите на Хелън, беше мъчително решение за нея, но това беше проектът на Брам и той трябваше да изпъкне на това прослушване. Освен това, колкото и да изглеждаше невероятно, ако планът й успееше, Брам щеше да й е задължен до гроб и тя възнамеряваше да го накара да й се отплати щедро за жертвата.
	При все това осъзнаваше, че за пореден път поставя на преден план интересите на един мъж пред своите, но страстта, с която Брам се бореше за осъществяването на този филм, й бе позволила за миг да надникне в душата му. Правилно или не, това изглеждаше единствения път, по който да поеме. Ще изчака да мине и днешният ден, за да стане отново безмилостна.
	Започнаха да четат и много скоро стана ясно, че скритите мотиви на Джорджи бяха попречили на правилния подбор на актьори. Джейд не можа да устои на изкушението да вложи в характера на Марси старателно потискан гняв, който отсъстваше в сценария, превръщайки я в много по-силен и значим персонаж, отколкото неестествената и скована Хелън в изпълнението на Рори или Натали, въплъщавана от Мег. Ланс изглеждаше пародийно в ролята на Кен, опитвайки се да засили злодейския нрав на героя си с неуместно застрашително сучене на мустаци, а Лора беше отчайващо неубедителна като петгодишното момиченце. От друга страна, баща й беше изненадващо добър в ролята на бащата на Дани. Но не колкото Брам, който оголи характера на героя си до кости, така че всички присъстващи в стаята почувстваха безмълвните страдания на един човек, обвинен несправедливо в едно от най-гнусните престъпления срещу обществото. Човек, който упорито не желае да види, че в съседната къща се извършва същото престъпление.
	Стигнаха до последната страница. Дани Граймс стоеше с Натали до гроба на баща си.


	„НАТАЛИ: Дъждът спря. Очертава се хубав и ясен ден.
	ДАНИ _(хваща ръката на Натали)_: Подходящ да построим къща на дървото. Да започнем веднага.“


	В стаята се възцари тишина. Един по един участниците в импровизирания спектакъл затвориха сценариите си.
	Очите на Брам потърсиха нейните и Джорджи усети как устните й се разтягат в бавна усмивка. Изпълнението му беше блестящо — премерено, отчаяно, вдъхновено — абсолютно неочаквано за всички. За пореден път тя бе сгрешила, подценявайки таланта му.
	Мег първа наруши тишината.
	— По дяволите, Брам… Някой друг знае ли, че си страхотен актьор?
	Лора издуха носа си.
	— Кучи син. — Погледна към Пол, който се взираше в пространството.
	— Добра работа, Брам — обади се Ланс. — Малко безцветно, но като за първо четене не беше зле…
	— А аз смятам, че беше блестящо — прекъсна го безцеремонно Джейд. — Напразно пилееш таланта си за евтини и тъпи роли.
	— Права си — побърза да й влезе в тона Ланс. — Наистина интересна игра.
	Джорджи изгледа бившия си съпруг. Брам и баща й бяха прави. Ланс приличаше на… гигантска буца соево сирене. Нямаше собствен вкус, а попиваше този на околните.
	Лора не можеше да откъсне поглед от Пол, който рязко излезе от стаята. Джорджи се боеше да погледне към Рори, докато не чу дългата й уморена въздишка.
	— Добре, Брам… Това е против принципите ми и сигурно греша, но нека да отидем някъде, където ще можем да поговорим на спокойствие.
	Джорджи нададе приглушен вик на триумф, но Брам, ако не се смяташе лекото потрепване на ъгълчето на устата му, не показа нищо, освен ленива самоувереност.
	— Разбира се. Можем да поговорим в кабинета ми.
	— Интересно… интересно… — отбеляза Джейд, когато Рори и Брам изчезнаха от полезрението им.
	— Съгласна съм — подкрепи я Мег и се надигна от пода. — Нямам търпение да разкажа на мама за това.
	Ланс барабанеше с пръсти по бедрото си, както винаги, когато беше недоволен. Чаз се появи от кухнята, откъдето несъмнено бе подслушвала, и попита дали някой иска още кафе. Но Джорджи искаше единствено да скочи и да танцува.
	Гостите се разотидоха по спалните и Джорджи най-после се качи горе. Нямаше търпение да разбере как е протекъл разговорът между Рори и Брам. Опита се да чете, но не можа. Мислите й се насочиха към бившия й съпруг. Откакто започнаха да се срещат, до края на брака им любовта й към него определяше същността й — отначало приятелката на Ланс Маркс, след това съпругата на Ланс Маркс и накрая нещастната изоставена бивша съпруга на Ланс Маркс. Беше си позволила да се превърне в емоционална робиня на прочутия си талантлив, неверен, но не чак толкова гаден… къс соево сирене.
	Брам връхлетя през вратата и скочи върху леглото. Отметна завивките и започна да я целува, докато не й се зави свят.
	— Приемам го… — промълви тя задъхано — … за израз на благодарността ти.
	— Абсолютно правилно — ухили се той и погали с палци слепоочията й. — Благодаря ти, Джорджина. От цялото си сърце. — Плъзна ръка под горнището й и погали зърното на гърдата й. — Но никога повече не прави подобно нещо, без да ме предупредиш. Едва не получих инфаркт.
	Тя реши, че може да чуе подробностите за срещата му по-късно, и изви гърда към ръката му.
	— Пак заповядай. А сега ми покажи пълния размер на благодарността си.
	И той го направи.


	На следващата сутрин Брам направо сияеше. Джорджи никога не го бе виждала толкова щастлив. Очите му искряха, резките очертания на устата му се бяха смекчили. Рори се бе съгласила да финансира „Къща на дървото“ чрез „Сирака Продъкшънс“, дъщерна фирма на „Вортекс Студиос“, снимаща така наречените независими, нискобюджетни филми. Най-после бе постигнал точно това, което искаше. Младата жена усети леко жегване на ревност. Тя изпитваше много по-голямо творческо вдъхновение, докато снимаше Чаз, отколкото когато участваше в поредния филм. И тогава си спомни за ролята на Хелън.
	Същия следобед Отделът по здравеопазването бе отменил карантината, след като кръвните изследвания на двете помощнички на Джейд потвърдиха, че са заболели от вирусна инфекция, но не от ТОРС. Жените все още бяха отпаднали, но се възстановяваха. Когато всички се подготвяха да си тръгнат, три хеликоптера вече бръмчаха над главите им, а външните порти бяха обсадени от орда папараци. Рори се измъкна през портичката в задната ограда, но останалите изчакаха да пристигне полицията и да им разчисти пътя.
	Сега, когато мечтата на Брам се бе сбъднала, Джорджи трябваше да направи следващата стъпка за реализирането на своята цел. Излезе от къщата, за да потърси Лора. Агентката й се зададе по пътеката откъм къщата за гости и Джорджи слезе по стъпалата, за да я пресрещне. Меките като на бебе коси на Лора се полюшваха в безпорядък около милото й хубаво лице. Изглеждаше твърде крехка и уязвима за професията си и може би наистина не бе подходяща за нея. Агентът трябваше да бъде корав и неотстъпчив.
	Джорджи облиза устни.
	— Искам да отмениш утрешната ми среща с Рич Грийнбърг.
	Лора се закова на място, а кафявите й очи се разшириха, изпълнени с тревога.
	— Джорджи, не мога да го направя. Нямаш представа колко ми беше трудно да уредя тази среща. Преди да говоря с Рич, ти изобщо не попадаше в екрана на радара му. Но сега той сериозно се замисли за теб.
	— Разбирам, но първо трябваше да го обсъдиш с мен. Няма да участвам в този филм.
	— Рич има някои интересни идеи. Не е зле поне да го изслушаш.
	— Напразна загуба на време. Ще му се обадя, за да му се извиня.
	Лора подръпна нервно колието си. Дълбоките сенки под очите й издаваха, че не бе спала добре.
	— Баща ти… Той е твърдо уверен, че това е най-добрият проект за теб.
	— Ще му обясня, че решението е било мое.
	Лора не изглеждаше убедена.
	— Не мога да изиграя тази роля — продължи Джорджи. — Последният ми филм… През цялото време се движех като робот без душа. Нямаше истинско актьорско присъствие.
	— Не говори така. Ти си блестяща актриса.
	— Говориш като истински агент. — Джорджи знаеше какво трябва да направи. Колкото и да е странно, точно Брам й го бе показал. — Не смятам, че хората трябва да живеят живота си като роботи. Искам за себе си нещо много повече.
	— Разбирам те, но…
	— Искам да изиграя Хелън в „Къща на дървото“.
	Лора примигна смаяно.
	— Леле. Не го очаквах. Това е… доста нехарактерна роля за теб. Брам… съгласен ли е?
	— Той ми дължи прослушване. Зная, че мога да се справя. Тази роля ме вълнува и ще вложа в нея цялата си душа и сърце, всичко, на което съм способна.
	— Разбира се, имаш подкрепата ми, но…
	— По-добре да влезем вътре. — Джорджи стисна китката й с неприкрито съжаление и я поведе към терасата.
	Полицаите най-после пристигнаха и Брам извика Джорджи в преддверието, за да изпратят гостите си. Появи се Арън с бележник и помоли Ланс и Джейд за автографи.
	— Ще напишете ли посвещение за Чаз? — попита той и подаде химикалката на Джейд. — И може би ще добавите, че храната много ви е харесала. Тя се притеснява да ви помоли лично.
	Джейд го изгледа неразбиращо.
	— Нашата икономка — уточни Джорджи. — Момичето, което през целия уикенд готвеше за вас.
	— О, да…
	Брам изсумтя.
	Джейд надраска нещо и тропна с крак, нетърпелива да си тръгне. Ланс се мотаеше отзад, все още очаквайки прошката на Джорджи. Тя отново си припомни раните, които й бе нанесъл, болката, която й бе причинил. Но толкова дълго бе превъртала този филм в съзнанието си, че вече й бе писнало да го гледа. Замисли се за всички онези неща, с които би могла да го нарани, но не виждаше смисъл да ги казва. Нямаше да изпита нищо, освен досада.
	Присви очи към него.
	— Опростен си, Ланселот. Върви си с мир и не съгрешавай повече.
	Брам постави длан на талията й и я погали.
	— Наистина ли? — живна Ланс. — Наистина ли ми прости?
	— Защо не? Трудно е да се сърдиш на някой, който ти е безразличен. Освен това самият ти си имаш достатъчно неприятности.
	— Какво имаш предвид?
	Джорджи имаше предвид, че Джейд никога не гледаше Ланс така, както той я гледаше — с очи пълни с нескрито обожание. Джейд навярно го обичаше по свой си начин, но не толкова силно, колкото той нея, а това не вещаеше нищо добро за човек с такъв огромен комплекс за малоценност като бившия й съпруг.
	Отмъщението понякога ни настига по необичаен начин, помисли си Джорджи, но на глас изрече само:
	— Никак не е лесно да промениш света и макар да ви чака дълъг и упорит труд, вие двамата ще успеете, защото, изглежда, това е истинското ви призвание.
	Ланс бе получил така желаната прошка, ала не изглеждаше щастлив. Някаква част от него искаше тя да страда — поне малко — и той още не беше готов да се откаже от тази тайна радост.
	Джорджи се усмихна и преплете пръсти с тези на Брам. Ланс се намръщи, а Джейд погледна часовника си, нехаеща за ставащото около нея.
	Когато накрая си тръгнаха, Брам се засмя тихо в ухото й.
	— Впечатляващо. Кога успя да пораснеш и помъдрееш?
	— Под твое влияние — процеди тя сухо. Но в известна степен беше вярно. Животът бе твърде кратък, за да губи време в терзания за рани, които бяха зараснали, без дори да забележи.
	Мег обяви, че се връща у дома.
	— Сега, след като се убедих, че Брам не те бие, ще ви оставя сами. — Присви очи към Брам и го изгледа с един от прочутите страховити погледи на каубоя Калибър. — Но не си мисли, че няма да те проверявам.
	Накрая остана само Пол.
	— Нахвърлил съм изявление за пресата и предлагам да го оповестите колкото се може по-бързо.
	Джорджи тутакси настръхна, но Брам я изпревари:
	— И какво трябва да кажем в това изявление?
	— Това, което се очаква. — Пол му подаде листа, който държеше. — Колко сте щастливи, че двете жени в болницата вече са по-добре… Миналото е минало… Как с все сърце подкрепяте благородната задача, с която са се заели Джейд и Ланс. И прочее, и прочее.
	— Кой да предположи, че сме толкова цивилизовани? — подметна Джорджи.
	Брам кимна.
	— Звучи добре, Пол. Арън ще се погрижи за всичко. — Връчи листа на Джорджи и се запъти към кабинета си с жизнерадостната походка на човек, току-що спечелил от тотото.
	— Какво ще правиш следобед? — попита Пол.
	Джорджи се ужасяваше при мисълта, че трябва да му съобщи за отменената среща с Грийнбърг.
	— Имам купища бумащина, с която трябва да се справя.
	— Отложи я за по-късно. Хеликоптерите отлетяха. Какво ще кажеш двамата с теб да поплуваме?
	— Да поплуваме?
	— Видях, че в къщата за гости има бански костюми. Ще се срещнем при басейна — каза той и се отдалечи, без да дочака съгласието й.
	Колко типично за него! Джорджи затрополи нагоре по стълбите и влезе в спалнята. Без да бърза, облече лимоненожълти бикини и завърза плажна хавлия около кръста си. Изминалите няколко дни бяха достатъчно тежки за нея и още не беше готова за предстоящия разговор с баща си, обещаващ да завърши с грозна сцена.
	Той я чакаше във водата, застанал неловко в средата на басейна. Обикновено плуваше не за удоволствие, а за да поддържа физическата си форма, и затова сега й изглеждаше доста странно. Джорджи развърза кърпата, приседна на ръба на басейна близо до стъпалата и бавно потопи пръстите на краката си във водата.
	— Искам да ти кажа нещо за утрешната среща. Вече говорих с Лора и…
	— Хайде да поплуваме.
	Баща й обичаше да говори за кариерата й, особено преди важни срещи с продуценти и режисьори. Можеше безкрайно да съветва дъщеря си как да се държи и какво да каже. Затова сега Джорджи се втренчи с любопитство в него, опитвайки се да отгатне защо се държи толкова странно.
	— Водата е идеална — подкани я баща й.
	— Д-добре — примири се тя и се плъзна в басейна.
	Пол мигом се гмурна на дълбокото. Тя последва примера му.
	Двамата плуваха мълчаливо известно време по дължината на басейна, в противоположни посоки. Накрая младата жена не издържа и стъпи на дъното.
	— Татко, зная колко много означава за теб тази среща с Грийнбърг, но…
	Пол спря да плува.
	— Не е нужно винаги да говорим само за работа. Защо просто не… не се отпуснем за малко?
	Тя се втренчи въпросително в него.
	— Нещо не е наред ли?
	— Не, не, всичко е наред — побърза да я увери Пол, но избягваше погледа й и явно изглеждаше притеснен.
	Може би беше гледала твърде много мелодрами, защото започна да се пита дали не се е разболял от неизлечима болест, или не е решил да се ожени за някоя от жените, с които излизаше. Джорджи не харесваше нито една от тях, макар че беше благодарна, задето баща й се срещаше с жени на неговата възраст, а не с двайсетгодишни момиченца, които все още го намираха за привлекателен.
	— Татко, да не би…
	В същия миг в лицето й плисна вода. Тя вдигна ръце, за да се закрие, но той вече бе загребал отново вода с пълни шепи и я лисна отгоре й. Водата попадна в носа й и очите я засмъдяха. Тя се задави и закашля.
	— _Какво правиш?_
	Пол отпусна унило ръце. Лицето му пламтеше и ако Джорджи не го познаваше толкова добре, щеше да реши, че е от смущение.
	— Аз просто… исках малко да се позабавляваме.
	Тя продължи да кашля, докато не прочисти гърлото си.
	— Е, престани! Достатъчно се позабавлявахме.
	Той отстъпи назад.
	— Извинявай. Помислих си…
	— Да не си болен? Какво става?
	Пол заплува към стълбата.
	— Не съм болен. По-късно ще поговорим.
	Излезе от водата, грабна кърпата си и забърза към къщата. Тя остана да се взира след него, опитвайки се да проумее какво се бе случило току-що.


>	20

	Джорджи си взе душ, преоблече се и отиде в кабинета си. Арън седеше зад компютъра, чукайки усърдно по клавиатурата, навярно в такт с музиката, която слушаше през слушалките. Като я видя, понечи да ги свали, но тя му даде знак да ги остави. Вещите на баща й бяха изчезнали. Чудесно. Това означаваше, че вместо да му го съобщи лично, може да постъпи като страхливка и довечера да му изпрати имейл, че е отменила срещата с Грийнбърг.
	Погледна списъка с гостите, поканени на сватбеното парти, до което оставаха по-малко от три седмици, и видя, че всички са приели, което не беше изненада. Редом лежеше купчина с покани за благотворителни мероприятия, модни ревюта и представянето на новата модна линия на фризьорката й, но Джорджи нямаше настроение да се занимава с тях. Искаше единствено да види заснетия материал за Чаз.
	Арън й помогна да инсталира новото монтажно оборудване в единия ъгъл на кабинета. Тя зареди лентата и много скоро бе погълната от кадрите, редуващи се пред нея. Колкото и да я вълнуваше историята на Чаз, не по-малко й бяха интересни разказите на чистачката Соледад. А имаше и още много други жени, с които искаше да говори. Сервитьорки и продавачки. Служителки от пътната полиция по паркингите и домашни медицински сестри. Искаше да заснеме и запише историите на обикновените жени, изпълняващи обикновена работа в световната столица на блясъка.
	Когато най-сетне вдигна глава от монитора, откри, че Арън си е тръгнал. Досега Лора би трябвало да е отменила срещата, но в случай че не бе успяла, Джорджи реши да изчака и да се обади утре, за да се извини лично на Рич Грийнбърг.
	Слезе и остана неприятно изненадана, когато видя баща си да излиза от кинозалата.
	— Най-после успях да изгледам един стар филм на Алмодовар — осведоми я той.
	— Мислех, че си си тръгнал — промърмори Джорджи.
	— Моята чистачка открила плесен в градската ми къща. Обадих се да обработят помещенията, но трябва да се изнеса за няколко дни, докато трае процедурата. Надявам се, не възразяваш да остана още малко тук.
	Джорджи възразяваше, особено сега, когато се налагаше да му съобщи очи в очи новината за отменената среща.
	— Разбира се, че не.
	Брам се показа от кухнята.
	— Остани колкото искаш, татко — изрече провлачено. — Знаеш, че винаги си желан тук.
	— Колкото чумата — парира баща й.
	— Можеш да живееш тук колкото пожелаеш, стига да спазваш правилата.
	— Което ще рече?
	Брам очевидно се наслаждаваше на всяка реплика, но нали вече бе отворил мидата на този свят с меча си*, така че защо да не се позабавлява?
	[* Реплика от „Веселите уиндзорки“ от У. Шекспир; преносно: „светът е в краката ти, постигнал си желаната цел“. — Б.пр.]
	— Първо, да оставиш Джорджи на мира. Сега тя е моя грижа, не твоя.
	— Хей! — Джорджи сложи ръка на кръста си.
	— Второ… всъщност е като първото. Не притискай дъщеря си. Освен това искам да чуя мнението ти за „Къща на дървото“.
	Пол се наежи и го изгледа намръщено.
	— Шепърд, никога ли не ти омръзва да ехидничиш?
	Джорджи се втренчи изпитателно в Брам.
	— Не мисля, че той ехидничи, татко. Брам наистина се интересува от мнението ти. И повярвай ми, аз съм не по-малко удивена от теб.
	Фиктивният й съпруг я изгледа надменно.
	— Само защото Пол е властен трън в задника, който те подлудява, не означава, че не е умен. Миналата вечер той беше дяволски добър в ролята на бащата и аз бих искал да узная какво мисли за сценария.
	Баща й, който винаги имаше готов отговор за всичко, този път, изглежда, се затрудняваше какво да отвърне. Накрая пъхна ръка в джоба си и рече:
	— Добре.
	Разговорът им на вечеря отначало не потръгна леко, но не се хванаха гуша за гуша и не след дълго тримата се впуснаха в оживена дискусия как да се изиграят най-правдоподобно образите на Хелън и Дани в първа сцена. По-късно Пол се впусна в пламенна тирада, изтъквайки, че характерът на Кен трябва да бъде по-сложен и многопластов. Според него добавянето на повече нюанси в образа на бащата насилник ще придаде по-зловеща окраска и ще го направи по-убедителен. Джорджи се съгласи с баща си, а Брам внимателно ги слушаше.
	Постепенно тя осъзна, че оригиналният сценарий не е бил толкова безупречен, както й го бе представил Брам, и че именно той го е изгладил, внасяйки леки поправки, а на места бе добавял и цели сцени, при това оставайки верен на оригиналната творба. Разкритието, че Брам може да пише толкова добре, добави нова пукнатина върху бетонирания фундамент на някогашните й предразсъдъци към него.
	Брам допи кафето си и стана от масата.
	— Подсказахте ми някои много добри идеи. Трябва да направя няколко корекции.
	Крайно време беше Джорджи да проведе дълго отлаганото неприятно задължение и да поговори честно с баща си, затова неохотно кимна на Брам.
	Както можеше да се очаква, между бащата и дъщерята се възцари неловко мълчание. Изведнъж в съзнанието на Джорджи изплува забравен спомен. Тя беше само на четири, когато майка й почина, и спомените й бяха откъслечни. Но тук-там се прокрадваше някой по-ярък: малкият им беден апартамент, изпълнен постоянно със смях, слънце и с растения, които майка й наричаше „безплатен дар от природата“. Често отрязваше горната част на сладък картоф или ананас и я забучваше в саксия с пръст. Или нанизваше на три клечки за зъби костилка от авокадо и я поставяше върху чаша с вода. Баща й рядко говореше за майка й, но когато го правеше, я описваше като добронамерена, но разсеяна и нехайна. Ала на семейните снимки изглеждаха щастливи.
	Джорджи вкопчи пръсти в салфетката в скута си.
	— Татко, искам да ти кажа за утрешната…
	— Зная, че не си много ентусиазирана за ролята, но не позволявай на Грийнбърг да го разбере. Опиши му как смяташ да придадеш самобитност на героинята. Направи така, че той сам да ти предложи ролята. Обещавам, че тя ще издигне кариерата ти на ново ниво.
	— Но аз не искам тази роля.
	Тя видя разстроеното му и объркано изражение и се подготви за сурова лекция относно твърдоглавието й, липсата на далновидност, наивност и неблагодарност. Но следващите му думи я втрещиха.
	— Искаш ли да поиграем на карти?
	— На карти?
	— Защо не?
	— Защото ти ненавиждаш картите. Татко, какво не е _наред_ с теб?
	— Всичко с мен е наред. Само защото искам да поиграя на карти с дъщеря си, не означава, че нещо не е наред. Двамата с теб можем да говорим не само за работа.
	Но Джорджи не му повярва нито за миг. Навярно Лора се бе изпуснала за отменената среща и вместо директно да я нападне, баща й бе решил да смени стратегията. Фактът, че смяташе, че може да я манипулира с тези непохватни опити да се държи „приятелски“, направо я смазваше. Той я примамваше с това, за което тя цял живот бе копняла — бащинска обич и внимание — за да постигне своето. Това беше най-новата му тактика, за да не изгуби контрола си върху нея.
	Гневът измести болката. Време беше да му даде да разбере, че тя повече няма да му позволи да управлява живота й заради напразната надежда, че той ще й подхвърли няколко трохи от обичта си. Изминалият месец я бе променил. Беше допуснала грешки, но това си бяха нейни грешки и тя смяташе да продължава в същия дух и сама да бъде господарка на съдбата си.
	— Няма да ме убедиш да насроча нова среща — заяви тя решително. — Аз я отмених.
	Сърцето й се разтуптя. Щеше ли да й стигне смелостта да отстоява своето, или за пореден път ще подвие безславно опашка пред него?
	— За какво говориш?
	На гърлото й заседна буца. Джорджи преглътна с усилие и заговори припряно:
	— Дори Грийнбърг да ми предложи ролята и името ми да е изписано преди заглавието на филма, няма да я приема. Занапред ще играя само роли, които ми харесват и ме вълнуват, и ако това не ти допада, аз много съжалявам. — Отново преглътна. — Не искам да те огорчавам, но повече не мога да продължавам така. Не желая вие двамата с Лора да вземате решения зад гърба ми.
	— Джорджи, това е безумие.
	— Благодарна съм за всичко, което си направил за мен. Зная, че искаш най-доброто за кариерата ми, но това, което е най-доброто за кариерата ми, невинаги е най-доброто за мен. — О, господи, нямаше да заплаче. Трябваше да се държи студено и делово с него, както той се държеше с нея. Почерпи по-надълбоко от кладенеца на новопридобитата си решителност. — Искам вече да се оттеглиш, татко. От тук нататък аз сама ще се грижа за кариерата си.
	— Да се оттегля?
	Тя кимна сковано.
	— Разбирам. — Красивото му лице не издаваше никакви емоции. — Да, ами… разбирам.
	Тя очакваше студена назидателност, снизходителност, унищожителни аргументи. Двамата ги свързваше единствено нейната кариера. И ако сега тя не отстъпеше, щяха окончателно да се отчуждят. Каква ирония. Само преди половин час за пръв път от незапомнено дълго време се бе радвала искрено на общуването с баща си, а сега щеше да го изгуби завинаги. Ала при все това нямаше да свие покорно знамена. Вече се бе освободила от Ланс. Беше време да стори същото и с баща си.
	— Моля те, татко… Опитай се да разбереш.
	Той дори не мигна.
	— Аз също съжалявам, Джорджи. Съжалявам, че се стигна дотук.
	И това беше всичко. Той си тръгна. Без нито дума повече. Излезе, за да отиде в къщата за гости и да си събере нещата. Излезе от живота й.
	Джорджи с мъка удържа порива си да хукне след него. Вместо това пое с тежки стъпки нагоре по стълбите. Навярно Брам го бе домързяло да отиде в кабинета си, защото се бе настанил на дивана в нейния, подпрял глезен върху коляното и поставил върху бедрото един от бележниците на Арън. Тя се спря на прага.
	— Струва ми се, че… току-що уволних баща ми.
	Той вдигна глава.
	— Само ти се струва или си сигурна?
	— Аз… — Младата жена се облегна безсилно върху рамката на вратата. — Какво направих?
	— Може би най-сетне си пораснала?
	— Татко никога повече няма да ми проговори. А той е единственото ми семейство.
	_Горката, нещастна Джорджи Йорк!_
	Тя изправи рамене. Как й бе писнало от всичко това!
	— Ще уволня и Лора. При това веднага.
	— Брей! Кървавата баня на Джорджи Йорк!
	— Мислиш, че греша?
	Той свали крака си и остави бележника настрани.
	— Мисля, че нямаш нужда някой друг да ти казва как да управляваш кариерата си, когато си напълно способна да го правиш сама.
	Джорджи му беше благодарна за подкрепата. В същото време й се искаше Брам или да й възрази, или да се съгласи с нея.
	Той я наблюдаваше мълчаливо, докато тя посягаше към телефона. Повдигаше й се. Никога досега в живота си не бе уволнявала някого. За тези неща се грижеше баща й.
	Лора вдигна още при първото позвъняване.
	— Здравей, Джорджи. Тъкмо се канех да ти позвъня. Никак не ми беше приятно, но отмених срещата. Мисля, че утре сутринта трябва да се обадиш на Рич Грийнбърг и…
	— Да, ще го направя — прекъсна я Джорджи и се свлече в стола на Арън зад бюрото. — Лора, трябва да ти кажа нещо.
	— Добре ли си? Звучиш странно.
	— Аз съм добре, но… — Джорджи се втренчи невиждащо в спретнатата купчина документи върху бюрото. — Лора, зная, че отдавна работим заедно, и аз високо ценя старанието ти и всичко, което си направила за мен, но… — Разтри челото си. — Трябва да се разделим.
	— Да се разделим?
	— Аз… аз имам нужда да направя някои промени. — Не чу приближаването на Брам, но усети ръката му, която се отпусна нежно между лопатките на гърба й. — Зная колко е трудно да се работи с баща ми и не те обвинявам за нищо — наистина не те обвинявам — но трябва да започна начисто. С агент, който сама ще назнача.
	— Разбирам.
	— Аз… искам да съм сигурна, че единствено моето мнение ще има значение за крайното решение.
	— Каква ирония! — засмя се Лора сухо. — Да, да, разбирам. Обади ми се, когато си намериш нов агент. Аз… ще се постарая колкото е възможно по-бързо и безпроблемно да му предам работата. Желая ти късмет, Джорджи.
	Лора затвори. Никакви молби. Никакви настойчиви увещания. На Джорджи й призля. Отпусна глава върху бюрото.
	— Това е толкова несправедливо. Татко определяше правилата, а аз само ги следвах. А сега тя плаща цената.
	Брам взе слушалката от ръката й я постави на мястото й.
	— Лора знае, че нещата не са вървели. Било е нейно задължение да предприеме нещо, но не го е сторила.
	— Все пак…
	— Престани. — Брам я стисна за раменете и я изправи. — Не се съмнявай в себе си.
	— Лесно ти е да го кажеш. Ти си свикнал да бъдеш безмилостен. — Тя се надигна бавно от стола.
	— Аз много харесвам Лора — заяви Брам — и навярно тя би била отличен агент за теб, но не и ако слугува на двама господари.
	— Баща ми никога повече няма да ми проговори.
	— Де тоз късмет! — Той приседна на ръба на бюрото. — И така, какво сложи началото на тази „ядрена зима“ на Джорджи Йорк?
	— Татко предложи да поиграем на карти. И ме наплиска с вода в басейна. — Тя изрита гневно кошчето за боклук, но в резултат само удари болезнено палеца си и разсипа боклука по килима. — По дяволите! — Отпусна се на колене и се зае да разчиства. — Помогни ми, преди Чаз да го е видяла.
	Той побутна към нея с носа на обувката си смачкан на топка лист хартия.
	— Питам само от любопитство… Животът ти винаги ли е приличал на железопътна катастрофа, или аз просто се появих на сцената в особено съдбовен и драматичен момент?
	Джорджи хвърли обелка от банан в кошчето.
	— Знаеш ли, нищо не ти пречи да ми помогнеш.
	— И ще го направя. Ще ти помогна да забравиш за всичките си тревоги с див секс.
	Имайки предвид тънката нишка, на която се крепеше бракът им, дивият секс навярно беше великолепна идея.
	— Само ако аз водя играта. Омръзна ми да се подчинявам.


	Златист сноп светлина прорязваше голото тяло на Брам от рамото до бедрото. Той се отпусна върху възглавниците, напълно изтощен и борейки се за глътка въздух. Приличаше на красив паднал ангел, опиянен от секс и грях.
	— Ти ще… се влюбиш в мен — пророни той задъхано. — Сигурен съм.
	Тя отметна косата от очите си и се взря в лъщящите му от потта гърди. Конвулсиите от последния й оргазъм я бяха оставили отмаляла и беззащитна. Опита се да се съвземе.
	— Халюцинираш.
	Брам стисна бедрата й, които все още бяха възседнали неговите.
	— Познавам те. Ще се влюбиш в мен и всичко ще прецакаш.
	Джорджи се намръщи и се отдръпна от него.
	— И защо ще се влюбя в _теб_?
	— Защото имаш отвратителен вкус за мъже, ето защо.
	Тя се отпусна до него.
	— Не е чак толкова отвратителен!
	— Така казваш сега. Но много скоро ще започнеш да оставяш заплашителни съобщения на гласовата ми поща и ще преследваш новите ми гаджета.
	— Само за да ги предупредя за теб. — Брам се бе притиснал отстрани към нея и миризмата на пот от телата им се смесваше със свежото ухание на чисти чаршафи. Сексът, както обикновено, беше невероятен и навярно по-късно тя щеше да обвинява замъгления си от насладата мозък за това, което последва. Или може би просто днес беше денят, в който й бе съдено да изгаря всички мостове. — Единственото нещо, което може… може да поискам от теб, е… — Закри очите си с ръка и изтърси на един дъх: — Вероятно… едно бебе.
	Брам се засмя.
	— Говоря сериозно. — Тя вдигна ръката си и го погледна в очите.
	— Зная. Затова се смея.
	— Няма да ти струва нищо. — Джорджи седна. От необуздания секс я боляха всички мускули. — Никакви досадни посещения. Никаква издръжка за детето. От теб се иска единствено да доставиш стоката и да изчезнеш преди главното събитие.
	— Няма да го бъде. Не и след трилион години.
	— Нямаше изобщо да заговоря за това…
	— Но _го_ направи.
	— … ако не беше толкова красив. Всичките ти недостатъци са свързани само с характера ти и тъй като не възнамерявам да те допускам близо до детето, с редки изключения за някоя и друга снимка за медиите, това няма да е проблем. Разбира се, използвайки твоята ДНК, аз рискувам детето да получи някои увредени хромозоми от някогашните ти години на разврат, пиянство и наркотици, но съм готова да поема този риск, защото с изключение на тях ти представляваш мъжки генетичен джакпот.
	— Колкото и да е странно, чувствам се поласкан. Но… Не. Никога.
	Джорджи се свлече обратно върху възглавниците.
	— Знаех си, че си прекалено голям егоист, за да обсъждаме подобен въпрос. Типично за теб.
	— Това не е, като да ми поискаш двайсетачка назаем.
	— Слава богу, защото в такъв случай трябваше да връщам парите сама на себе си!
	Брам се надвеси над нея и гризна леко долната й устна.
	— Не е ли по-добре да използваш тази великолепна уста за друго, а не за безсмислени разговори?
	— Престани да се подиграваш с устата ми. Голяма работа, какво толкова ще ти струва? Кажи ми.
	— Голямата работа е в това, че не искам дете.
	— Именно. — Джорджи се отдръпна от него. — И няма да имаш.
	— Наистина ли си мислиш, че ще бъде толкова лесно?
	Не. Щеше да бъде трудно и невероятно сложно, но идеята да смесят гените си с всеки изминал ден й се струваше все по-примамлива. Неговата външност и — не искаше да го признае — интелектът му, комбинирани с нейния темперамент и самодисциплина, щяха да създадат най-изумителното дете на света, дете, което Джорджи копнееше да роди.
	— Ще бъде от лесно по-лесно — заяви тя. — Не се изисква кой знае какъв ум.
	— Съвсем вярно. За щастие, тялото ти компенсира празната ти глава.
	— Спести си силите. Нямам настроение.
	— Съжалявам за това повече, отколкото можеш да си представиш. — Брам се претърколи върху нея и разтвори бедрата й с коляно.
	— Какво правиш?
	— Възстановявам мъжкото си превъзходство — осведоми я той невъзмутимо, стисна китките й и вдигна ръцете й над главата. — Съжалявам, Скут, но това е неизбежно — прошепна и проникна дълбоко в нея.
	— Не вземам нищо против забременяване!
	— Добър опит. — Брам захапа едното й зърно. — Но неуспешен.
	Джорджи не настоя. Първо, беше излъгала. И второ, беше се превърнала в истинска нимфоманка. И трето…
	Забрави за третото и обви крака около кръста му.


	Брам не можеше да повярва. Бебе! Наистина ли Джорджи си въобразяваше, че той ще приеме абсурдната й идея? Винаги бе знаел, че никога няма да се ожени, камо ли да има деца. Мъжете от неговата порода не бяха създадени за саможертва, взаимни компромиси, всеотдайност или възвишени идеали. Оскъдните количества от тези качества той използваше само в работата си. Джорджи представляваше най-странната комбинация от здрав разум и пълен идиотизъм, която бе срещал, а в последно време започваше дяволски да го влудява.
	Той изчака да мине срещата с представителите на „Вортекс“, насрочена за следобед на другия ден, преди да се обади на Кейтлин с новината.
	— Дръж се да не паднеш, скъпа. „Къща на дървото“ получи зелена светлина от „Вортекс“. Рори Кийн се съгласи на сделката.
	— Не ти вярвам.
	— Аз пък си мислех, че ще се зарадваш за мен.
	— Кучи син! Правата ти изтичат само след две седмици.
	— Петнайсет дни — уточни той. — Погледни го откъм хубавата страна. Сега ще можеш спокойно да спиш нощем, след като знаеш, че на никого няма да позволя да превърне книгата на майка ти в боклук. Сигурен съм, че това е огромна утеха за теб.
	— Върви да се чукаш! — Тя затръшна телефона.
	Той вдигна поглед към втория етаж.
	— Отлична идея.


	Можеше да се каже, че това бе един от най-гадните дни в живота на Лора. Главата я цепеше, имаше потискаща среща с шефовете на „Старлайт Мениджмънт“, а като капак я глобиха за превишена скорост на път към Санта Моника. Натисна звънеца на двуетажната градска къща на Пол Йорк в средиземноморски стил, намираща се само на четири пресечки от кея, макар да й беше трудно да си представи, че Пол някога го посещава. Дълбокото триъгълно деколте на новата й копринена рокля без ръкави от „Ескада“ внасяше някаква разхлада, но при все това й бе горещо, а от влагата косата й над челото бе започнала да се вие на малки къдрици. Всеки ден излизаше от къщи за работа грижливо облечена и сресана, но не след дълго нещо започваше да се обърква — под едното й око се появяваше черно петънце от размазаната спирала, презрамката на сутиена й се смъкваше по рамото, на обувката й цъфваше драскотина, подгъвът на полата провисваше и в колкото и скъп салон да се подстригваше, до края на деня меката й като на бебе коса вече бе изгубила формата си.
	Отвътре се разнасяше ритъмът на „Стийли Дан“, което означаваше, че в къщата има някой, но той не реагира на звънеца, така както не отговаряше и по телефона. От две седмици, откакто вдигнаха карантината и Джорджи я бе уволнила, Лора се опитваше да се свърже с него.
	Тя затропа по вратата и когато и това не помогна, заудря по-силно. Таблоидите направо бяха пощурели, опитвайки се да изровят подробности от станалото по време на карантината, но когато се разнесе новината, че сред гостите е била Рори и „Вортекс“ е сключил договор с Брам за финансирането на „Къща на дървото“, слуховете за ожесточени женски схватки и хедонистични оргии секнаха.
	Ключалката най-после щракна и Пол застана на прага, мрачен и застрашителен.
	— Какво, по дяволите, искаш?
	Обикновено безупречно вчесаната му стоманеносива коса сега беше разрошена. Беше бос и изглеждаше така, сякаш не се е бръснал от седмица. Измачкани шорти и избеляла тениска заместваха обичайното му облекло на „Хуго Бос“. Лора никога не го беше виждала в такъв вид и някакво неканено чувство потрепна в гърдите й.
	Тя бутна вратата.
	— Приличаш на трупа на Ричард Гиър. — Той машинално отстъпи назад и тя се шмугна покрай него в прохладната къща, където доминираха подове от бамбук, високи тавани и големи прозорци на покрива. — Трябва да поговорим.
	— Не, не трябва.
	— Само за няколко минути — настоя Лора.
	— След като вече нямаме общ бизнес, не виждам смисъл да говорим.
	— Престани да се държиш като голямо дете.
	Пол се втренчи изумено в нея и Лора осъзна, че дори с избелялата тениска и изпомачканите шорти той изглеждаше много по-представително, отколкото тя с дизайнерската си рокля „Ескада“ и елегантните червени сандали на „Тарин Роуз“. И отново онова неуместно потрепване в гърдите…
	— Повече няма защо да ти ближа задника — усмихна се студено тя. — Това е единственото хубаво последствие от съсипаната ми кариера.
	— Да, ами съжалявам за това.
	Той се насочи към всекидневната — приятно помещение, но някак си безлично. Удобни мебели, бежов килим и бели жалузи на прозорците. Очевидно нито една от изтънчените светски дами, с които бе излизал през годините, не бе оставила отпечатък в дома му.
	Лора отиде до музикалната уредба и я изключи.
	— Обзалагам се, че не си говорил с нея, откакто всичко рухна.
	— Не можеш да си сигурна.
	— Нима? Наблюдавам те от години. Ако Джорджи не прави това, което иска татенцето, татенцето я наказва със студено отношение.
	— Никога не съм го правил. Явно ти харесва да ме рисуваш като злодей.
	— За това не са нужни много бои.
	— Върви си, Лора. Можем да уредим останалите делови въпроси по електронната поща. Повече нямаме какво да си кажем.
	— Това не е съвсем вярно. — Тя порови в голямата си чанта торба и тикна един сценарий в ръцете му. — Искам да се явиш на прослушването при Хауи. Няма да получиш ролята, но все трябва да започнем отнякъде.
	— Прослушване? За какво говориш?
	— Реших да ти стана агент. В живота ти си безсърдечен негодник, но в същото време си талантлив актьор, а и е крайно време да престанеш да лазиш по нервите на Джорджи и да се съсредоточиш върху собствената си кариера.
	— Забрави. Някога наистина се занимавах с това, но не стигнах доникъде.
	— Сега си друг човек. Зная, че си малко изостанал в занаята, затова съм ти записала няколко урока при Лия Колдуел, някогашната преподавателка по актьорско майсторство на Джорджи.
	— Ти си откачила.
	— Първият ти урок е утре в десет. Лия ще те върти на шиш, за да разкриеш всичките си умения и скрити таланти, така че е хубаво добре да се наспиш. — Тя измъкна от торбата куп листове. — Това е стандартният договор на агенцията. Прегледай го, докато проведа няколко телефонни разговора. — Извади мобилния си. — О, и нека се изясним от самото начало. Твоята работа е да играеш. Моята — да направлявам кариерата ти. Ти ще вършиш своята работа, а аз — моята и ще видим какво ще се получи.
	Пол захвърли сценария върху малката масичка.
	— Няма да се явя на никакво прослушване.
	— Твърде си зает, за да броиш снимките, на които си заедно с дъщеря си?
	— Върви по дяволите. — Силни думи, но произнесени без особен ентусиазъм. Той се отпусна в едно кресло с дамаска от шотландско каре. — Наистина ли съм безсърдечен негодник?
	— Съдя по това, което виждам с очите си. Ако не си, значи си дяволски добър актьор — тросна се Лора и изведнъж се сепна.
	Той наистина беше добър актьор. Тя бе останала поразена от прочита му на ролята на бащата в „Къща на дървото“. Не си спомняше кога за последен път е била толкова развълнувана от нечие изпълнение. Не беше ли една от големите иронии на съдбата, че се бе възхитила точно от играта на Пол Йорк?
	Той винаги бе изглеждал толкова твърд и непреклонен и сега, когато го видя така объркан и несигурен, Лора се стъписа.
	— Всъщност какво става с теб?
	Пол се взираше в пространството.
	— Забавно е какви обрати ни сервира животът. Съвсем не тези, които очакваме.
	— И какво точно очакваше ти?
	Той й подаде договора.
	— Ще прочета сценария и ще помисля. След това ще обсъдим договора.
	— Не става. Ако не подпишеш договора, си тръгвам заедно със сценария.
	— Да не мислиш, че ще подпиша просто така?
	— Да. И знаеш ли защо? Защото аз съм единствената, която проявява интерес към теб.
	— И кой е казал, че ме е грижа? — Той хвърли договора върху папката със сценария. — Ако исках да се върна в професията, щях да се представлявам сам.
	— Актьор, който се представлява сам, има глупак за клиент.
	— Мисля, че това се отнасяше за адвокатите.
	— Смисълът е един и същ. Нито един актьор не може да превъзнася сам себе си, без да изглежда като пълен идиот.
	Тя беше права и Пол го знаеше, но още не бе готов да се предаде.
	— Изглежда, имаш готов отговор за всичко.
	— Защото добрите агенти знаят какво правят, а аз възнамерявам да ти бъда много по-добър агент, отколкото бях за Джорджи.
	Той потърка палец по кокалчетата на ръката си.
	— Трябваше да изразяваш мнението си.
	— Опитах се — неведнъж — но ти само се мръщеше и искаше всичко да става като с магическа пръчка, а аз си спомнях за ипотеката ми и смелостта ми тутакси се изпаряваше.
	— Хората би трябвало да се борят за това, в което вярват.
	— Напълно си прав. — Лора посочи с пръст договора. — Е, какво решаваш, Пол? Ще седиш тук и ще се самосъжаляваш или ще имаш смелостта да се впуснеш в съвършено нова игра?
	— Не съм играл от близо трийсет години. Дори не съм мислил някога отново да стана актьор.
	— Холивуд обича талантливите свежи лица.
	— Моето не е толкова свежо.
	— Довери ми се. Всичките ти бръчки са на мястото си — заяви Лора и го измери с погледа си на кораво момиче, за да не му хрумне да приеме забележката й като глупаво дърдорене на жена в менопауза, която не помни откога не е имала мъж в живота си. — Трудно ми е да повярвам, че актьор с твоя талант никога не е помислял за работа.
	— За мен кариерата на Джорджи винаги е била на първо място.
	Прободе я чувство на съжаление. Какво ли му е било да притежава такъв талант и да го захвърли?
	— Джорджи вече не се нуждае от теб — каза тя доста по-нежно. — Поне не за кариерата си.
	Пол издърпа договора от ръцете й.
	— Върви да провеждаш телефонните си разговори, по дяволите. Аз ще прегледам това.
	— Добра идея.
	Лора излезе на терасата. Широка и закътана, тя беше идеално място за отдих и забавления, но на нея имаше само два разностилни метални стола. Струваше й се странно толкова изтънчен човек да няма почти никакъв светски живот. Отвори телефона и провери гласовата си поща, след което проведе дълъг разговор с баща си, който живееше във Финикс. Докато разговаряха, Лора се застави да не поглежда крадешком през прозорците към Пол. След това се обади на сестра си в Милуоки, но телефонът вдигна шестгодишната й племенница, която се впусна в подробен разказ за новото си котенце.
	Пол излезе на терасата и Лора прекъсна възторжения монолог на момиченцето.
	— Той е невероятен актьор. Едва ли някой знае, че е учил в „Джулиард“*. Овен това е играл на Бродуей, преди да изостави кариерата си и да се посвети изцяло на Джорджи.
	[* Висше училище в Ню Йорк, където се обучават студенти по драма, танц и музика. — Б.пр.]
	— Кой е този двор* на Джули, лельо Лора?
	[* На английски yard означава и „двор“. — Б.пр.]
	Лора подръпна косата си.
	— Нямаш представа колко ми бе трудно да го убедя да се върне към актьорската професия. Щом го чуеш как чете ролята, ще разбереш защо толкова се вълнувам, че ще бъда негов агент.
	— Говориш странни неща — отвърна тъничкият глас. — Ще извикам мама. _Мамо!_
	— Чудесно. Ще ти се обадя през следващата седмица — каза Лора и затвори телефона. — Мина по-добре, отколкото очаквах. — Между гърдите й потече струйка пот.
	— Празни приказки. Говореше с гласовата си поща.
	— Или с племенницата ми в Милуоки — отвърна Лора колкото можа по-дръзко. — Или с офиса на Брайън Глейзър. Не е твоя работа как въртя бизнеса си. Важни са само резултатите.
	Той размаха договора пред физиономията й.
	— Само защото подписах проклетото нещо, не означава, че ще се явявам на прослушвания. Само ще прочета сценария.
	Наистина ли го бе убедила? Лора не можеше да повярва на късмета си.
	— Това означава, че ще отидеш там, където ти кажа. — Грабна договора и се насочи към вратата, надявайки се, че той ще я последва. — Няма да е никак лесно, затова не е зле да изнесеш на себе си една от лекциите, с които си свикнал да досаждаш на Джорджи. Например за това, че да ти откажат някоя роля, е част от занаята и не бива да го приемаш лично. Ще ми бъде интересно да видя дали си толкова корав, колкото е тя.
	— Това те забавлява, нали?
	— Повече, отколкото можеш да си представиш. — Лора събра нещата си. — Обади ми се, след като прочетеш сценария. О, и още нещо — възнамерявам да дам тласък на кариерата ти, използвайки славата и репутацията на Джорджи.
	Пол почервеня от гняв.
	— Не можеш да го направиш.
	— Разбира се, че мога. Тя ни уволни, забрави ли? — Лора стигна до вратата и се обърна към него. — Ако бях на твое място, още днес щях да й се обадя, вместо със студеното си и отчуждено поведение само да задълбочавам пропастта помежду ни.
	— Да бе. Като че ли идеите ти постигнаха голям успех в миналото.
	— Беше просто предложение. — Тя излезе и се насочи със спокойна крачка към колата си, макар че й се искаше да подскача до небесата от радост. Беше преодоляла първото препятствие и сега оставаше само да му намери работа.
	Докато излизаше на заден ход от алеята, си напомни, че намирането на работа за Пол не е единственият й проблем. Трябваше да обяви за продажба луксозния си апартамент, да смени мерцедеса си за някаква по-евтина кола, да отмени почивката си в Мауи и да не припарва до „Барнис“. Доста депресираща перспектива.
	Но за момента… Лора включи радиото, тръсна глава и запя с цяло гърло.


>	21

	Джорджи вдигна глава от възглавницата, когато Брам излезе от банята след сутрешния душ. Преди две седмици и половина, в нощта след свалянето на карантината, тя бе изправена пред дилемата дали да се върне в стаята за гости, или да остане в спалнята на Брам. Накрая му заяви, че старата й стая гъмжи от въшките, останали от Ланс и Джейд, и не може да се върне там. Той се съгласи, че въшките са много заразни и не бива да рискува.
	И сега Джорджи открито се любуваше на съпруга си. Черната кърпа, увита около бедрата му, превръщаше лавандуловите му очи в тъмносини. Косата му бе влажна. Наболата брада от последните няколко дни му придаваше сурова мъжествена елегантност. Въображаемото бебе се размърда в утробата й. Тя примигна, за да се върне към реалността.
	— Кога каза, че Ханк Питърс ще започне с прослушванията за актьорите?
	— Във вторник, след сватбеното парти, както много добре ти е известно.
	— Наистина ли? Остава само седмица и половина… — Бяха започнали веднага с предварителната подготовка за снимките на филма, тъй като Ханк Питърс бе ангажиран с режисирането на друг филм през ноември, а Брам държеше той да е режисьорът на „Къща на дървото“. Джорджи остави чаршафа, уж неволно, да се свлече под гърдите й — както се оказа, напразен опит, тъй като той вече се бе насочил към дрешника за джинсите и тениската, превърнали се в работната му униформа на продуцент. — И аз все още съм в списъка за първото прослушване, нали?
	— Няма ли най-сетне да се успокоиш? Обещах ти първото прослушване и ще го имаш. Но кълна се в Бога, ако възлагаш прекалено големи надежди…
	— Трудно ще е, след като ти постоянно повтаряш колко съм некадърна.
	Той промуши глава през отвора на тениската.
	— Не преувеличавай. Ти си прекрасна актриса и изключително талантлива в комедийните роли, и много добре го знаеш.
	— Но не съм достатъчно талантлива, за да изиграя Хелън. — Джорджи се опита да изобрази самодоволна усмивка с оттенък на злорадство. — Запомни добре този момент, Брамуел Шепърд, защото ще те накарам да си върнеш думите назад.
	Щеше й се наистина да е толкова уверена, колкото демонстрираше. Беше изчела сценария още два пъти и бе започнала да нахвърля бележки за живота на Хелън, за маниерите й и особеностите на характера й. Но до прослушването оставаха само десет дни, а никога досега не бе играла толкова сложна роля. Предстоеше й още доста работа, за да се подготви както трябва, а не можеше да се съсредоточи.
	Погледът му се спря върху гърдите й. Едва се бе удържала да не се впусне в лудо пазаруване на най-секси и най-съблазнителните нощнички. Вместо това се придържаше към обичайното си нощно облекло, но сега бялата камизолка и черните шорти, щамповани с пиратски черепи, лежаха скупчени на пода до леглото и Джорджи придърпа решително чаршафа до брадичката си.
	— Не забравяй, че в девет е последната ни среща с Попи.
	Той изпъшка и отново се вмъкна в дрешника.
	— Няма да издържа още един разговор за цветни аранжименти и бадеми „Джордан“, подпечатани с фамилния герб. Всъщност какво, по дяволите, са бадеми „Джордан“?
	— Бадеми с вкус на сапун. — Безпокойството, което не й даваше мира, откакто осъзна, че сега Брам има всичко, за което мечтаеше, я изстреля скоропостижно от леглото. — Ексцентричната измислица за темата „Скип и Скутър“ беше твоя идея и до партито остават само осем дни. Няма да се измъкнеш от тази среща.
	— Ще ти дам стотачка и ще ти направя масаж на гърба, ако ми спестиш това удоволствие.
	— Не ми трябва твоята стотачка. А що се отнася до масажа… По-добре се консултирай с анатомичния атлас, приятел, защото това, което разтриваш, не е гърбът ми.
	— Струва ми се, че досега не си имала оплаквания.
	Налагаше се да признае, че е прав.
	В крайна сметка Брам остана за срещата.


	Тежкият парфюм на Попи Патерсън, превзетият говор и гривните с подрънкващите висулки влудяваха и двамата, но тя несъмнено беше най-изобретателната и веща организаторка на светски събирания и приеми. Кръжащите хеликоптери и глутницата папараци изключваха парти на открито и на Попи й хрумна идеално решение — внушителната къща „Елдридж Маншън“ от двайсетте години на миналия век, построена в същия стил на английско имение, както и домът на семейство Скофийлд. Великолепната бална зала можеше спокойно да побере двестате гости, инструктирани да се облекат в костюмите от сериала „Скип и Скутър“.
	Чаз и Арън се присъединиха към групата, насядала около масата в трапезарията, за да обсъдят последните подробности. Започнаха с украсата и завършиха с храната. Менюто повтаряше дословно блюдата, поднасяни в различни епизоди от сериала, започвайки с ордьоврите: мини пици; миниатюрни сандвичи с фъстъчено масло във формата на сърчица; хотдози със същите размери, без кетчуп.
	Основното ястие бе по-изискано и Чаз започна да чете менюто на глас:
	— Салата „Ракета“ с пармезан от епизод четирийсет и втори „Скутър се среща с кмета“. Опашки от омари с ромова глазура и с манго, епизод втори „Вълнуващата конна езда“. Телешко филе, овкусено с черен пипер, епизод шейсет и трети „Съсипаният уикенд на Скип“.
	— „Ракета“? — прозина се Брам. — Нещо фламбе?
	— Това е рукола — обясни Чаз. — Ти я обичаш. — Огледа Попи, която носеше трикотажен костюм с цвят на шампанско от „Сейнт Джон“ и маркови слънчеви очила с големи изпъкнали стъкла, вдигнати върху черната й коса. — Радвам се, че се отказахте от онази гадост с помпозното название „Мус от гъши пастет“.
	Още от самото начало Попи даде да се разбере, че не желае да си има работа с двайсетгодишната икономка, чиято коса в момента беше боядисана в яркопурпурно, а при това дори не беше рок звезда.
	— За муса се споменава в епизод двайсет и осми „Проклятието на семейство Скофийлд“.
	— Когато Скутър нахрани _кучето_ с него.
	С напредването на дискусията очите на Брам постепенно добиваха изцъклен вид. Изминалите няколко седмици бяха доста странни. Брам излизаше рано сутрин за студиото и се връщаше късно вечер. Липсваше й, макар Джорджи да не можеше да си обясни защо… просто животът й се струваше скучен и пуст без постоянните им словесни двубои. Дори и нощните им лудории в леглото не можеха да запълнят тази празнота. Както винаги, сексът беше страстен и вълнуващ, ала нещо липсваше.
	Разбира се, че нещо липсваше. Доверие. Уважение. Любов. И бъдеще.
	При все това… Напоследък тя изпитваше все по-засилващо се, макар и неохотно, уважение към него. Не познаваше друг мъж, който би прибрал в дома си Чаз. Възхищаваше я умението му да открива най-грозноватата жена в тълпата и да я изпепелява с жарък поглед, докато не я накара да се почувства като супермодел. Освен това бе придобил изненадващо строга професионална етика. Но като цяло винаги поставяше себе си на първо място и това никога нямаше да се промени.
	Накрая Попи затършува в чантата си от змийска кожа, откъдето ги лъхна мирис на тежък парфюм.
	— Планирала съм малка изненада за вечерта — обяви тя. — Искам само да го знаете. Един от специалните ми щрихи, моя запазена марка. Ще ви хареса.
	Брам тутакси излезе от сънния си транс.
	— Каква изненада?
	— Хайде, хайде. Спонтанността е най-важното.
	— Не си падам много по спонтанността — промърмори Джорджи.
	Гривните на Попи дръннаха шумно.
	— Вие ме наехте, за да организирам зрелищно парти, и точно това правя. Ще бъдете на седмото небе от възторг. Обещавам.
	Брам нямаше търпение да изчезне, затова прекъсна протестите на Джорджи.
	— Съгласен съм с всичко, стига да не се налага да обувам чорапогащи и да пия безалкохолна бира.
	Скоро след това Попи си тръгна, а Брам се запъти към студиото.
	Джорджи искаше да монтира следващите части от филма си, а и трябваше да поработи върху ролята на Хелън. Но първо се обади на Ейприл. Двете, макар и от разстояние, съумяваха да работят върху костюмите и аксесоарите на Джорджи, а и последната проба наближаваше. След като свършиха разговора, Джорджи нахвърля още някои идеи за образа на Хелън, но не можа да се съсредоточи и накрая се качи на горния етаж, за да прегледа последните кадри, които бе заснела — група самотни майки, опитващи се да преживеят с минимална заплата. Разказите от първа ръка на тези отрудени жени я накараха за пореден път да осъзнае колко й бе провървяло в живота.
	За тези фотографски експедиции й бе помогнала Рори, предоставяйки й един от гаражите си. Там Джорджи оставяше колата си, която папараците не познаваха. Когато искаше да напусне незабелязано къщата, тя се измъкваше през задната порта и по алеята на Рори потегляше с тойотата корола, наета от Арън за нея. Досега папараците не бяха надушили хитрината й, а неочаквано за нея, видеокамерата й предоставяше известна доза анонимност. При все че жените, които тя интервюираше, я познаваха, Джорджи се движеше доста свободно из града.
	Неусетно изминаха няколко часа, преди Чаз да надникне в кабинета.
	— Твоят старец отново се нанася в къщата за гости.
	Джорджи вдигна рязко глава от монитора.
	— Баща ми?
	Чаз подръпна един от ярките си пурпурни кичури.
	— Каза, че така и не е успял да отстрани плесента от къщата си. Но на мен ми се струва, че просто иска да си поживее за сметка на Брам.
	Баща й не й вдигаше телефона от деня, в който тя го уволни. Какво означаваше внезапното му пристигане? Джорджи не се нуждаеше от поредната му лекция за лошия й вкус и пълната й некомпетентност. Освен това тя за нищо на света не желаеше да говори за Лора. Може би имаше право да уволни Лора, но в душата й заседна горчивина. Жалко, че Брам не беше вкъщи.
	В стаята влезе Арън, помъкнал няколко пакета.
	— Баща ти е на долния етаж.
	— Разбрах. — Джорджи искаше да довърши монтажа на филма, а не да се впуска в неизбежната разправия, затова стана и отиде при Чаз.
	— Виж… ако поне една мъничка частица от душата ти не ме ненавижда чак толкова много, ще го занимаваш ли известно време, само още един час? Моля те!
	Чаз доби замислен вид.
	— Добре… — подсмихна се самодоволно, — но само ако първо хапнеш нещо.
	— Престани да ме тормозиш.
	Отговорът на Чаз беше още по-сияйна самодоволна усмивка.
	Благодарение на готварските умения на вечно вкиснатата икономка, Джорджи си бе възвърнала изгубените килограми, но този факт не намали раздразнението й.
	— Съгласна! Но единият час започва да тече, след като се нахраня.
	— Връщам се след десет минути.
	И тя се върна с две чинии. В едната имаше салата с нарязани късчета сьомга и пресни зеленчуци, а върху другата се мъдреше гигантски сандвич — половин франзела, срязана по средата и натъпкана с всевъзможни меса, сирене и гуакамоле. Джорджи и Арън се спогледаха примирено, когато Чаз тръсна чинията със салатата пред него, а със сандвича пред Джорджи.
	— Имаш нужда от калории — оповести тя, когато Джорджи помоли да си разменят чиниите. — А Арън — не.
	Джорджи грабна сандвича.
	— Сега се изживяваш като експерт диетолог.
	— Чаз е експерт по всичко — додаде Арън. — Само я попитай.
	Чаз скръсти важно ръце пред гърдите си.
	— Зная, че вчера Беки най-после е разговаряла с теб.
	— Искаше просто да погледна компютъра й, това беше всичко — сви рамене Арън.
	— Голям си глупак! Не зная защо още си губя времето с теб.
	Джорджи знаеше, но не беше толкова глупава, че да ги осветли. Според нея Чаз беше по рождение възпитателка и бавачка.
	Когато дояждаше сандвича, Джорджи накара Чаз да слезе долу и да прави компания на баща й. Арън отиде да смени маслото на колата й, а Джорджи се върна към заниманието си. Неусетно се изниза един час.
	— Може ли да вляза?
	Джорджи вдигна стреснато глава и видя баща си, застанал на прага. Беше облечен със сиви шорти и светлосиня тениска, а косата му се нуждаеше от подстригване. Кимна към компютъра.
	— Какво правиш?
	Сега ще започне да я обсипва с упреци, но тя все пак му призна:
	— Имам ново хоби. Снимам филми.
	Той не й отговори, което още повече я изнерви. Джорджи разсеяно местеше мишката.
	— Всеки може да има хоби — промърмори тя и вирна брадичка. — Купих монтажно оборудване. Просто за развлечение.
	Баща й потри пръсти.
	— Разбирам.
	— Има ли нещо нередно в това?
	— Не. Просто съм изненадан.
	Навярно беше изненадан, защото идеята не му бе хрумнала.
	В стаята се възцари напрегната тишина. Младата жена се изправи в стола си.
	— Татко, зная, че не одобряваш моите методи, но не смятам занапред да ги обсъждам с теб.
	Баща й пристъпи от крак на крак и кимна.
	— Аз просто… исках да те попитам дали знаеш къде се намира електрическото табло в къщата за гости. Един от бушоните гръмна, а не бих искал да ровя наоколо, без първо да попитам.
	— Електрическото табло?
	— Няма значение. Ще попитам Чаз. — Стъпките му заглъхнаха надолу по коридора.
	Джорджи се втренчи озадачено в отвора на вратата. След онзи ден, когато я наплиска с вода в басейна, той се държеше необяснимо странно. Трябваше да поговори с него — съвсем откровено — но нима не се опитваше да го прави от години?
	Извърна се към монитора. Баща й имаше набито око. Искаше й се да му покаже заснетия материал, но имаше нужда от подкрепата му, а не от критиката му. Само ако можеха… да се държат непринудено, като баща и дъщеря.
	В съзнанието й отново се мярна откъслечна сцена.


	„Малка, бедно обзаведена стая… грозен златист килим… разхвърляни навсякъде книги… Родителите й танцуват някакъв бърз танц… и изведнъж започват да се гъделичкат. Гонят се из стаята. Баща й скача върху един стол. Майка й я грабва.
	— И сега какво ще направиш, разбойнико? Хлапето е у мен.
	И тримата се търкалят върху килима, заливайки се от смях.“


	Баща й бе излязъл да вечеря навън и Джорджи не можа да го попита дали споменът е истински, или си го бе измислила. Макар че едва ли щеше да има смисъл, тъй като Пол по принцип винаги отклоняваше въпросите й за миналото. Ала едно нещо трябваше да му признае: никога не говореше лошо за майка й, макар че очевидно бракът им е бил грешка.
	Когато се събуди на следващата сутрин, Джорджи беше истинско кълбо от нерви. До партито оставаше една седмица. Баща й се бе нанесъл отново в къщата за гости. Предстоеше й най-важното прослушване в кариерата й за роля, която никой не вярваше, че може да изиграе. _И…_ сега, след като фиктивният й съпруг бе подписал договор за филм, спокойно можеше да реши, че не се нуждае от нейните петдесет хиляди долара на месец, и да я зареже. Пъпката, която бе цъфнала на челото й, беше почти облекчение — малък проблем, който бързо и лесно можеше да се разреши.
	Останалата сутрин Джорджи прекара във фризьорския салон, където й направиха светли кичури и оформиха веждите й. Когато се прибра у дома, не можа да си намери място от притеснение. Толкова се вълнуваше, че не успя да се съсредоточи върху подготовката за прослушването. Затова взе камерата и реши да се измъкне от обсадата на папараците. Може би на „Санти Али“ ще успее да интервюира някоя от жените, които продаваха копия на маркови дрехи.
	Не бе виждала баща си през цялата сутрин, но той се появи тъкмо когато тя слизаше долу, понесла чантата с видеокамерата и останалото оборудване. Той пъхна ръка в джоба на елегантния панталон в цвят каки и подрънка с ключовете си.
	— Искаш ли следобед да отидем на кино?
	— Имаш предвид в киносалон?
	— Ще бъде забавно.
	Думите в устата му прозвучаха много странно.
	— Едва ли — промърмори Джорджи.
	— Тогава може би да обядваме заедно?
	Джорджи искаше по-скоро да приключи с неловкия разговор, затова преметна през рамо дръжката на чантата си и заговори припряно:
	— Не е нужно да се държиш толкова любезно. Това ме изнервя. Хайде, кажи каквото имаш да казваш — че съм некадърна, неблагодарна дъщеря. Че не разбирам от бизнес. Че…
	— Не си нито некадърна, нито неблагодарна. И нямам какво повече да ти кажа. Просто си мислех, че двамата бихме могли да отидем някъде заедно. — Извади ключовете от джоба си. — Няма значение. И без това трябва да свърша някои задачи. — Той излезе през входната врата.
	Джорджи остана изумена от нетипичното му отстъпление и го последва навън.
	Винаги бе харесвала сводестата веранда с покрития със сини и бели испански плочки под и малките вити каменни колони в същия ръждивокафяв цвят като мазилката на къщата. Пурпурните бугенвилии в единия край оформяха сенчест параван, а Чаз наскоро бе поставила още няколко теракотени делви, масивна резбована мексиканска пейка и дървен стол.
	— Татко, почакай.
	Без да се замисли, Джорджи зарови ръка в чантата.
	Въпросителното изражение на Пол се замени с подозрително, когато тя извади камерата и остави чантата на стола.
	— Сънувах един сън — поде тя. — Не е истински сън. По-скоро спомен… — Камерата беше нейната броня, нейната защита. Вдигна я до очите си и я включи. — Спомен за това, как вие двамата с мама танцувате и се закачате. Ти скочи върху един стол. Ние се смеехме и… бяхме щастливи. — Джорджи пристъпи по-близо. — Тези спомени, които ме връхлитат понякога… измислила съм си ги, нали?
	— Махни тази камера.
	Тя се намръщи, когато се блъсна в острия ръб на пейката, но продължи да снима.
	— Измислила съм ги, за да скрия истината, която нямам смелостта да си призная.
	— Джорджи, наистина…
	— Мога да броя.
	Тя заобиколи пейката и насочи обектива към баща си.
	— Зная, че си се оженил за нея само защото е била бременна с мен. Постъпил си почтено, но си мразел всяка минута от брачния си живот.
	— Прекалено драматизираш.
	— Кажи ми истината. — Тя започна да се изпотява. — Поне веднъж ми я признай и никога повече няма да заговоря за това. Не искам да те обвинявам. Можел си да я зарежеш бременна, но не си го направил. Можел си и мен да изоставиш.
	Той въздъхна и отново се върна на верандата, все едно му предстоеше изтощителна, неизбежна среща.
	— Въобще не беше така.
	Тя го заобиколи и му препречи пътя, заставайки между него и изхода.
	— Видях снимките й. Била е много красива. Зная, че е обичала да се забавлява.
	— Джорджи, махни тази камера. Казвал съм ти, че майка ти те обичаше. Не разбирам какво повече…
	— Казвал си ми също, че е била разсеяна и нехайна. Но просто си се опитвал да бъдеш дипломатичен. — Гласът й потрепери. — Не ме е грижа, дори да е била лекомислена и вятърничава купонджийка. Момиче за една нощ, за съжаление, с последствия. Аз просто…
	— Достатъчно! — Той размаха гневно пръст към камерата. Една вена запулсира върху челото му. — Веднага изключи това нещо!
	— Тя е била моя майка. Трябва да зная. Ако е била поредната празноглава красавица, поне ми го кажи.
	— Не беше! И повече никога не смей да говориш така за майка си! — Издърпа камерата от ръцете й и я запрати на пода, където тя се разби върху плочките. — Нищо не разбираш!
	— Тогава ми го обясни!
	— Тя беше любовта на живота ми.
	Думите му увиснаха във въздуха.
	Джорджи потрепери. Погледите им се кръстосаха. Лицето му се сгърчи от мъка. Главата й се замая, краката й се подкосиха.
	— Не ти вярвам.
	Баща й свали очилата си и се отпусна на пейката.
	— Майка ти беше… прекрасна — изрече той дрезгаво. — Истинска чаровница… Смехът беше за нея естествен като дишането. Тя беше умна — много по-умна от мен — и изключително духовита. Невероятно добра, никога не виждаше лошото в хората. — Ръката му трепереше, когато остави очилата на пейката. — Тя не умря при автомобилна катастрофа, Джорджи. Стана свидетел как приятелят на една бременна жена я биеше и тя се опита да й помогне. Той застреля майка ти в главата.
	— Не! — ахна ужасено Джорджи.
	Пол опря лакти върху коленете си и сведе глава.
	— Болката, която изпитах, когато я загубих, беше непоносима. Ти не разбираше защо я няма и през цялото време плачеше. Не можех да те успокоя. Едва имах сили да те нахраня. Тя толкова много те обичаше, че щеше да страда от слабостта ми. — Разтри лицето си с длани. — Спрях да ходя на прослушвания. Беше ми невъзможно. Актьорската игра изисква да изразяваш свободно чувствата си, а аз бях заключил сърцето си. — Прокара пръсти през косата си. — Не можех да понеса отново да преживея подобна болка. Обещах си никога повече да не обичам друг човек толкова силно, колкото обичах нея.
	Пронизващ спазъм стегна гърдите й.
	— И си спазил обещанието си — прошепна младата жена.
	Пол вдигна глава и тя видя напиращите сълзи в очите му.
	— Не, не го спазих. И виж докъде ни доведе това.
	Отне й минута да проумее думите му.
	— Мен? Обичал си ме толкова силно?
	— Звучи изненадващо, нали? — изсмя се той горчиво.
	— Аз… трудно ми е да повярвам.
	Пол отново наведе глава и побутна с обувка счупената камера.
	— Предполагам, че съм по-добър актьор, отколкото си мислех.
	— Но… защо? Ти винаги беше толкова студен. Толкова…
	— Защото трябваше да продължа напред! — прекъсна я той яростно. — Заради нас. Не можех да си позволя отново да рухна.
	— През всичките тези години? Тя умря толкова отдавна.
	— Отчуждеността се превърна в навик. Безопасно място за съществуване. — Той стана от пейката. За пръв път, откакто го помнеше, баща й изглеждаше по-възрастен от годините си. — Понякога толкова много приличаш на нея. Твоят смях. Твоята доброта. Но ти си по-практична от нея и не си толкова наивна.
	— Също като теб.
	— Ти си такава, каквато си, и точно затова те обичам. Винаги съм те обичал.
	— Аз никога не съм се чувствала… много обичана.
	— Разбирах го, но не знаех как да го променя, затова се опитвах да го компенсирам, като се посветих изцяло на кариерата ти. Исках да се убедя, че правя най-доброто за теб, но през цялото време осъзнавах, че не е достатъчно. Дори никак.
	Жалостта растеше в гърдите и ведно с тъгата за всичко, от което е била лишена, и увереността, че майка й, жената, която баща й описваше, нямаше да иска да го види такъв.
	Той взе очилата и потърка горната част на носа си.
	— Когато видях в какво състояние беше, след като Ланс те изостави, колко страдаше и се измъчваше, ми идеше да го убия. Но самият аз не съумях да те утеша. А след това се омъжи за Брам. Не мога да забравя миналото, но зная, че го обичаш, и се опитвам да го приема.
	Джорджи едва не възрази, но навреме прехапа език.
	— Татко, разбирам колко те нараних и обидих, като ти заявих, че смятам занапред сама да направлявам кариерата си, но аз искам просто… да бъдеш мой баща.
	— Ти съвсем ясно ми даде да го разбера. — Пол вдигна лице към нея. Изглеждаше по-скоро разтревожен, отколкото обиден. — Ето какъв е моят проблем. Познавам добре този град. Може би е проява на извънредно голямо самочувствие или прекалено желание да те закрилям, но не вярвам, че някой друг ще постави твоите интереси над своите.
	За разлика от него, осъзна тя, при все че невинаги бе съгласна с резултатите.
	— Трябва да ми се довериш — рече Джорджи тихо. — Ще искам мнението ти, но окончателното решение — правилно или погрешно — ще бъде мое.
	— Мисля, че това отдавна трябваше да се случи — кимна той нерешително и се наведе, за да вдигне счупената видеокамера. — Съжалявам за камерата. Ще ти купя нова.
	— Всичко е наред. Имам резервна.
	И двамата се умълчаха. Чувстваха се неловко. Но знаеха, че най-трудното беше зад гърба им.
	— Джорджи… не зная как точно се случи, но изглежда… — Завъртя в ръка счупения корпус на камерата. — Има вероятност — малка вероятност — може би… ще подновя кариерата си.
	Разказа й за посещението на Лора и за настойчивостта й да му стане агент, както и за уроците по актьорско майсторство, които бе започнал да посещава. Изглеждаше едновременно засрамен и малко объркан.
	— Забравил съм колко обичах работата си. Чувствам, че най-после правя това, с което отдавна трябваше да се заема. Сякаш… съм се завърнал у дома.
	— Не зная какво да кажа. Това е прекрасно. Изумена съм. И развълнувана. — Джорджи докосна ръката му. — Ти беше блестящ онази вечер, когато чете ролята на бащата в „Къща на дървото“. А аз така и не ти го казах. Предполагам, че не си единственият, който таи чувствата и мислите си. Кога имаш прослушване? Разкажи ми повече.
	Той й разказа накратко сценария, описа героя си и сподели впечатленията си от първия урок. Докато гледаше оживеното му лице, Джорджи имаше чувството, че наблюдава човек, който най-после е започнал да руши емоционалните си окови.
	Разговорът се насочи към Лора.
	— Не мога да я обвинявам, задето ме ненавижда — промърмори Джорджи виновно. — Може би не биваше да го правя, но исках да започна начисто и не виждах друг изход.
	— Сигурно ще ти е трудно да го повярваш, но изглежда, Лора не ти се сърди. И аз самият не го разбирам. Ти направо заби прът в колелото на доходите й, но вместо да изпадне в депресия, тя е… не зная… развълнувана, пълна с енергия… не зная точно как да го определя. Тя е необикновена жена, много по-храбра, отколкото съм предполагал. Тя е… интересна.
	Джорджи го изгледа изпитателно. Той стана от пейката. Отново се възцари неловка тишина. Баща й опря ръка на колоната.
	— Как ще продължим от тук нататък, Джорджи? Много бих искал да стана бащата, който искаш да имаш, но ми се струва, че малко съм закъснял. Нямам представа какво да правя.
	— Не ме гледай. Аз съм емоционално травмирана от всички жестоки побои, които ми нанесе през годините. — Отново прибягваше до дразнещото си остроумие, но не можеше да измисли какво друго да му каже, освен че искаше той просто да я прегърне. Джорджи скръсти ръце пред гърдите си. — Може би като за начало не е зле да опитаме с една бащинска прегръдка.
	За нейна изненада баща й стисна очи, сякаш го прониза остра болка.
	— Аз… май съм забравил как се прави това.
	Пълната му безпомощност я трогна.
	— Може би все пак ще опиташ.
	— О, Джорджи… — Той протегна ръце напред, притегли я към гърдите си и я притисна тъй здраво, че ребрата й едва не изпукаха. — Толкова много те обичам. — Сгуши главата й под брадичката си и я залюля, като че ли беше малко дете. Беше тромаво, непохватно и прекрасно.
	Тя зарови лице в яката на тениската му. Не беше лесно и за двамата. Джорджи трябваше да поеме инициативата, но сега, когато разкриха сърцата си, тя щеше да го стори с радост.


>	22

	Внушителната постройка „Елдридж Маншън“ бе служила за декор на десетки филми и телевизионни сериали, но никой досега не я бе виждал в този вид — до входния портал се стигаше по две пътеки, над които бяха опънати високи тенти. По-голямата, снежнобяла, с пищна украса и надпис „Имение Скофийлд“, водеше към главния вход. Върху по-малката зелена тента, разположена малко по-настрани, бе написано: „Само за слуги“.
	Гостите се смееха, докато слизаха от лимузините, бентлитата и поршетата. В унисон с духа на партито, онези, които бяха облечени във вечерни рокли, смокинги, елегантни екипи за тенис или костюми „Шанел“, навирваха носове и се насочваха към главния вход, но Джак Пейтриът не беше вчерашен. Легендарната рок звезда, в най-удобните си джинси и карирана памучна риза, нахлузил градински ръкавици и затъкнал в колана пакетчета със семена, бодро се запъти към входа за слугите, хванал под ръка съпругата си. Семплата черна рокля на Ейприл, обичайната униформа на икономките, щеше да е безлична, ако не беше елегантният корсет с дълбоко деколте, сътворен от Ейприл специално за случая. Два ключа, предназначени да отключват всякакви врати, висяха на черен копринен шнур, сгушени кротко във вдлъбнатината между гърдите й. Дългата й руса коса бе прибрана в хлабав и много секси кок.
	Рори Кийн, в скромна рокля на френска камериерка, настигна Джак и Ейприл до входа за прислугата. Кавалерът й за вечерта, жизнерадостен капиталист спекулант, издокаран в ливрея на иконом, не беше любовник, а приятел, който я придружаваше на подобни светски сбирки.
	Родителите на Мег влязоха през главния вход. Актьорът и драматург Джейк Коранда беше в изискан бял костюм, подчертаващ смуглата му кожа, а прелестната му съпруга Фльор Савагар Коранда блестеше в елегантна рокля от шифон на цветя, падаща на причудливи дипли около стройната й фигура. Мег, облечена като хипарката Зуи, най-добрата приятелка на Скутър, предпочете да мине през входа за слугите, съпроводена от спътника си за вечерта — безработен музикант и същински двойник на Джон Ленън от седемдесетте години на миналия век.
	Чаз стоеше до вратите на балната зала, дивейки се на себе си, задето бе позволила на Джорджи да избере костюма й. И ето я сега, накипрена като шибан _ангел_, в проблясваща сребриста рокля и _ореол_ от станиол, прикрепен към голямата оранжева перука. Щом повдигнеше очи, можеше да види оранжевите къдрици, спускащи се над веждите й. Идеята бе хрумнала на Джорджи от епизод тринайсети — „Сънят на Скип“. Когато Чаз възропта срещу костюма, Джорджи я дари със странна усмивка, заявявайки, че Чаз била предрешен ангел. Какво, по дяволите, означаваше това?
	Задължението й беше да помага на Попи, организаторката на вечерта, като следи зорко дали всичко върви гладко, но основното занимание на Чаз беше да се пули невярващо на цялото това съзвездие, изсипало се от холивудските небеса. Според Попи това парти беше най-важното събитие за цялото лято и дори знаменитости, които не познаваха лично Брам и Джорджи, бяха умолявали за покани.
	— Никакви дизайнерски чанти — не спираше да повтаря Джорджи на Попи, което Чаз не можеше да проумее, но след като Джорджи й обясни, мигом се съгласи с нея.
	Полираните первази от орехово дърво по стените и лампериите на тавана в балната зала проблясваха на светлината от кристалните полилеи. Върху кръглите, яйченожълти покривки на масите бяха постлани по-малки покривчици от тафта на бледолилави и сини карета. Кичести сини хортензии, вдъхновени от встъпителните кадри на сериала, подредени в яркожълти порцеланови чайници, украсяваха масите. До всеки прибор се виждаха миниатюрен модел от карамелизирана захар на имението „Скофийлд“ ведно с менюто в сребърна рамка за фотографии, върху което бяха гравирани гербът на фамилията Скофийлд и малък отпечатък от лапата на Бътърскоч, котаракът на Скутър. Върху четирите огромни телевизионни екрана, разположени по стените на залата, се въртяха без звук епизоди от сериала.
	Чаз видя Арън да върви към нея с миловидна, но малко смотана и непохватна брюнетка, която сигурно беше Беки. Арън нямаше да има кураж да я покани, но Чаз не го остави на мира и той накрая капитулира. Благодарение на нея той изглеждаше значително по-добре.
	— Нужен ти е единствено хубав костюм — бе заявила тя, докато го убеждаваше да се облече като адвоката на семейство Скофийлд. — Който да е ушит специално за теб. И накарай Джорджи да го плати.
	Едно нещо не можеше да се отрече за Джорджи — не беше скръндза. Тя дори изпрати Арън при шивача на баща си.
	С прилична прическа, контактни лещи, тяло, което от ден на ден ставаше все по-стройно, и хубави дрехи вместо идиотските тениски, надраскани с тъпи изречения от видеоигри, той се беше превърнал в съвсем друг човек.
	— Чаз, това е Беки.
	Беки беше малко пълничка, с блестяща тъмна коса, кръгло лице и свенлива дружелюбна усмивка. На Чаз й хареса усърдието, с което тя се опитваше да не зяпа знаменитостите, тълпящи се в залата.
	— Здравей, Чаз. Страхотен костюм.
	— Чувствам се малко глупаво в него. Но ти благодаря.
	— Беки работи в отдел „Човешки ресурси“ в една здравна застрахователна компания — поясни Арън, като че ли Чаз вече не го знаеше. Беше й известно и че родителите на Беки са дошли от Виетнам, но самата Беки се е родила в Лонг Бийч.
	Тя огледа бялата блуза на Беки с V-образно деколте, късата черна пола, тъмния чорапогащник и обувките с десетсантиметрови тънки токчета и кимна одобрително.
	— Изглеждаш супер в шофьорски костюм.
	— Арън го предложи.
	Всъщност Чаз бе предложила Беки да се облече като Лулу — секси шофьорката на адвоката на семейство Скофийлд. Предположи, че Беки ще е ужасно изнервена за тазвечерното парти, и е по-добре да е облечена в нещо по-обикновено — така ще се притеснява по-малко.
	— Честно казано, беше идея на Чаз — изтърси Арън, макар че Чаз нямаше да му пили на главата, ако си бе премълчал.
	— Благодаря — усмихна се Беки. — Истината е, че бях доста нервна заради тази вечер.
	— Страхотна първа среща, нали?
	— Невероятна! Още не мога да повярвам, че Арън ме покани. — Беки го погледна със сияйна усмивка, сякаш той беше най-готиният мъж на света, което едва ли можеше да се твърди за него, при все че изглеждаше много по-добре, отколкото преди.
	Когато Арън й се усмихна топло в отговор, Чаз изпита ревност. Не защото искаше да бъде гадже с Арън, а защото свикна да се грижи за него. Дори му разказа за всички гадости, които бе преживяла. Но ако отношенията му с Беки станеха сериозни, той навярно ще иска да говори само с нея. А може би Чаз ревнуваше, защото и тя си мечтаеше някой наистина свестен мъж, а не похотлив мръсник да я гледа по същия начин, както Арън гледаше Беки. Не сега, но някой ден.
	— Това е Мел Саша Холидей — посочи Арън към висока, слаба жена с дъга тъмна коса. От дългата верижка на шията й върху корсажа на елегантната й сатенена рокля висяха очила за четене. Беше облечена като секретарката на госпожа Скофийлд, само дето беше много по-секси. — Саша е една от най-добрите приятелки на Джорджи — обясни Арън на Беки.
	— Познах я от рекламите на „Холидей Хелти Ийтинг“ — кимна Беки. — Невероятна е. На живо дори е още по-слаба.
	Чаз смяташе, че е прекалено кльощава и погледът й е малко напрегнат, но не каза нищо.
	Тримата продължиха да стоят близо до вратата, опитвайки се да не се взират в парада от звезди — като се започне от Джейк Коранда и Джак Пейтриът, всички актьори от „Скип и Скутър“ и се стигне до партньорите на Джорджи от други филми. Мег й махна от другия край на залата и Чаз също й помаха в отговор. Кавалерът на Мег приличаше на загубеняк и Чаз си помисли, че тя заслужаваше някой много по-добър. Съдейки по изражението на бащата на Мег, той напълно споделяше мнението й.
	Чаз се изненада, като видя да влиза Лора Муди, бившата агентка на Джорджи, но не беше чак толкова потресена, колкото Попи, която изглеждаше така, сякаш всеки миг ще получи инфаркт. Лора беше поканена още преди Джорджи да я уволни, но никой не очакваше тя да дойде.
	— Къде са госпожица Йорк или господин Шепърд? — прошепна Беки на Арън.
	На Чаз й прозвуча странно да ги наричат така. Арън погледна часовника си.
	— Те ще се появят тържествено, с гръм и блясък. Идеята е на Попи. — Лицето му пламна. — Имам предвид истинската Попи, а не супергероинята от стратегическите видео игри. — Изгледа намръщено Чаз. — Престани да се смееш. Държиш се инфантилно… и непрофесионално. — Но той също прихна и обясни на Беки, че говори за организаторката на партито, властна и досадна персона, която двамата с Чаз не можеха да понасят.
	Докато похапваха ордьоври, Рори Кийн се приближи, за да поговори с тях, което беше супержестоко, защото всички останали гости решиха, че и те са випове. Лора също се присъедини към компанията. Не изглеждаше притеснена, че е тук, макар всички да знаеха, че Джорджи я бе уволнила, а на всичкото отгоре беше дошла без кавалер.
	Попи и сервитьорите насочваха гостите към парадното фоайе, където щяха да се появят младоженците. Чаз започна да се притеснява. Джорджи беше свикнала да е на сцената, но тази вечер бе различна. Момичето не искаше съпругата на Брам да се препъне или да се изложи пред всички тези хора. Музикантите засвириха увертюра от Моцарт или от някое подобно светило. Брам се появи от вратата на първия етаж. Чаз за пръв път го виждаше в смокинг, но той се държеше толкова непринудено, сякаш всеки ден се разхождаше в смокинг из къщата — истински Джеймс Бонд, Джордж Клуни или Патрик Демпси, само че с по-светла коса. Изглеждаше богат и прочут и Чаз се изпълни с гордост, че тъкмо тя се грижи за него.
	Той се приближи до подножието на величественото стълбище и вдигна глава. Музиката се извиси и в този миг се появи Джорджи. Чаз изпита същия прилив на гордост. Джорджи сияеше от здраве и вече не беше измършавяла страдаща жена с хлътнали очи. И всичко това бе дело на Чаз. Момичето погледна към Брам и видя, че той бе занемял от красотата й.


	Джорджи бе настояла да пристигнат на партито поотделно, затова Брам я виждаше едва сега. Почти очакваше тя да се появи в костюма на скункс на Скутър, както го бе заплашила. Но би трябвало да я познава по-добре и да не й повярва нито за секунда.
	Джорджи изглеждаше така, сякаш бе притичала гола през кристален полилей. Роклята й приличаше на изящно изваяна колона от искрящ лед и обгръщаше плътно високата й стройна фигура до коленете, откъдето се разширяваше на ефирни дипли до пода. Фина лента от кристална дантела прихващаше плата на едното рамо, оставяйки другото голо. Тясна дантелена платка разсичаше тялото по диагонал, позволявайки да се зърне белоснежна кожа през прозирната тъкан.
	Точно това очакваше да види публиката през осемте сезона — образ, който им бе отнет заради безотговорното поведение на Брам. Превръщането на Скутър Браун от бездомно сираче в елегантна жена с щедро и благородно сърце и жизнерадостна искреност, които нито един Скофийлд не притежаваше. Брам беше потресен. Можеше да се заяжда и да се отнася несериозно към Скутър, но това интелигентно, изтънчено създание му се струваше почти… опасно.
	Косата й бе съвършена. Тъмните меки къдрици бяха прибрани на тила и само няколко кичура обрамчваха лицето й в стилен безпорядък. Въпреки решението на Джорджи да разчита изцяло на Ейприл, тя притежаваше вроден усет за това, което й отиваше, и не бе направила грешката да позволи на някого да развали естествено светлата й кожа с изкуствен загар. Нито пък се бе накичила с бижута. От ушите й висяха впечатляващи диамантени обици, но шията бе гола. Нямаше нужда да се подчертава красотата й.
	Редом с нея стоеше Пол, а ръката й бе непринудено отпусната върху ръкава на смокинга му. Първоначалният план не предвиждаше баща й да я придружава и израженията на усмихнатите им лица слисаха Брам. Знаеше, че напоследък Пол прекарва доста време с нея, но тъй като работеше до късно, нямаше представа каква бе причината за това затопляне на отношенията между баща и дъщеря.
	Пол и Джорджи заслизаха по стълбите. Брам не можеше да откъсне поглед от нея. Според холивудските стандарти тя не се смяташе за красавица, но проблемът беше не в нея, а в стандартите. Тя беше много по-интересна и неповторима от така наречените калифорнийски красавици, плод на многобройни липосукции и пластични операции, наблъскани с ботокс и силикон, с издути рибешки устни, приличащи на скелети, като някакво съвременно превъплъщение на Франкенщайн.
	Когато тя се спря на площадката, Брам със закъснение си спомни, че трябваше да изкачи стъпалата, за да я пресрещне. Но тя беше свикнала той да забравя репликите си и не чака дълго. Брам най-сетне с усилие отлепи краката си от пода и се изкачи по стълбището, като спря на три стъпала под нея. Извърна се леко към гостите и протегна ръка с дланта нагоре. Сладникаво и изтъркано, но тя заслужаваше възможно най-романтичното посрещане. Пол целуна Джорджи по бузата, кимна на Брам и освободи сцената за булката и младоженеца. Топлата ръка на Джорджи се плъзна в неговата. Гостите избухнаха в бурни аплодисменти, когато тя слезе по трите стъпала до него.
	Двамата се обърнаха към балната зала, препълнена със сияйни усмивки и грейнали лица, макар че несъмнено половината от присъстващите правеха залози колко дълго ще изтрае този брак. Джорджи вдигна глава към него. От очите й струеше нежност. Той повдигна пръстите й до устните си и благоговейно ги целуна. Можеше да изиграе шибания Прекрасен принц не по-зле от Ланс Загубеняка.
	Но му беше дяволски трудно да запази цинизма си. Може би тази вечер се разиграваше поредната холивудска вълшебна приказка, ала илюзията приличаше на истина.


	Джорджи искаше илюзията да е истина. Тази нощ. Приказната искряща рокля. Приятелите около нея, непривично нежното изражение на баща й. Единствено мъжът, застанал до нея, беше фалшив. Но тази вечер не й се струваше такъв. Двамата се смесиха с гостите, облечени удивително разностилно — с джинси и тенис полички, смокинги и училищни униформи. Трев и Саша бяха изявили желание да вдигнат тост, но когато всички насядаха около масите, Пол неочаквано се изправи с чаша в ръка.
	— Тази вечер празнуваме брачните клетви, в които тези невероятни хора са се врекли един на друг. — Погледна към Джорджи. — Единият от тях… обичам много. — Гласът му пресекна и очите на Джорджи се наляха със сълзи. — Другият… започвам да харесвам.
	Всички се засмяха, включително и Брам. За Джорджи изминалата седмица, прекарана с баща й, беше странна и прекрасна. Да знае колко много я обича той — колко силно е обичал майка й — означаваше всичко за младата жена. Но когато Пол започна да говори за щастливото бъдеще на младоженците, искрената усмивка на Джорджи започна да помръква. Да разкаже истината на баща си, вместо да се опитва да скрие грешките си от страх да не го разочарова, беше следващата крачка по дългия път към пълната независимост.
	Едва тази сутрин Пол й призна, че е поканил бившата й агентка за своя дама на вечерта. Джорджи се радваше, че го бе направил, при все че се чувстваше доста неловко да посрещне Лора.
	— Ще бъде добре за нея — й каза той. — Така всички ще видят, че ти все още я смяташ за част от най-близкия си кръг.
	— Освен това е идеален начин околните да разберат, че ти се връщаш към актьорската професия и Лора ще те представлява — опита се да се пошегува Джорджи.
	Лицето на баща й се помрачи.
	— Джорджи, това не е причината…
	— Зная, че не е — побърза да го прекъсне тя. — Не исках да прозвучи така.
	Двамата се нагаждаха към новите си отношения и се стараеха някоя грешна стъпка да не развали крехкото им разбирателство. Тя го смушка в ребрата, за да го разсмее.
	След първия тост последваха други — закачливият на Трев, топлият на Саша, но и двата забавни и приятелски. Когато вечерята бе сервирана, гостите започнаха все по-често да почукват по чашите с вода. Публичните им целувки вече не изглеждаха толкова престорени. Джорджи за пръв път беше с мъж като Брам Шепърд, който толкова да обичаше да се целува… и при това го правеше невероятно добре. За пръв път беше с мъж, чиито целувки й доставяха такава наслада.


	На съседната маса Лора забоде вяло вилицата си в омара и скришом оправи презрамката на сутиена си. За тази вечер бе решила да облече официална рокля, като по-голямата част от останалите дами, но в последната минута промени решението си. Това беше делова среща и Лора не можеше да си позволи да подръпва дълбокото деколте на корсажа, от където неминуемо ще надникне повечко плът, или да се притеснява, че голите й ръце не са достатъчно загорели. Вместо това избра семпъл бежов делови костюм, блуза, драпирана около врата, и перли — облекло, което обикновено носеше госпожа Скофийлд. Като се изключи постоянният й проблем с презрамките на сутиена, Лора имаше съвсем благоприличен вид.
	Поканата на Пол беше истински шок. Беше му позвънила, за да му съобщи, че се е провалил на първото си прослушване, но агентът по кастинга искаше да се срещнат за друга роля. Тъкмо се впусна в обичайните утешения, подходящи за наранено его, когато той я прекъсна:
	— Не бях подходящ за ролята, но прослушването беше чудесна тренировка. — И след това я покани на партито.
	Би била последна глупачка, ако откажеше. Появата й на такава звездна сбирка щеше да върне малко от блясъка на професионалната й репутация, което Пол отлично съзнаваше. Но не можеше да не остане нащрек. Леденото излъчване на Пол беше идеална противоотрова срещу привлекателната му външност и другите мъжки достойнства. Ала напоследък той изглеждаше странно уязвим и тя се изкушаваше да погледне на него от друг, малко необичаен ъгъл.
	За щастие, Лора прекрасно знаеше колко опасни могат да бъдат фантазиите, подтикващи жените да се вживяват в ролята на спасителки. Беше наясно какво иска от живота и нямаше намерение да прецака всичко само защото Пол Йорк се е оказал много по-сложна и интересна личност, отколкото бе смятала. И какво от това, че понякога се чувстваше самотна? Дните, когато позволяваше на някой мъж да я отвлече от реалните цели, отдавна бяха останали зад гърба й. Пол беше само един клиент и за работата й беше изгодно да я видят на това парти.
	През цялата вечер той беше изключително внимателен към нея — съвършеният джентълмен, но Лора беше прекалено нервна, за да се храни. Докато останалите гости на масата бяха заети с оживени разговори, тя се наведе към Пол.
	— Благодаря, че ме покани. Задължена съм ти.
	— Трябва да признаеш, че срещата с Джорджи не беше толкова неловка, колкото се опасяваше.
	— Само защото дъщеря ти е превъзходна актриса.
	— Престани да я защитаваш. Тя те уволни.
	— Трябваше да ме уволни. А вие двамата през цялата вечер не спряхте да се усмихвате един на друг, така че не ми се прави на корав пич.
	— Просто си поговорихме. Това е всичко. — Той посочи ъгълчето на устата си, за да й покаже, че се е изцапала.
	Засрамена, Лора грабна салфетката, но не уцели мястото и се наложи Пол да изтрие устните й със своята.
	Когато отдръпна ръката си, Лора грабна чашата с вода.
	— Трябва да е бил велик разговор.
	— Такъв беше. Напомни ми да ти го разкажа следващия път, когато съм пиян.
	— Не мога да си те представя пиян. Самодисциплината ти е прекалено силна.
	— Случвало се е.
	— Кога?
	Тя очакваше да подмине въпроса й, но той не го направи.
	— Когато съпругата ми умря. Напивах се всяка нощ, след като Джорджи заспеше.
	Това беше Пол Йорк, когото Лора тепърва започваше да опознава. Дълго го изучава изпитателно, сетне попита:
	— Каква беше съпругата ти? Не е нужно да ми отговаряш, ако не желаеш.
	Той остави вилицата си.
	— Тя беше невероятна жена. Блестяща. Забавна. Безкрайно добра. Не я заслужавах.
	— Тя навярно не е била на същото мнение, иначе е нямало да се омъжи за теб.
	Пол изглеждаше малко смутен, сякаш толкова бе свикнал да се смята за недостоен за жена си, че не можеше да си представи да е другояче.
	— Когато умря, наскоро бе навършила двайсет и пет — промълви той. — Съвсем млада, почти момиче.
	Лора нервно затъркаля перлите между пръстите си.
	— И ти още я обичаш.
	— Не и по начина, който си мислиш. — Той докосна с десертната лъжичка миниатюрното захарно имение на семейство Скофийлд, надвиснало леко над чинията му. — Предполагам, че двайсет и пет годишният мъж, който все още живее някъде в мен, винаги ще я обича, но това беше много отдавна. Тя беше страшно разсеяна. Случваше се да откривам ключовете на колата в хладилника, а понякога в чантата й. Не се интересуваше от външността си. Това ме подлудяваше. Винаги губеше копчета или късаше разни неща…
	По гърба на Лора полазиха тръпки.
	— Трудно ми е да си те представя с такава жена. Жените, с които излизаш, са толкова елегантни.
	Той сви рамене.
	— Животът е изтъкан от безпорядък. Но аз винаги се опитвам да открия някакъв ред.
	Тя сгъна салфетката в скута си.
	— Но не си се влюбил в никоя от тях.
	— А ти откъде знаеш? Може би съм се влюбил и съм бил отхвърлен.
	— Едва ли. Ти си Гран При във всички залагания на бившите съпруги. Надежден и порядъчен, умен и красив.
	— Бях прекалено зает с кариерата на Джорджи, за да се оженя отново.
	Лора долови в думите му упрек към самия себе си.
	— Ти си отгледал прекрасна дъщеря и през годините си направил толкова много за нея — изтъкна тя. — Чувала съм най-различни истории. Като дете Джорджи не могла да устои пред микрофон и балетни пантофки. Престани да се измъчваш от несъществуваща вина.
	— Тя обичаше да се изявява пред публика. Случвало се е, ако за миг я изпусна от поглед, да се качи на масата и да танцува. — По лицето му пробяга сянка. — Но при все това не биваше толкова да я притискам. На майка й никак нямаше да се понрави.
	— Хей, лесно е да критикуваш, когато наблюдаваш от небесната висота, докато някой друг носи цялата тежест.
	Лора имаше дързостта да се пошегува със святата му жена и лицето му тутакси доби студено и затворено изражение. В миналото тя щеше да стори всичко по силите си, за да замаже непростимия гаф и да измоли прошката му, но сега не мигна дори когато Пол мрачно смръщи вежди. Вместо това се наклони напред и прошепна:
	— Остави миналото там, където му е мястото — в спомените.
	Той рязко вдигна глава, а гневните искри в очите му я пронизаха като куршуми.
	Тя срещна смело погледа му.
	— Крайно време е.
	Затварянето в себе си беше обичайното оръжие на Пол Йорк и тя очакваше да се оттегли в черупката си, ала той не го направи. Ледът в очите му се стопи.
	— Интересно, Джорджи ми каза същото.
	Той вдигна салфетката, която Лора бе изпуснала, и я удостои с продължителен поглед, от който дори костите й омекнаха.


>	23

	Отначало Чаз забеляза сервитьора, защото беше симпатичен и не приличаше на актьор. Нисък, но добре сложен, с късо подстригана тъмна коса. Докато разнасяше чиниите с ордьоврите, не спираше да стрелка околните с любопитни погледи някак си крадешком. Но и тя правеше същото, затова не й направи особено впечатление. Ала после забеляза някаква непохватност в него, докато се обръщаше.
	Когато най-после Чаз се досети какво прави сервитьорът, тя толкова се вбеси, че едва се сдържа тутакси да не се нахвърли върху него. Но изчака, докато приключи сервирането, извини се и се измъкна в коридора за прислугата, където го откри да подрежда чинии върху метална количка. Когато я видя, той огледа ореола й и закачливо се ухили:
	— Здрасти, ангелче. Какво мога да направя за теб?
	Чаз погледна баджа му.
	— Можеш да ми дадеш камерата си, Маркъс.
	Закачливата му усмивка мигом се стопи.
	— Не разбирам за какво говориш.
	— Имаш скрита камера.
	— Ти си луда.
	Тя се опита да си припомни къде криеха камерите си разследващите репортери.
	— Зная коя си ти — изтърси сервитьорът. — Работиш за Брам и Джорджи. Колко ти плащат?
	— Повече, отколкото ти получаваш. — Маркъс не беше висок, но беше мускулест и жилав и Чаз малко късно осъзна, че може би трябваше да извика някой от охраната да се справи с неприятната ситуация. Но наоколо имаше доста хора и тя реши, че е по-добре да не се вдига излишен шум. — Или ще ми дадеш камерата, Маркъс, или ще извикам някой да ти я вземе.
	Явно думите й прозвучаха доста убедително, защото мъжът се притесни. Фактът, че го е изплашила, макар и малко, повдигна духа й и я окуражи.
	— Това не те засяга — тросна се той.
	— Ти само се опитваш да си изкарваш прехраната. Да, разбирам, дай ми камерата и ще забравим за цялата случка.
	— Не бъди такава кучка.
	Без да отговори, Чаз се приближи и ръката й се стрелна към горното копче на жилетката му, което малко се отличаваше от останалите. Копчето остана в ръката й, но не се откъсна, защото бе прикрепено към тънък кабел.
	— Хей!
	Тя дръпна още по-силно и го откъсна.
	— Тук камери не се допускат. Нима не ти е известно?
	— А на теб какво ти пука? Имаш ли представа колко плащат фотоагенциите за подобни тъпотии?
	— Недостатъчно.
	Лицето му стана яркочервено, но той не можеше да измъкне камерата от ръцете й, без да го видят. Чаз тръгна по коридора, а Маркъс се повлече след нея.
	— Виж, можеш да продадеш своята история. За работата си при тях. Обзалагам се, че като нищо ще получиш сто хилядарки. Върни ми камерата и аз ще те свържа с точния човек. Той всичко ще уреди.
	_Сто хиляди долара…_
	— Дори не е задължително да казваш нещо лошо за тях.
	Тя не отговори. Просто се отдалечи.
	_Сто хиляди долара…_


	След вечерята пуснаха смешен видеомонтаж с клипове от „Скип и Скутър“. Малко преди да разрежат сватбената торта, в залата се появи Дърк Дюк с микрофон в ръка. Той беше най-популярният диджей в града — истинското му име беше Адам Ливенщайн — и Попи го бе наела да подбира музиката за танците, които щяха да започнат след половин час. Дърк беше нисък, със заострена като куршум глава, татуировка на врата и харвардско образование, което с всички сили се стараеше да скрие. Днес вместо обичайните джинси бе навлякъл смокинг, който явно не му беше по мярка.
	— Здравейте, всички! Жесток купон! Да аплодираме Джорджи и Брам.
	Публиката послушно заръкопляска.
	— Всички вие сте фенове на „Скип и Скутър“. Страхотно е, нали, да видим Брам и Джорджи женени?
	Последваха нови аплодисменти и две изсвирвания, едното от Мег.
	— Събрали сме се тук да отпразнуваме един брак, сключен преди два месеца. Брачна церемония, на която никой от нас не бе поканен. Явно не сме били достатъчно достойни.
	Смях.
	— А тази вечер… Ще поправим този пропуск…
	Появиха се четирима сервитьори, понесли сводеста беседка, драпирана с бял тюл и украсена със сини хортензии. Зад тях пристъпваше Попи, с дълга до земята черна рокля, самодоволно усмихната.
	Джорджи смушка Брам с лакът.
	— Мисля, че Попи току-що ни поднесе обещаната изненада. Същата, за която ти даде благословията си.
	— Трябвало е тогава да ме цапардосаш с нещо по-тежко по главата — намръщи се Брам. — Това никак не ми харесва.
	На Джорджи й харесваше още по-малко, особено когато видя, че сервитьорите поставиха беседката на входа на балната зала. Брам тихо изруга.
	— Тази жена може да се смята за уволнена.
	— Като ръкоположен свещеник във Вселенската църква на живота — Дърк замълча за по-драматичен ефект, — за мен е чест — нова пауза — да помоля булката и младоженеца да излязат напред и — гласът му се извиси — да повторят брачните си клетви пред всички нас!
	Гостите направо примряха от възторг. Дори и бащата на Джорджи. Блестящите пухкави устни на Попи се извиха в тържествуваща усмивка. Един мускул заигра в ъгъла на челюстта на Брам. Попи нямаше право да устройва подобно представление, без да се посъветва предварително с тях.
	— Бързо си лепни сияйна усмивка! — процеди през стиснати зъби Брам и се изправи.
	Джорджи си каза, че това няма значение. Голяма работа! Поредният публичен цирк. Искрящата рокля прошумоля, когато тя се надигна от стола.
	Дърк разтягаше гласните като водещ на телевизионна игра.
	— Бащата на булката. Елате и се присъединете към младоженците. Да аплодираме господин Пол Йорк! Брам, избери си шафер!
	— Той избира мен! — скочи Трев и всички избухнаха в смях.
	Джорджи имаше чувството, че се задушава.
	— Джорджи, коя ще е твоята шаферка?
	Тя погледна към Саша, Мег и Ейприл и за сетен път си каза каква щастливка е да има такива прекрасни приятелки. Сетне наклони игриво глава.
	— Лора.
	Лицето на Лора се удължи от шока и тя едва не събори стола си, когато се надигна.
	Всички се събраха край брачната беседка. Баща й, Трев, Лора и неохотните младоженци.
	Дърк предвидливо се обърна с гръб към залата и закривайки микрофона с ръка, попита шепнешком Брам и Джорджи, застанали с лице към гостите:
	— Всички готови ли са?
	Младоженците се спогледаха и в един миг на съвършено общуване се разбраха без думи. Той повдигна вежди. Тя му каза с очи всичко, което мисли. Той се усмихна, стисна ръката й и взе микрофона от Дърк.
	— В един бар влезли католически свещеник, равин и пастор… — Всички се разсмяха. Брам се ухили и поднесе микрофона по-близо до устата си. — Благодаря на всички за добрите пожелания. Не ни достигат думи, за да кажем колко ги ценим.
	Попи, застанала малко встрани, задъвка долната си устна. Речта на Брам не влизаше в програмата й. Очевидно не й се нравеше прекалено инициативни клиенти да се месят в плановете й.
	Брам пусна ръката на Джорджи и посочи към беседката.
	— Както всички несъмнено вече сте се досетили, тази церемония е изненада за нас. Но истината е, че макар и двамата да разбираме колко е примамваща идеята да станете свидетели на брака между Скип и Скутър, ние с Джорджи сме съвсем различни хора, а не героите от сериала. И не ни се иска сега да се превъплъщаваме в тях.
	В знак че подкрепя напълно съпруга си, Джорджи го хвана под ръка и се усмихна широко на присъстващите.
	Брам постави длан върху пръстите й.
	— В този момент силно се изкушавам да кажа някои много сантиментални думи за Джорджи. Колко благородна, любяща и щедра е тя. Мила и забавна. Че тя е най-добрият ми приятел. Но не искам да я засрамвам…
	— Всичко е наред. — Тя се наведе към микрофона. — Засрами ме.
	Той се засмя, както и всички присъстващи. Двамата се целунаха, след което си размениха дълги влюбени погледи, Брам тайничко я шляпна по дупето, а тя на свой ред го ощипа.
	И тогава, изневиделица, коленете й се разтрепериха. Наистина се разтрепериха. Сякаш от земетресение. Но земетресението се случваше в нея.
	Тя се бе влюбила в него.
	Цялата кръв се отдръпна от лицето й. Джорджи се опита да осъзнае ужасната истина. Въпреки всичко, което знаеше за Брам Шепърд, тя се бе влюбила в него, в този себичен, самовлюбен, саморазрушителен и нагъл тип, който бе откраднал девствеността й, бе провалил сериала и едва не бе съсипал самия себе си.
	Брам сякаш искреше под светлините на полилеите, ослепителната му красота и мъжествената му елегантност бяха създадени за киноекрана. Джорджи едва си поемаше дъх. Тъкмо когато най-сетне се научи да бъде самостоятелна, сама се погубваше, влюбвайки се в един мъж, на когото не можеше да вярва, един мъж, на когото плащаше, за да остане до нея. Зави й се свят, когато осъзна дълбочината на пропастта, заплашваща да я погълне.
	Брам завърши речта си и в залата внесоха върху количка сватбената торта — многослойно чудо на сладкарското изкуство, покрито с фина глазура и хортензии от захар. Най-отгоре се кипреха миниатюрни фигурки на Скип и Скутър в сватбени одежди. Брам пъхна в устата й хапка от първото парче от тортата. В ъгълчето на устната й остана късче от глазурата, което той изтри с целувка. Тя събра сили на свой ред да пъхне парченце от тортата в неговата уста. Тортата имаше вкус на разбито сърце.
	След това Ейприл я отведе в съседна стая, за да й помогне да свали приказната кристална рокля и да се преоблече в бледо синьо-зелена рокля — осъвременена версия на късите слепени вечерни рокли с ниска талия от двадесетте години на миналия век — която бяха избрали за танците. През останалата част от нощта Джорджи се движеше като в мъгла — танцуваше и се смееше, бедрата й се движеха, кичурите, обрамчващи лицето й, сякаш жилеха страните й.
	Тя танцува с Брам, който не спираше да й шепне колко е красива и как изгаря от нетърпение да я отведе в леглото. Танцува с Трев, с приятелките си, с Джейк Коранда, Арън и с баща си. Танцува с партньорите си от различните си филми и Джак Пейтриът. Дори и с Дърк Дюк. Докато краката й се движеха, можеше да не мисли как да се спаси от приближаващата катастрофа.


	Малко след два сутринта, когато най-после останаха сами, Брам се извиси заплашително над нея. Краищата на черната вратовръзка висяха около врата му, а яката на ризата бе разхлабена.
	— Какво, по дяволите, искаш да кажеш с тази дивотия, че ще спиш в къщата за гости?
	Джорджи все още беше малко пияна, но не толкова, че да не осъзнава какво трябва да направи. Искаше да заплаче… или да закрещи, но за това щеше има време по-късно.
	— Във вторник сутринта трябва да се явя на прослушване за филма ти, забрави ли? Няма да е честно спрямо останалите актриси да спя с теб само три дни преди това.
	— Това е най-неубедителното извинение, което някога съм чувал.
	Някак си успя да призове дързостта на предишната Джорджи, на онази Джорджи, която отново се бе влюбила толкова глупаво.
	— Извинявай, Скипър, но аз вярвам в честната игра. Иначе съвестта ще ме гризе и няма да ми даде покой.
	— Майната й на съвестта ти. — Той я притисна към стената в подножието на стълбите и впи устни в нейните. Страстни, завладяващи целувки с властен привкус. Чак пръстите на краката й изтръпнаха. Брам пъхна ръка под подгъва на късата синьо-зелена рокля и прилепи устни към надигналата се над деколтето гърда. — Подлудяваш ме — промърмори, без да се откъсва от влажната й кожа.
	Главата й се маеше от шампанското, от желание и отчаяние. Пръстите му нахлуха в бикините й, толкова фини и тесни, че все едно ги нямаше. _Спри. Не спирай._ Думите се блъскаха в главата й, докато целувките му ставаха все по-настойчиви, а ласките му толкова интимни, че тя повече не издържаше.
	— Достатъчно — изрече той хрипливо и я вдигна на ръце.
	Музиката в главата й се усили. Откъси от „Доктор Живаго“ и „Титаник“, „Незабравим романс“ и „Далеч от Африка“, докато той я носеше нагоре по стъпалата като в най-романтичната сцена от „Отнесени от вихъра“. Нищо че той здравата си удари лакътя във вратата, докато я пренасяше през прага на спалнята.
	Но Брам бързо се окопити, сложи я на леглото и задърпа трескаво дрехите й. Сякаш отново се озоваха в онази първа нощ на яхтата. Голите й бедра, притиснати в ръба на матрака. Роклята, навита до кръста. Дрехите му, разпилени по пода. И тя, влюбена като последна глупачка в един мъж, който никога не я бе обичал.
	Беше като първия път… и не беше. След първата задъхана атака той забави темпото — любеше я с ръце, с устни, с мъжествеността си… с всичко, освен със сърцето си. И тя откликна на ласките, отново се отдаде цялата. Само за този последен път.
	Някакъв неясен въпрос проблесна в очите му, когато Брам се взря в нейните. Беше усетил промяната в нея, но не разбираше какво точно е станало. Насладата им се надигаше като бушуваща вълна, музиката в главата й се извиси в кресчендо и камерата се отдръпна. Тя затвори очи и полетя с него към висините на забравата.


	Докато лежеше сгушена до рамото му, отчаянието й отново изплува. Трябваше да спре това саморазрушение.
	— И така, кога се влюби в мен? — попита Джорджи.
	— В мига, в който те видях — отвърна Брам сънено. — Не, почакай… Това бях аз. Първия път когато се погледнах в огледалото.
	— Питам сериозно.
	Той се прозина и я целуна по челото.
	— Заспивай.
	— Имам такова усещане… — не спря да дълбае Джорджи.
	— Какво усещане?
	Сега той беше напълно буден и изпълнен с подозрение, но тя трябваше да знае точно какви са отношенията им. Това беше прекалено важно. Помежду им не биваше да има недоразумения като в някой сериал, които можеха да се изяснят с няколко думи.
	— Усещането, че си влюбен в мен.
	Брам седна, събаряйки я безцеремонно върху матрака.
	— От всички тъпи… знаеш съвсем точно какво изпитвам към теб.
	— Не съвсем. Ти си много по-чувствителен, отколкото се представяш, и криеш много неща.
	— Изобщо не съм чувствителен — изръмжа Брам и я изгледа кръвнишки. — Искаш да ми натриеш носа, нали? Заради онова, което казах на партито?
	Тя не си спомняше какво бе казал на партито и изви присмехулно устни.
	— Разбира се, че искам да ти натрия носа. Затова го кажи пак.
	Той въздъхна раздразнено и се отпусна обратно върху възглавниците.
	— Че си най-добрият приятел, който някога съм имал. Хайде, смей се. Повярвай ми, никога не съм и помислял, че ще стане така.
	Неговият най-добър приятел… Джорджи преглътна.
	— Не разбирам защо. Аз съм много свестен човек.
	— Ти си откачена. И след милион години никога не бих си представил, че ти ще си човекът, на когото най-много ще вярвам.
	А тя изобщо не му вярваше. С изключение на едно — той й казваше истината за чувствата си към нея.
	— Ами Чаз? Тя би умряла заради теб.
	— Добре, ти си вторият човек, на когото вярвам най-много.
	— Така е по-добре. — Джорджи си заповяда да спре дотук, но беше длъжна да опита. Поне още веднъж. — Това наистина може да ни изиграе лоша шега и да провали всичко — въздъхна тя, сякаш разговорът безумно я отегчаваше, — ако се видиотиш и решиш да се влюбиш…
	— Исусе, Джорджи, ще мирясаш ли най-сетне? Никой не е влюбен в никого.
	— Сигурен ли си?
	— Напълно.
	— Какво облекчение! А сега млъквай, за да поспя.
	Кракът й се бе схванал, но тя не посмя да помръдне, докато не чу дълбокото му равно дишане. Чак тогава се измъкна от леглото. Нахлузи първото, което й попадна — захвърлената му риза — и се прокрадна на долния етаж. Баща й се бе върнал в жилището си и къщата за гости отново беше празна. Джорджи заситни по студената каменна пътека. Сълзите се стичаха свободно по лицето й. Ако продължи да спи с него, ще трябва да се преструва, че всичко е само секс. Трябваше да играе пред него точно така, както играеше пред камерите.
	Но не можеше да го направи. Нито за него, нито за себе си. Никога вече.


>	24

	Брам закъсня за прослушването на Джорджи и хладното кимване на Ханк Питърс издаде недоволството му. Младият мъж знаеше, че всички очакват да се върне отново към старите си безотговорни навици, но този път вината не беше негова. Задържа го обаждането на един от партньорите в „Ендевър“. Но Брам не се впусна в обяснение — в миналото бе измислял твърде много неубедителни извинения — затова само кимна сухо:
	— Извинете, че ви накарах да чакате.
	Макар че никой не го каза в лицето му, всички смятаха, че днешното прослушване на Джорджи е напразна загуба на време. Но той й го дължеше, независимо че никак не му бе приятна мисълта за отчаянието на Джорджи, когато я отхвърлеха за ролята.
	— Да се заемаме за работа — подкани ги Ханк.
	Стените на стаята за прослушване бяха в противен зелен цвят, а подът бе застлан с кафяв килим на петна. Мебелите се състояха от няколко очукани метални стола и две сгъваеми маси. Намираше се на най-горния етаж на стара сграда в дъното на имота на „Вортекс“, в която се помещаваше „Сирака Продъкшънс“ — независимата дъщерна компания на студиото. Брам седна на празния стол между Ханк и директорката по кастинга.
	С дългото си лице, оредяваща коса и очила Ханк приличаше повече на професор от престижен университет, отколкото на холивудски режисьор, но беше изключително талантлив и Брам още не можеше да повярва, че работи с него. Директорката по кастинга кимна на асистентката си, която излезе, за да доведе Джорджи.
	Двамата не се бяха виждали от вечерта на партито. Малко след това Пол се бе разболял — някакво стомашно неразположение според Чаз — и още на следващата сутрин, преди Брам да се събуди, Джорджи бе заминала да се грижи за баща си. Точно сега тя трябваше да се съсредоточи върху най-важното прослушване в кариерата си, вместо да се прави на медицинска сестра, и Брам не можеше да повярва, че Пол не я е отпратил. Освен това искаше за последен път да се опита да разубеди Джорджи от участието в прослушването.
	Асистентката се върна и задържа вратата отворена. Явно самоувереността на Джорджи беше много по-крехка, отколкото демонстрираше. Брам беше сигурен, че няма да е пълен провал, но нямаше и да е достатъчно добра, за да изиграе ролята както трябва. А и мисълта, че всички ще критикуват играта й, му беше крайно ненавистна.
	Влезе висока тъмнокоса актриса. Актриса, която не беше Джорджи. Докато директорката по кастинга я разпитваше с какво се е занимавала след последния си филм, Брам се наведе към Ханк.
	— Къде, по дяволите, е Джорджи?
	Ханк го изгледа странно.
	— Ти не знаеш ли?
	— Нямахме възможност да поговорим. Баща й е хванал някакъв грип и тя се грижи за него.
	Ханк свали очилата си и започна да трие стъклата им с края на ризата си, като че ли не искаше да го погледне в очите.
	— Джорджи размисли. Реши, че ролята не е за нея, и се отказа от прослушването.
	Брам не можа да повярва на ушите си. Остана до края на прослушването, без да чуе нито дума, след това се извини и се опита да се свърже с нея по телефона, но тя не вдигна. Пол и Арън също не му отговориха, а Чаз не знаеше нищо повече, освен това, което Джорджи първоначално й бе казала. Накрая Брам позвъни на Лора. Тя го осведоми, че само преди няколко часа е говорила с Пол и той не й е споменал, че е болен.
	Нещо не беше наред. Никак не беше наред, помисли си Брам и потегли за вкъщи.
	Днес само три черни сува дежуреха пред портите. Ти Ем Зи и другите клюкарски сайтове бяха отразили събитието, но полудата от последните два месеца най-после бе започнала постепенно да се уталожва. Но беше нужна само една искра, за да пламне огънят отново. Ако се разчуеше, че Джорджи е изчезнала, адът пак щеше да се отприщи.
	Мобилният му иззвъня, когато спря пред гаража. Беше Арън.
	— Имам съобщение от Джорджи. Тя каза да ти предам, че е заминала на кратка релаксираща почивка.
	— Какво, по дяволите, означава това? Що за дивотия!
	— Зная. И аз нищо не разбирам.
	— Къде е тя?
	Последва продължителна пауза.
	— Не мога да ти кажа.
	— Дявол да го вземе, ще ми кажеш и още как!
	Но Арън бе лоялен към Джорджи и заплахите на Брам не сломиха решителността му. Брам най-сетне се вбеси и му затвори. Остана да седи в колата, напълно объркан и нищо не проумяващ. Дали Джорджи се срамуваше да го погледне в очите, задето се е изплашила от прослушването? Но Джорджи никога досега не се бе страхувала от прослушване. Нищо от това нямаше смисъл.
	Изведнъж в съзнанието му изплува странният им разговор в нощта след партито. Нима тя сериозно е повярвала, че той се е влюбил в нея? Замисли се за всичките противоречиви сигнали, които й бе изпращал, и отново грабна мобилния телефон. Тя не вдигна, затова се наложи да остави съобщение.
C>
	„Добре, Джорджи, разбрах. В онази нощ не си се шегувала. Но кълна се в Бога, не съм влюбен в теб, така че престани да правиш от мухата слон. Всичко това са пълни глупости. Помисли си. Нима някога си ме виждала да се интересувам от някой друг, освен от себе си? Защо ще започвам сега? И то точно с теб? По дяволите, ако знаех, че толкова ще се изплашиш, щях да си държа устата затворена и нямаше да дрънкам за приятелството. Приятелство. Това е всичко, което има помежду ни. Кълна се. Така че престани да си въобразяваш разни глупости и ми се обади.“
C$
	Но тя не му се обади, а на сутринта го осени мисълта, че зад поведението на Джорджи се крие нещо много по-коварно. Тя искаше дете, а това не можеше да стане без негово участие. Ами ако цялата работа беше някакъв шантаж? Начинът й да го манипулира? Фактът, че тя е способна на нещо толкова отвратително, го вбеси. Обади се на гласовата й поща и изля цялото си възмущение. Тъй като не си подбираше думите, не остана особено изненадан, когато тя не се обади.


	Частната вила с бяла хоросанова замазка, която Джорджи бе наела, бе кацнала на върха на хълма над Калифорнийския залив, недалече от Кабо Сан Лукас. Имаше две спални, джакузи във формата на раковина и плъзгаща се стъклена стена, от която се излизаше в сенчест вътрешен двор. Тъй като Джорджи не можеше да лети до Мексико с пътническа класа, се наложи да наеме частен самолет.
	Вече цяла седмица всяка сутрин, облечена с развлечена тениска и торбест панталон, надянала огромни слънчеви очила и нахлупила ниско сламена шапка с широка периферия, тя предприемаше дълги разходки край брега, без да я разпознаят. Следобедите монтираше филми и се опитваше да се примири с тъгата си.
	Брам беше бесен от изчезването й и телефонните му съобщения разкъсваха сърцето й.
C>
	„Кълна се в Бога, не съм влюбен в теб… Приятелство. Това е всичко, което има помежду ни. Кълна се.“
C$
	Колкото до второто му съобщение, че го изнудва за бебе… Изтри го, преди да го чуе до края.
	Баща й знаеше къде е. Тя най-сетне бе събрала смелост да му разкаже цялата истина за Лас Вегас и не съвсем цялата за необходимостта да замине за известно време. Той, съвсем естествено, се опита да обвини Брам, но тя не му позволи и го накара да й обещае, че няма да контактува с него.
	— Просто ми дай малко време, татко, става ли?
	Пол неохотно се съгласи, но по-късно същия ден й се обади, за да й съобщи една новина, която я потресе.
	— Направих няколко проверки. Брам не е докоснал нито цент от парите, които си му плащала. Вероятно не се нуждае от тях.
	— Разбира се, че се нуждае. Всички знаят, че е профукал хонорарите си от „Скип и Скутър“.
	— „Профукал“ е точната дума. Но когато накрая се вразумил, преосмислил целия си досегашен живот и започнал да инвестира хонорарите от повторните излъчвания на сериала. Инвестициите му се оказали изненадващо успешни. Сега е напълно осигурен. Дори е изплатил кредита за къщата си.
	Каква ирония на съдбата. Излизаше, че Брам не я бе излъгал единствено за чувствата си към нея. Приятелство. А сега и това го нямаше.
	Джорджи често се улавяше, че се взира безцелно в празното пространство или взема някоя книга и по няколко пъти препрочита едно и също изречение, без да схваща смисъла. Поне не плачеше, както беше след развода й с Ланс. Този път мъката й бе толкова дълбока, че нямаше сили дори да заплаче.
	Единственото, което я интересуваше, бе да снима с камерата. Много й се искаше да отскочи до някой от луксозните курорти и да интервюира камериерките. Но тъй като не смееше да рискува да я познаят, се уедини в сенчестия вътрешен двор с белокаменни стени и взе интервю от самата себе си.
	— Кажи ми, Джорджи, винаги ли си била губеща в любовта?
	— Малко или много. Ами ти?
	— Малко или много. И защо все така става?
	— Може би заради жалката потребност да бъдеш обичан.
	— И обвиняваш за това… отношенията с баща ти в детството?
	— М-да, донякъде.
	— Значи баща ти е виновен, задето си се влюбила в Брам Шепърд?
	— Не — прошепна младата жена. — Вината е моя. Знаех, че за нищо на света не биваше да се влюбвам в него, и все пак допуснах тази грешка.
	— Отказа се от прослушването и се лиши от възможността да изиграеш ролята на Хелън.
	— А какво ще кажеш за това, че една жена е готова на всичко заради любовта?
	— Че е глупаво.
	— И какво трябваше да направя? Да работя всеки ден с него, а вечерта да се прибираме заедно у дома?
	— Това, което трябваше да направиш, е да поставиш кариерата си на първо място.
	— В момента не ме е грижа за кариерата. Дори не съм си наела нов агент. Сега мога само…
	— Да се опиваш от собственото си нещастие?
	— След няколко месеца ще го забравя.
	— Наистина ли го вярваш?
	Не. Не го вярваше. Обичаше Брам от цялото си сърце, както никога не бе обичала бившия си съпруг, но без да храни илюзии. Нямаше розови очила, нито наивно заслепление. Никакви фантазии на Пепеляшка или измамната сигурност, че той ще внесе ред в живота й. Чувствата й към Брам бяха объркани, честни и дълбоки. Той… й се струваше като част от самата нея, най-добрата и най-лошата. Искаше да изживее с него живота си, в радост и в скърби; да споделя успехите и провалите; ваканциите, рождените дни, всички дни.
	— Прекрасно — кимна интервюиращата. — Най-сетне те разплаках. Също като Барбара Уолтърс.
	Джорджи изключи камерата и зарови лице в шепи.


	Джорджи отсъстваше вече почти две седмици и Арън беше единственият източник на информация за Брам. Секретарят на Джорджи се бе нагърбил със задачата да захранва таблоидите с поредица измислени истории. Описа подробно решението на Джорджи да си почине, докато Брам работи, и съчини дълги романтични телефонни разговори между младоженците. Измислиците на Арън държаха журналистите на разстояние, затова Брам не ги опровергаваше.
	Подготовката за снимките на „Къща на дървото“ вървяха гладко, без особени спънки, при все че все още не бяха приключили с кастинга. Брам би трябвало да се чувства на седмото небе, но единственото му желание беше да потърси някогашния си дилър на наркотици. Предпочете да се зарови в работата, за да държи демоните далеч от себе си.
	Когато в понеделник вечер се прибра у дома от студиото, Чаз го чакаше. Вместо учебниците й, които още не бе разтворила, върху кухненската маса бяха разпръснати нови готварски книги. Тя скочи, когато той се появи.
	— Ще ти направя сандвич. Един вкусен сандвич с пълнозърнест хляб, пуешко филе и гуакамоле. Обзалагам се, че днес си се тъпкал само с вредна храна.
	— Не искам нищо и вече ти казах да не ме чакаш.
	Тя се засуети около хладилника.
	— Още няма полунощ.
	Дългият опит го бе научил колко безсмислени са споровете с Чаз за храната и макар че искаше единствено да си легне, остана в кухнята. Престори се, че проверява пощата, оставена върху барплота, докато тя вадеше продуктите от хладилника и го осведомяваше за последните събития в живота си.
	— Арън е голяма досада. Двамата с Беки се разделиха, а бяха заедно едва три седмици. Според него прекалено си приличали. Но това е хубаво, нали?
	— Невинаги.
	Брам се взря невиждащо в една покана за парти, после я захвърли в кошчето. Двамата с Джорджи имаха помежду си много повече общи неща, отколкото различия, макар че му бе нужно известно време, за да го осъзнае.
	Чаз тръсна толкова силно една кутия върху барплота, че капакът изхвръкна.
	— Арън знае къде е Джорджи.
	— Да, известно ми е. Както и баща й.
	— Трябва да ги накараш да ти кажат.
	— И защо? Нямам намерение да тичам след нея.
	Освен това Брам вече знаеше къде е тя, благодарение на телефонния разговор с Трев, който снимаше последния си филм в Австралия. Дори се замисли да отлети за Мексико и да я довлече тук, но тя бе засегнала гордостта му. А и в крайна сметка тя бе изчезнала, без да му каже и дума. Трябваше сама да се върне и да го моли за прошка.
	Чаз постави хляба върху дъската и започна да го реже. Ножът потракваше ритмично върху дървото.
	— Зная защо сте се оженили.
	Той вдигна глава.
	Чаз затвори капака на кутията с гуакамоле.
	— Трябваше от самото начало да кажеш истината за случилото се в Лас Вегас и да анулираш този глупав брак или каквото там се прави. Също като Бритни Спиърс, когато се омъжи за пръв път.
	— Ти как разбра какво се е случило?
	— Чух ви, докато с Джорджи си говорихте.
	— Чула си ни с ухо, залепено до ключалката. Ако някога издрънкаш нещо на някого…
	Чаз затръшна ядно вратичката на шкафа.
	— За такава ли ме мислиш? Че съм едно гадно дрънкало?
	Сега в живота му имаше две вбесени жени, но беше много по-лесно да си върне благоразположението на Чаз.
	— Не, не мисля така. Извинявай.
	Тя се замисли дали да приеме извинението му и накрая се смили, в което той не се съмняваше. Брам седна до масата. Все още не искаше да слага край на този фиктивен брак. Имаше прекалено много предимства — като се започне с фантастичния секс, от който все още не бе готов да се лиши. Благодарение на Джорджи той отново бе в играта и смяташе за дълго да остане там. Искаше „Къща на дървото“ да бъде първият от поредица успешни филми, а колкото и да бяха сложни отношенията му с Джорджи, тя беше гаранция за това.
	Чаз остави сандвича пред него.
	— Още не мога да повярвам, че не се е явила на прослушването. Тя толкова много се готви и накрая да провали всичко. Няма да повярваш, но направо подлуди Арън. Накара го да търчи из магазините, докато й намери специален костюм. Изпробва сума ти прически и гримове и непрекъснато ми досаждаше да й кажа как изглежда най-добре. Дори ме помоли да заснема тъпата й репетиция за прослушването. И след цялата тая дандания я хвана шубето и духна.
	Той остави сандвича.
	— Записала си репетицията й?
	— Знаеш каква е. Записва всичко. Май не бива да ти го казвам, но ако е снимала порно видео с теб, сериозно си мисля, че би трябвало да…
	— Записът още ли е тук?
	— Не зная. Предполагам. Сигурно е в кабинета й.
	Той се надигна, но после отново се отпусна на стола. Майната му. Знаеше точно какво ще види.
	Но преди да си легне, любопитството му надделя. Брам претърси кабинета й и накрая намери това, което му трябваше.


	За пръв път се скараха заради сметката в ресторанта.
	— Дай я на мен — настоя Лора, искрено изненадана, че Пол грабна сметката, преди тя да я вземе. Двамата бяха обядвали и вечеряли толкова пъти, че дори не можеше да ги преброи, и винаги тя бе плащала. — Това е бизнес вечеря. Клиентът никога не плаща.
	— Беше бизнес вечеря през първия час — съгласи се Пол. — След това… не съм толкова сигурен.
	Лора потърси нервно салфетката си върху масата. Наистина тази вечер беше различно. Преди двамата никога не бяха разговаряли за училищните гафове, нито за взаимната им страст към музиката и бейзбола. И той със сигурност никога не бе настоявал да я вземе от новия й апартамент. През цялата вечер Лора се постара да се държи професионално, но той не спираше да проваля усилията й. Нещо се бе случило. Нещо, което тя трябваше да потуши още в зародиш.
	Отново протегна ръка към сметката.
	— Пол, настоявам. Заслужихме си да го отпразнуваме. Ти си мой клиент само от месец и половина, а вече получи прекрасна роля.
	Той бе избран да участва в новия сериал на НВО за група ветерани от войните във Виетнам, Персийския залив и Ирак, които в свободното си време възпроизвеждаха сцени от Гражданската война.
	Пол сложи ръка върху малката кожена папка, в която сервитьорът бе оставил сметката.
	— Добре, този път ти черпиш, но само ако следващият уикенд е за моя сметка.
	Да не би току-що да я покани на среща? Лора бе твърде стара за подобни игри.
	— На среща ли ме каниш?
	Той наклони глава и в ъгълчето на устата му пробяга развеселена усмивка.
	— Това ли направих?
	— Не, не си.
	— И защо смяташ така?
	— Защото не съм слаба.
	— Аха.
	— Нито съм елегантна блондинка или бивша съпруга на бивш директор на студио. Нямам време за личен треньор, не умея да нося дизайнерски тоалети, косата ми е вечно разрошена, а фризьорските салони ме отегчават до смърт. — Тя кръстоса крака. — Но най-важното — аз съм твоя агентка и възнамерявам да спечеля доста пари от успешната ти актьорска кариера.
	— Е, ще излезеш ли с мен следващия уикенд?
	— Не!
	— Жалко. — Появи се сервитьорът и Пол му подаде кредитната си карта.
	До масата им се спря един режисьор, когото и двамата познаваха. Тримата побъбриха малко и когато портиерът докара колата на Пол, Лора предположи, че въпросът със срещата е приключен. Но Пол много бързо разсея заблудата й.
	— Лосанджелиският камерен оркестър ще свири през следващия уикенд в „Ройс Хол“ — подхвана той, когато потеглиха от ресторанта. — Мисля, че трябва да отидем. Освен ако не предпочиташ да те заведа на мача на „Доджърс“.
	Две от любимите й развлечения.
	— Нищо не разбирам. Ти си професионалист до мозъка на костите. Знаеш, че нямам право да се срещам с клиент извън работата, особено толкова важен.
	— Хареса ми последната част с „важния“ клиент.
	— Говоря сериозно. Очаква те голяма кариера и аз искам да участвам във всеки етап от развитието й.
	Пол сви на север към булевард „Бевърли Глен“.
	— Ако не беше моя агентка, щеше ли да се срещаш с мен?
	_На секундата и без да се замисля!_
	— Вероятно не. Двамата сме твърде различни.
	— Защо постоянно го повтаряш?
	— Защото ти си хладнокръвен и благоразумен. Обичаш реда. Кога за последен път си забравил да платиш сметката за кабелната телевизия или си разлял вино върху дрехите си?
	Тя посочи малкото петно върху копринената си пола. В същото време побърза да прикрие скъсания подгъв, навярно го бе закачила на стола по време на вечерята. Искаше да докаже правотата си, без да изглежда като пълна мърла.
	— Това е едно от нещата, които харесвам у теб — заяви Пол изненадващо. — Ти си толкова погълната от разговора, че не обръщаш внимание на това, което правиш в момента. Ти си добър слушател, Лора.
	Както и той. Начинът, по който я гледаше по време на вечерята, я бе накарал да се почувства най-очарователната жена на света.
	— Не разбирам — промърмори Лора. — Откъде се взе този внезапен интерес?
	— Не е толкова внезапен. Ти беше моя дама на сватбеното парти, забрави ли?
	— Онова беше делова среща.
	— Нима?
	— Така мислех.
	— Излъгала си се — заяви Пол. — В деня, когато се нахвърли върху мен и ми наговори всички онези неща, нещо се случи с мен. Все едно се откъснах от котва, за която съм бил привързан от много години. Ти ми отвори очите за Джорджи и оттогава нищо не е същото. — Ъгълчето на устата му се изви в лека усмивка. — В случай че не си забелязала, аз винаги съм напрегнат. Ти ми действаш успокоително, Лора Муди. Чувствам се добре с теб и мога да се отпусна. О, и освен това харесвам тялото ти.
	Лора прихна. Откъде се вземаше цялото това обаяние? Не му ли стигаше, че е умен, красив и много по-мил, отколкото някога си бе представяла?
	— Преувеличаваш.
	Той се ухили и сви по тясна странична уличка, заобикаляща езерото Стоун Каньон.
	— Ти ми върна дъщерята. Възроди кариерата ми на актьор. Почти ме е страх да го кажа, но за пръв път от дълго време се чувствам щастлив.
	В лексуса изведнъж стана твърде тясно. И стана още по-тясно и душно, когато той отби в една тъмна, непавирана уличка, спря колата в храстите и свали прозорците. Лора се изправи на седалката, когато Пол изключи двигателя.
	— Защо спряхме тук?
	— Надявам се, че тук ще се понатискаме на спокойствие.
	— Сигурно се шегуваш.
	— Погледни го от моя гледна точка. През цялата вечер исках да те докосна. Признавам, че предпочитам удобен мек диван, но едва ли бих могъл да очаквам да ме поканиш в жилището си, след като дори не си съгласна да излезем на среща. Затова се наложи да импровизирам.
	— Пол, аз съм твоя агентка! Наречи ме луда, но имам твърди принципи и един от тях е да не си позволявам интимни волности с мой клиент.
	— Разбирам. Ако бях на твое място, и аз щях да се придържам към същите принципи. Но нека все пак го направим и да видим какво ще се случи.
	Лора знаеше какво ще се случи. О, господи, знаеше, и още как! При всяка следваща среща ще й бъде все по-трудно да пренебрегва сексуалния му магнетизъм, но нямаше никакво намерение да прецаква и без това вече прецаканата си кариера.
	— По-добре да не го правим.
	Фаровете, осветяващи гъсталаците и ниския дъб, изведнъж угаснаха. Обгърна ги мека, топла тъмнина.
	— Ето каква е работата. — Той разкопча предпазния колан. — Много години живеех, ръководейки се от разумни правила, и честно казано, от това не излезе нищо кой знае колко добро. Но сега съм актьор, което официално ме прави маниак, така че възнамерявам да правя това, което искам. А това, което искам… — Пол се наведе към Лора и притисна устни към нейните — това, което искам, е…
	Всичко, което трябваше да направи тя, беше да се извърне. Вместо това си позволи да се наслади на вкуса му… на уханието му… На опияняващия замайващ прилив. Искаше още.
	Но дните, когато жертваше интересите си заради краткотрайно удоволствие, бяха отдавна отминали. Тя зарови пръсти в косата му и го целуна страстно, без задръжки, сетне се отдръпна.
	— Беше приятно, но повече не го прави.
	Честно казано, Пол не очакваше нещо друго. Но все пак се надяваше. Погали нежно бузата й. Тя нямаше да му повярва, ако й признае, че се е влюбил в нея, затова по-добре да премълчи. На самия него му бе трудно да повярва. На петдесет и две, той най-после се бе влюбил, при това в жена, която познаваше от години. Тя винаги го бе привличала физически, дори и когато му позволяваше да се държи грубо и властно с нея.
	Винаги бе харесвал жени със заоблени форми и спокоен нрав. С меки коси и очи с цвета на отлежал коняк. Умни, независими жени, които знаеха как да си проправят път в живота, наслаждават се на вкусната храна и повече се интересуват да разговарят с човека пред тях, отколкото да проверяват съобщенията на мобилните си телефони. Самият факт, че досега не си бе позволил да се сближи с нито една жена, притежаваща подобни качества, само доказваше непоклатимата му решителност да не допуска да се поддаде на всички онези хаотични емоции, които едва не го унищожиха навремето.
	Но при все че Лора го привличаше физически, той не я уважаваше до деня, в който не му се противопостави. Със своята цялостност, целеустременост и решителност, с добротата си към другите тя си проправи път към сърцето му, а окончателно го спечели, когато го накара да си спомни, че е актьор. Тя знаеше какво му е нужно дори още преди той самият да го е осъзнал.
	През изминалите няколко седмици Пол се чувстваше като прероден. Понякога коленете му се огъваха като на новородено жребче, но друг път се изпълваше с увереност и удовлетворение от себе си и живота. Не можеше да повярва, че е пропилял толкова време да остане затворен в емоционалната клетка, която сам бе изградил. Единствено тревогата за Джорджи помрачаваше съвършеното му задоволство. Както и глождещото притеснение, че няма да преодолее разумните бариери, които Лора упорито издигаше помежду им.
	Но той имаше план и тази вечер бе направил първия ход, давайки й да разбере, че не само бизнесът ги свързва. Нямаше намерение да бърза, искаше да й даде достатъчно време, за да свикне с идеята, че двамата са родени един за друг. Никакви внезапни и припрени действия. Никакво разголване на душата. Само търпеливо, упорито преследване.
	Чантата се изплъзна от скута й и когато тя се наведе да я вземе, удари глава в жабката. В този миг съвършеният му план отиде по дяволите.
	— Лора, влюбен съм в теб.
	Той беше толкова изумен от собствените си думи, че почти не обърна внимание на смеха й.
	— Зная, че е лудост — продължи Пол, — и не очаквам да ми повярваш, но това е самата истина.
	Смехът й стана още по-звънък.
	— Никога не съм подозирала, че си такъв великолепен актьор. Наистина ли си въобразяваш, че ще се хвана на въдицата? — Все още смеейки се, Лора разтри челото си и се взря в очите му. Остана замислена, предпазлива както винаги. Наклони глава и го погледна изпитателно. Постепенно смехът й стихна и устните й леко се разтвориха. И тогава направи нещо, което наистина го шокира. Прочете мислите му.
	— Мили боже! — ахна тя. — Ти наистина си сериозен.
	Той кимна, неспособен да проговори. Секундите бавно се нижеха. Пол й даваше време да се съвземе. Презрамката на сутиена й се плъзна по рамото. Лора примигна.
	— Аз не съм влюбена в теб — пророни накрая. — И как бих могла? Почти не те познавам. — Прониза го с кехлибарените си очи. — Но боже мой, аз те желая и кълна се в Бог, ако не се получи и ти хрумне да ме уволниш… — разкопча предпазния колан — ще направя така, че да попаднеш в черните списъци на всички кастинг агенти в този град. Ясно ли е?
	— Ясно — едва успя да произнесе Пол и тя се нахвърли отгоре му.
	Беше великолепно. Тя обхвана брадичката му в шепи и устните им се срещнаха. А когато сладкото връхче на езика й нахлу в устата му, залялата го вълна на нежност още повече усили възбудата му. Пол се плъзна достатъчно назад от волана, за да й даде възможност да качи коляното си върху бедрото му. Косата й се разпиля върху бузата му. Целувките им станаха още по-пламенни. Той искаше да я докосва, да я почувства. Ръцете му я стиснаха още по-здраво. Тялото й под тънката копринена рокля беше като поема на чувствеността.
	— Обичам те — прошепна Пол, напълно забравил за стратегическия си план.
	— Ти си луд.
	— А ти си истинска наслада.
	От седемнайсетгодишен не се бе натискал в кола. И тогава, както и сега, не беше удобно. Пръстите му непохватно затърсиха ципа и някак си успя да го свали. Ръцете му се плъзнаха под роклята и докоснаха сутиена.
	— Това е безумие — простена Лора, а той свали сутиена и впи устни в зърното й.
	Пръстите й се вкопчиха в косата му и тя отметна глава.
	Колата се бе превърнала в техен враг. Тя задърпа трескаво ризата му и го одра с пръстена си. Той успя да я повдигне достатъчно, за да се нагласи под нея върху седалката, но не и преди лакътят й да го фрасне в челюстта, а коляното й да се забие отстрани в корема му. Накрая тя успя да го възседне. Без да откъсва устни от нейните, Пол пъхна ръка под полата й…
	Ласките им ставаха все по-жарки. Ръката й — все по-дръзка и ловка… Задърпаха дрехите. Още една жадна целувка и той най-сетне проникна в нея. Любеше я. Изпълваше я докрай. Даряваше й наслада. Завладяваше я без остатък, маркирайки я като своя собственост. Накъсаните въздишки, учестеното дишане, сливането на телата отекваха в ушите му. Тя го стисна в кадифената си хватка. Цялата се напрегна. Двамата замряха… полетяха… разтопиха се.


	След като всичко свърши, той излезе от колата, за да разкърши тайно схванатите си крайници. Миг по-късно го последва и тя.
	— Това — заяви Лора делово — беше абсурдно до безумие. Да се престорим, че никога не се е случвало.
	Пол погледна към звездите.
	— Идеално. Така ще очаквам с нетърпение първия ни път.
	Цялото й самообладание изчезна и тя смръщи угрижено вежди.
	— Ти май наистина си сериозен за нас?
	— Да. — Пол я прегърна. — И шокиран не по-малко от теб.
	— Удивително. Ти си удивителен мъж, Пол Йорк. Нямам търпение да те опозная по-добре.
	Той зарови устни в меката й коса.
	— За теб все още ли е само секс?
	Тя отпусна лице върху рамото му.
	— Дай ми два месеца, за да ти отговоря.


	Джорджи не можеше да реши какво да прави. Лежеше върху шезлонга от тиково дърво, докато лъчите на клонящото към залез слънце падаха косо върху белите камъни на вътрешния двор. Беше вторник следобед, точно шестнайсет дни, откакто бе пристигнала в Мексико. Трябваше да събере сили и да се върне в Лос Анджелис преди края на седмицата, вместо да остане завинаги тук, както й се искаше. Или дотогава, докато разбере какво да прави с живота си. Освен когато седеше пред компютъра, който бе купила преди няколко дни, не можеше да се концентрира върху нищо друго. Сърцето й бе твърде наранено.
	Двойка гекони притичаха към сянката. В далечината се поклащаха яхти и предните им стъкла проблясваха като прожектори на слънцето. Навън беше твърде горещо, но тя не помръдваше. Миналата нощ сънува, че е младоженка. Стоеше до прозореца с булчинска рокля и дълги бели панделки в косите и през фина като паяжина дантелена завеса гледаше как Брам приближава.
	Пантите на малката портичка изскърцаха. Тя отвори очи и видя Брам да влиза в двора, като че ли го бе призовала. Но романтичният младоженец от съня й сега беше с тъмносиви очила „Авиатор“ и свъсено изражение. Възненавидя се заради предателското присвиване на стомаха. Той беше висок, строен, пращящ от здраве, оставил далеч зад себе си годините на пиянство и разгул. Нейното себично, самовлюбено, саморазрушително лошо момче отдавна вече не беше такова, но никой не бе забелязал. Гърлото й бе толкова свито, че Джорджи не можеше да произнесе нито дума.
	Брам я огледа през слънчевите си очила — от влажната от потта коса до долнището на пурпурните бикини, после погледът му се спря на голите й гърди. Дворът беше частна собственост и тя не очакваше посетител, особено този посетител, и ето я сега, при това с голи гърди, когато най-малко искаше.
	— Наслаждаваш се на почивката, така ли? — Глухият тътен в гласа му пробягна по нея като предвестник на буря.
	Но Джорджи беше актриса и камерите вече работеха, така че съумя да си възвърне дар словото.
	— Огледай се. Не е ли истински рай?
	Брам пристъпи към нея.
	— Трябваше да поговориш с мен, преди да избягаш.
	— Нашият брак не се основава на взаимно споделяне. — Имаше чувството, че ръката, която протегна към тънкия плажен халат на жълти и пурпурни райета, е от гума.
	Той го грабна от ръката й и го метна през двора. Фината материя се скупчи върху малка масичка.
	— Не си прави труда да се обличаш.
	— Как ли пък не!
	Младата жена отиде да го вземе от масата, докато мислено бавно броеше наум, за да не бърза, поклащайки съблазнително бедра в миниатюрните пурпурни бикини — може би в последен отчаян опит да го накара да се влюби в нея? Но напразно. Брам не беше от мъжете, които се влюбват. И не защото беше егоист, както сам вярваше, а защото не знаеше как да обича.
	Джорджи наметна халата и тръсна коси.
	— Напразно си дошъл. И без това смятах скоро да се върна в Ел Ей.
	— Да, така чух от Трев. — Той неволно стисна юмруци. — Преди два дни говорих с него в Австралия, но узнах цялата история от таблоидите. Ако се вярва на „Флаш“, двамата ще се преместим в неговата къща, докато той е на снимки, за да се насладим на лятната си почивка на плажа.
	— Явно доскоро стеснителният ми секретар се е превърнал в любимец на медиите.
	— Поне някой се грижи за теб. Какво става с теб, Джорджи?
	— Аз се местя в къщата на Тревър — заяви тя, събрала цялото си самообладание. — Сама. Това е добро решение.
	— Решение на _какво_? — Брам с рязък жест свали очилата си. — Нищо не разбирам — защо всичко това се случи толкова внезапно — така че може би е по-добре да ми обясниш.
	Той беше толкова студен, толкова гневен.
	— Нашето бъдеще — отвърна Джорджи. — Следващият етап. Не смяташ ли, че е време всеки да продължи по своя път? Всички знаят, че ти работиш, така че никой няма да се изненада, че аз прекарвам лятото в Малибу. Ако толкова се притесняваш, Арън ще продължи да съчинява романтични истории за таблоидите. Дори може да дойдеш няколко пъти, за да се разходим по плажа пред погледите на всички. Ще бъде чудесно. — Изобщо нямаше да бъде чудесно. От тук нататък всяка среща с него само щеше да удължава агонията.
	— Не се разбрахме така. — Брам тикна дръжката на очилата в прореза на тениската си. — Бяхме се договорили. Една година. И аз ще настоявам да спазиш този срок до последната секунда.
	Той бе настоявал за шест месеца, не за година, но тя реши да не му напомня.
	— Ти, изглежда, не ме слушаш. — Някак си успя да влезе в ролята на Скутър и да си надене невинната й усмивка. — Ти работиш. Аз съм на плажа. Няколко разходки за пред публиката. Никой нищо няма да заподозре.
	— Ти трябва да бъдеш у дома. В моята къща. Изглежда съм пропуснал обяснението ти защо не си там.
	— Защото е крайно време да започна нов живот. Плажът в Малибу е най-подходящото място да направя първите стъпки.
	Сенките на екзотичното вечнозелено дърво африканско лале паднаха върху лицето му, когато той пристъпи по-близо.
	— Сегашният ти живот си е съвсем наред.
	При все че сърцето й бе разбито, Джорджи успя да се превъплъти в образа на леко раздразнена съпруга.
	— Знаех, че няма да разбереш. Всички мъже сте еднакви. — Вдигна плажната кърпа и я притисна към гърдите си като любима детска играчка. — Отивам да си взема душ, докато охладиш малко страстите.
	Но когато се обърна, за да влезе в къщата, гласът му я прикова на място.
	— Изгледах пробата ти за прослушването.


	Брам наблюдаваше как недоумението върху лицето й се смени с озадачено разбиране. Искаше му се да я сграбчи за раменете, да я разтърси, да я накара да му каже истината.
	Пръстите й, стискащи кърпата, леко се отпуснаха.
	— Имаш предвид записа, който Чаз направи?
	— Беше невероятен — рече той бавно. — Ти беше изключителна.
	Тя прикова в него огромните си зелени очи.
	— Схванала си същността на образа, точно както твърдеше, че ще го направиш — продължи Брам. — Хората подценяваха таланта ми на актьор, но на мен нито за миг не ми хрумна, че правя същото с теб. И двамата сме сбъркали.
	— Зная.
	Прямият й отговор го смути. _Той_ не го знаеше и когато изгледа лентата, имаше чувството, че са забили юмрук в стомаха му.
	Миналата нощ седеше в тъмната спалня и гледаше записа. Когато натисна старт бутона, върху екрана се появи голата стена в кабинета на Джорджи и се разнесе възмутеният глас на Чаз:
	— Имам да върша купища неща. Нямам време да се занимавам с подобни глупости.
	Джорджи се появи в кадър. Косата й бе разделена на път. Почти нямаше грим: малко фон дьо тен, никаква спирала, очите й бяха съвсем леко очертани с молив и… шокиращо алени устни, абсолютно неподходящи за Хелън. Камерата я бе уловила от кръста нагоре: строго черно сако, бяла блуза с деколте по врата и наниз от причудливи преплетени черни мъниста.
	— Говоря сериозно — тросна се Чаз. — Трябва да приготвя вечерята.
	Джорджи попари възмутения изблик на Чаз с леденостудения властен поглед на Хелън, вместо, както обикновено, да отвърне с дружелюбния маниер на послушно кученце.
	— Ще направиш това, което ти казвам.
	Чаз промърмори нещо неразбираемо и не помръдна от мястото си. Гърдите на Джорджи се повдигаха леко под сакото. Изведнъж усмивка — пронизваща като шибан шиш за лед — изкриви устата й и алените устни се оказаха точно на мястото си.
	— _Смяташ, че можеш да ме смутиш, Дани, така ли? Аз никога не се смущавам. Смущението е патент на неудачниците. А неудачникът си ти, не аз. Ти си нула. Нищо. Всички го знаехме, дори още когато беше дете._
	Гласът й бе нисък, заплашително тих и напълно овладян. За разлика от другите актриси, явили се на прослушване за ролята, тя не влагаше никакви емоции в играта си. Никакво хапане на устни, нито театрално кършене на пръсти. Всичко бе премерено пестеливо.
	— _В този град ти нямаш нито един приятел, но все още си въобразяваш, че можеш да ме победиш…_
	Думите се лееха, студена ярост се прокрадваше зад червената като кръв усмивка, идеално уловила егоизма на Хелън, коварството, ума и вътрешната убеденост, че заслужава всичко, до което може да се докопа. Брам гледаше омагьосан екрана, докато усмивката не замръзна като червен лед върху устните й във финалната сцена.
	— _Помниш ли колко пъти ми се подиграваше, докато бяхме ученици? Колко гръмко ми се присмиваше? Е, сега кой се смее последен, жалък смешник такъв? Кой се смее сега?_
	Камерата продължи да я снима, но Джорджи не помръдваше. Просто чакаше, всяка клетка от тялото й излъчваше спотаен гняв, необуздана гордост, непоколебима решителност. Камерата се наклони и той чу гласа на Чаз:
	— Мамка му, Джорджи, това беше…
	Екранът угасна.
	Сега Брам гледаше Джорджи, застанала срещу него в белокаменния двор — с влажна от потта коса, прибрана в хлабав кок, с лице без всякакъв грим и плажна кърпа, увиснала от пръстите й — и за миг му се стори, че срещна пресметливия поглед на Хелън: решителен, циничен, проницателен. Трябваше да се справи с това.
	— Тази сутрин събудих Ханк и го накарах да изгледа записа още преди да си е изпил кафето.
	— Нима?
	— Той беше потресен, също като мен. Нито една от актрисите, които се явиха на прослушванията, не съумяха да изиграят ролята като теб — да предадат онзи сложен, черен хумор.
	— Аз съм комедийна актриса. Хуморът е моята втора природа.
	— От играта ти ме полазиха смразяващи тръпки.
	— Благодаря.
	Сдържаността й започваше да го притеснява. Той очакваше Джорджи да ликува, да му заяви триумфиращо, че точно това е очаквала. Но тя продължаваше да мълчи и той опита още веднъж:
	— Ти направо запрати Скутър Браун в небитието.
	— Точно това беше моето намерение.
	Джорджи явно не разбираше какво искаше да й каже, затова Брам го изрече бавно, натъртвайки на всяка сричка:
	— Ролята е твоя.
	Вместо да се хвърли на врата му, тя се извърна.
	— Трябва да си взема душ. Настани се удобно, докато се облека.


>	25

	Джорджи се заключи в банята, пусна душа и застана под водата, обливаща тялото й. Беше доказала таланта си, ала това не означаваше нищо. Знаеше, че може да изиграе ролята. Каква ирония! Не се нуждаеше от ничие одобрение, освен от собственото си. И какво постигна с личностното си израстване?
	Нахлузи белите шорти и синята блузка, които носеше сутринта, и вчеса с пръсти мократа си коса. Беше време да се изправи лице в лице с Брам и да му разкрие истината, поне дотолкова, доколкото можеше да понесе, но нямаше сили да се застави да го направи. Беше й нужна помощта на най-доверената й спътница.
	В прохладната дневна с избелени стени и теракотен под имаше няколко кафяви плетени стола от ракита със сини сатенени възглавнички. Всяка сутрин тя отваряше плъзгащата се стъклена стена, отделяща помещението от вътрешния двор, позволявайки на геконите да влязат вътре, но младата жена нямаше нищо против. Беше чела някъде, че някои видове влечуги се размножават чрез патогенеза, което означаваше, че женските могат да се възпроизвеждат без участието на мъжките. Де да можеше и при нея да е така!
	Брам беше намерил в хладилника каната със студения чай и се бе настанил на дивана, подпрял крака на ниската масичка, с чаша в ръка. Чу шляпането на босите й нозе по теракотения под, но не вдигна глава.
	— Не ми изглеждаш особено възторжена за кастинга, както мислех, че ще бъдеш.
	— Очевидно съм искала само да докажа нещо на себе си — изчурулика Скутър, най-доверената спътница на Джорджи. — Кой би го очаквал?
	— Това е златната възможност, пробивът в кариерата ти, който желаеше.
	— Да, но… — Доловил нерешителните нотки в гласа й, Брам се извърна към нея. Тя вдигна ръка. — Трябва да ти кажа нещо. Няма да ти хареса, на мен също никак не ми се нрави. Можеш да ме наречеш както искаш, няма да възразя.
	Той стана от дивана и се приближи предпазливо към нея, сякаш беше изоставен багаж на летището.
	— Няма да живееш в къщата на Трев. Говоря сериозно, Джорджи. Аз изпълних всяко условие в този глупав брачен договор и ти си длъжна да сториш същото.
	— Не си го изпълнил от благородство, а движен от егоистични подбуди.
	— Няма значение — сряза я Брам. — Аз изпълних моята част от сделката и ти трябва да изпълниш своята, в противен случай ти не си жената, за която съм те мислил.
	— По принцип е вярно, но… — Сега беше моментът да го изтърси, бъбрейки като вятърничава глупачка, каквато не беше. — Слагам картите на масата, Скипър. — Тя оправи списанието върху масичката. — Чувствам, че отново се влюбвам в теб.
	— Как ли пък не, по дяволите! — махна той пренебрежително с ръка и дори не мигна.
	— Абсурдно, нали? — гмурна се тя в дълбокото. — Унизително. Срамно. За щастие, нещата са още в началото, но ти ме познаваш — готова съм сама да се закопая, ако ми дадат мотика. Обаче не и този път. Този път ще смачкам отровното семе още в зародиш.
	— Ти не се влюбваш в мен.
	— Дори на мен самата ми е трудно да го повярвам. Слава богу, още не съм прекрачила опасната граница. — Размаха пръст към него. — Всичко е заради тялото ти. Лицето. Косата. Ти си абсолютно неотразим и колкото и да ме е срам да го призная, аз не съм изключение от останалите жени.
	— Разбрах. Цялата работа е в секса. Ти си старомодно момиче със строги морални принципи, което е длъжно да вярва, че е влюбено, за да може с чиста съвест да се наслаждава на секса.
	— Боже, мисля, че си прав.
	Той примигна, изненадан от внезапната й капитулация, но само след секунда осъзна, че се е хванал на въдицата.
	— Исках да кажа, че…
	— Абсолютно си прав — съгласи се тя охотно. — Благодаря ти. Повече никакъв секс.
	— Нямах това предвид!
	— Ето как стоят нещата за мен. Или трябва да се преместя в къщата на Трев, или да се върна в твоята и окончателно да се влюбя в теб. Сигурна съм, че и двамата отлично можем да си представим докъде ще доведе това. Срамни сцени, безброй пролети сълзи и унизителни молби от моя страна. Ти ще се почувстваш като последен негодник. Доколкото се познавам, тайно ще спра противозачатъчните хапчета. Схващаш ли картинката?
	— Не мога да повярвам. — Брам прокара пръсти през косата си. — Ти не си толкова глупава. Това не е любов. Това е само секс. Познаваш ме прекалено добре, за да се влюбиш в мен.
	— Всеки би си го помислил.
	— Ти най-добре от всички знаеш що за егоистичен, самовлюбен женкар съм аз!
	— Ненавиждам се. Наистина.
	— Джорджи, не прави това.
	— Какво мога да кажа? От всички безумни каши, в които съм се забърквала, тази е най-смърдящата. — Брам не каза нищо и Джорджи облиза устни. — Неловко, нали?
	— Изобщо не е неловко. Ти просто си такава. Дяволски емоционална. Мисли с главата си. И двамата знаем, че заслужаваш по-добър мъж от мен.
	— Най-после да сме единодушни за нещо.
	Тя се надяваше да намали напрежението, но той се намръщи още повече.
	— Онзи глупав разговор за любовта… Ти ме накара да повярвам, че се тревожиш за моите чувства — рече той, — но всъщност само си опипвала почвата.
	— Моля те, не ми го напомняй. Със сигурност осъзнаваш какво ми струва да преглътна гордостта си и да призная, че отново се навирам в онзи стар капан.
	— Това е временно. Ти беше зажадняла за секс, а аз съм дяволски добър любовник.
	— Ами ако е нещо повече от това?
	— Не е. Спомни си, че аз се държах почти безупречно. Сега разбирам каква огромна грешка съм допуснал. Събери си багажа и забрави за това. Гарантирам ти, че повече няма да се повтори.
	— Съжалявам, но не мога.
	— Разбира се, че можеш. Правиш от мухата слон.
	— Ще ми се да беше така. Как мислиш, че се чувствам да призная нещо толкова унизително? Нишката на самоуважението ми е съвсем изтъняла.
	— Защото се държиш като идиотка.
	— И съм решена да сложа край на това.
	— Напълно съм съгласен. — Той пъхна пръсти в джобовете си. — Добре, ще направя компромис. Можеш за известно време да се преместиш в къщата за гости. Докато ти дойде акълът в главата.
	— Ще бъде много неудобно заради присъствието на Чаз и Арън. Много по-добре е да се преместя в Малибу.
	— Чаз вече знае за Вегас, а Арън би направил всичко за теб. Къщата за гости е идеалното място да се справиш с лудостта си. Колкото до общата ни работа… когато сме на снимачната площадка, сигурен съм, че ти ще забравиш за всичко и ще се държиш като професионалист, а аз отново ще стана арогантен трън в задника. Много скоро ще се съвземеш.
	Това беше най-трудната част от всичко и точно сега се нуждаеше най-много от помощта й, но Скутър бе изчезнала да пръска някъде другаде своята дръзка жизнерадостност. Джорджи не можеше да го погледне, затова излезе на двора.
	— Брам… няма да приема ролята. Няма да играя Хелън.
	— Какво? Разбира се, че ще я играеш.
	Джорджи зарея поглед към червените тухлени покриви в подножието на хълма.
	— Не, наистина няма.
	Чу зад гърба си приближаващите му гневни стъпки.
	— Това е най-голямата глупост, която някога съм те чувал да казваш. Предоставя ти се шансът, който толкова дълго си чакала. Всички онези разговори за нов етап в кариерата ти, за желанието да покажеш таланта си в сериозна роля… значи всичко е било празни приказки?
	— Тогава не бяха, но…
	— По дяволите, ще се обадя на баща ти! — Той пристъпи застрашително към нея. — Ти си професионалист. Човек не захвърля с лека ръка шанса на живота си заради нещо толкова глупаво.
	— Захвърля го, когато този шанс означава да осакати душата му за години напред.
	— Не говориш сериозно.
	— Не мога да рискувам да работя с теб всеки ден, имайки предвид чувствата, които изпитвам сега.
	Но Брам не се отказа. Крачеше из двора, изтъквайки аргумент след аргумент. Докато се гмурваше и излизаше от сянката, Джорджи го видя такъв, какъвто беше — създание от светлина и мрак, разкриващо от себе си само това, което искаше. Когато той спря, за да си поеме дъх, тя поклати глава.
	— Отлично чувам какво ми казваш, но няма да размисля.
	Брам най-сетне разбра, че тя няма да отстъпи. Джорджи го наблюдаваше как отново се затваря в себе си като охлюв в черупката си.
	— Съжалявам да го чуя. — Хладен. Отчужден. — Е, поне Джейд ще е щастлива.
	— Джейд?
	— Тя иска ролята от деня, когато четохме сценария в къщата. Още ли не си го разбрала? Преди да видим твоя запис, смятахме да й предложим ролята.
	— Не можеш да дадеш тази роля на Джейд!
	— Разбира се, това ще разбуни гнездото на осите — съгласи се безстрастно Брам. — Но същевременно ще е отлична реклама за филма, при това безплатна. Никога не бих се отказал от подобно нещо.
	В главата й отекна тътен. Джорджи нямаше сили да помръдне, едва успя да раздвижи езика си.
	— Мисля, че сега е по-добре да си вървиш.
	— Отлична идея. — Със същото хладно и делово безразличие Брам извади очилата си. — Днес е вторник. До края на седмицата имаш време да размислиш, иначе Джейд ще получи ролята. Хубавичко си помисли, когато тази нощ лежиш в леглото. — Надяна очилата. — И докато размишляваш, не е зле да си изясниш дали наистина искаш да се влюбиш в един мъж, който е готов да те хвърли на вълците.


	Изминаха два дни, откакто Брам се върна от Мексико. Когато вечерта се прибра от студиото, завари в дома си Рори Кийн да стои боса в кухнята му и да изстисква розови топчета глазура върху восъчна хартия под зоркия надзор на намръщената Чаз. Почти не бе спал, откакто се завърна. Гърлото го болеше, главата го цепеше, а стомахът му постоянно беше разстроен. Искаше единствено да потъне в работата и да забрави за всичко друго.
	— Предполага се, че това са рози — оплака се Чаз. — Обърна ли изобщо внимание на това, което ти казах?
	Брам потрепери, когато Рори захвърли шприца върху масата.
	— Ако го показваше малко по-бавно, може би щях да успея да го направя правилно.
	Кога най-сетне Чаз ще се научи да се подмазва на важните личности? Налагаше се да замаже положението.
	— Моля те да извиниш икономката ми. Тя е възпитавана от вълци. — Приближи масата и огледа розовите топчета. — Изглеждат вкусни.
	Рори и Чаз изпухтяха презрително.
	— Работата не е във вкуса. Те са само за украса — обясни троснато Рори, сякаш той беше длъжен да го знае. — Винаги съм искала да се науча да украсявам торти и Чаз ми дава начални уроци.
	— Уроци за бавноразвиващи се — промърмори под нос Чаз.
	— Аз съм директор на студио — сопна се Рори, — а не майстор сладкар.
	— Изчезвай, Чаз. — Компанията на Рори винаги изнервяше Брам, но Рори и Чаз заедно направо го подлудяваха.
	— Ние тъкмо сме в разгара на…
	— Тръгвай! — Той я побутна към вратата.
	Рори взе шприца и притисна върха му към восъчната хартия. Двамата не бяха разговаряли след първоначалната им среща в разкошния й офис във „Вортекс“. Ледената кралица, седнала зад масивното богато инкрустирано бюро под огромната абстрактна картина на Ричард Дибенкорн, по нищо не приличаше на тази жена с боси крака, с вързана на конска опашка коса и пръсти, изплескани с розова глазура. Брам разтри кръста си и се насочи към хладилника.
	— Извинявам се заради Чаз. Човек изобщо не бива да й обръща внимание.
	Рори се бе съсредоточила върху изстискването на някаква завъртулка, напомняща буквата „С“.
	— Какво става с Джорджи?
	— С Джорджи? Нищо. — Младият мъж протегна бавно ръка към каната със студения чай.
	Рори сътвори още една завъртулка до първата.
	— Разбрах от Чаз, че е изчезнала.
	— Чаз си въобразява, че знае всичко. — Съжали, че бе отказал цигарите. Беше много по-лесно да изглеждаш спокоен и невъзмутим с цигара в ръка, отколкото с кана със студен чай. — Решихме да прекараме лятото в къщата на Трев на плажа. Новата. Той продаде старата миналия месец. Тъй като работя, ще мога да отскачам само през уикендите, но Джорджи сега е там. — Или поне трябваше да бъде според последната вътрешна информация на Арън за таблоидите, която включваше описание на несъществуващия нов меден месец и плановете им за романтични летни уикенди в къщата на плажа. Арън ставаше все по-добър в лъжите.
	Рори мушна шприца в разтеклата се глазура.
	— По дяволите! Много по-трудно е, отколкото изглежда. — Най-после вдигна глава. — Или ще ми кажеш останалото сега, или ще говорим в офиса ми, в присъствието на Лу Дженсън и Джейн Клемати от „Сирака“.
	Среща, която той искаше да избегне на всяка цена.
	— За какво?
	Рори се съсредоточи върху измайсторяването на нова поредица розички. Явно нямаше намерение да изостави темата и затова Брам най-сетне се предаде.
	— Сигурно си чула за записа на репетицията й за ролята.
	— Гледах го. Изпълнението й е блестящо. Няма да намериш по-добра Хелън.
	Брам надяна хладната и невъзмутима маска на Джони Деп, но не му се получи особено добре без цигара в ръка, затова се облегна колкото можа по-нехайно на барплота и скръсти глезени.
	— Съпругата ми е връхлетяна от пристъп на творческа паника и в последния момент е решила да избяга. Сега се опитвам да се справя с този проблем.
	— И от какво е предизвикан този внезапен пристъп на творческа паника?
	Шефът на „Вортекс Студиос“ не би трябвало да участва в кастинга на някакъв нискобюджетен филм в една от дъщерните компании като „Сирака“ и на Брам вече здравата му бе писнало от Рори, явно вживяла се в ролята на закрилник на Джорджи.
	— През последните няколко години Джорджи преживя много трудности. Вече не иска да рискува — процеди той, опитвайки се да овладее нервите си. — Аз възнамерявам да направя всичко възможно, за да я накарам да размисли, и ще съм много благодарен, ако никой не ми се бърка и ме оставите на спокойствие, докато измисля как да се справя със ситуацията.
	— Нима? — Повдигнатите й вежди показваха, че не вярва на нито една негова дума. — Според мен се е случило следното: ти си прецакал всичко. Отново.
	Деп не би трепнал, нито пък Брам.
	— Не съм.
	— Ако се вярва на всички, с които разговарях, включително и Чаз, Джорджи изгаряла от желание да получи ролята до деня преди прослушването. — Рори захвърли шприца. — Джорджи е професионалист и аз никога не съм я виждала да „изпада в пристъп на творческа паника“. Това ме навежда на мисълта, че тя се е отказала от ролята, защото поради някаква причина не желае да работи с теб.
	Брам с усилие раздвижи челюстта си.
	— Ти си тази, на която не й се нрави да работи с мен, не Джорджи.
	— Аз се впуснах в битка за теб, Брам. Не само защото харесах сценария, нито защото беше блестящ, когато чете ролята. Направих го, защото Джорджи вярва в теб. Или поне вярваше. — Тя откъсна парче хартия от кухненската ролка върху барплота и избърса ръцете си. — Не се самозаблуждавай. Мнозина в този град очакват да се провалиш и историята с Джорджи е именно идеалният сценарий за тях. Ако не искаш да приключиш кариерата си като водещ на телевизионна игра, горещо ти препоръчвам да разрешиш проблемите с жена си и да я върнеш пред камерите, където й е мястото.
	— Това ли е всичко?
	— Кажи на Чаз, че очаквам с нетърпение следващия урок.
	След тези думи тя мина покрай него и излезе през задната врата.
	Брам затвори очи и стисна студената чаша между дланите си. Нежеланото посещение на Рори наля масло в огъня, подхранвайки угризенията на съвестта му, които го разяждаха всеки ден, макар че бе излъгал Джорджи заради нейното собствено добро. Благодарение на нея мечтата му щеше да се осъществи и веднага след като тя се справи с тази измислена от нея мелодрама, щеше да му благодари горещо, задето не й е позволил да пропусне такава златна възможност.
	Но лъжата си беше лъжа и той не можеше да отрече собствената си непочтеност, колкото и да му се искаше.
	На следващата сутрин Брам облече шорти и тениска и подкара към Малибу. Този път го последваха само два черни сува. Въпреки че синоптиците предвещаваха буря, движението в петък сутринта беше толкова претоварено, че не му остана време да мисли. Когато спря пред къщата на Трев, помаха на папараците, преди те да се разпръснат в търсене на места за паркиране, което днес щеше доста да ги озори.
	Позвъни на вратата, но Джорджи не отвори, затова Брам си послужи с ключа, който Трев му бе дал. В къщата бе тихо, но през отворените врати на терасата се виждаше постелка за йога. Трев живееше на един от най-разкошните плажове в Малибу, но приближаващата буря днес бе прогонила слънцепоклонниците. Брам изрита обувките си и тръгна по пясъка. Звезда от телевизионен полицейски сериал се бе излегнал върху шезлонга до третата си съпруга, докато хлапетата му копаеха дупка в пясъка. На хоризонта се показа товарен кораб, а ято чайки крещяха над главите им.
	Джорджи стоеше сама до самия бряг. Вятърът рошеше тъмната й коса. Същите пурпурни бикини на банския, които носеше в Мексико, обвиваха стегнатото й дупе, а късата бяла тениска едва прикриваше гърдите. Кога се бе превърнала в такава красавица? Искаше да я завлече в къщата, да смъкне тези пурпурни бикини и да потъне в нея.
	Тя го видя, но когато Брам се приближи, не се хвърли на врата му. Обичайното й въодушевление му липсваше повече, отколкото можеше да си представи.
	— Сърцето ти изскочи ли от гърдите, когато ме съзря — поде той, — или най-сетне си поумняла?
	— Само леко пърха. Нищо, с което да не мога да се справя.
	— Радвам се да го чуя. — Но не се радваше. Искаше тя да се засмее и да го целуне. — Да се поразходим — предложи той и улови ръката й, преди тя да успее да протестира.
	На този плаж знаменитостите с лопата да ги ринеш, затова почти никой не им обърна внимание, а малцината, които го сториха, се ограничиха само с кратко кимване. Едно от най-приятните неща в отношенията му с Джорджи беше непринудеността, никога не се налагаше да търси тема за разговор, но днес тази лекота в общуването бе изчезнала.
	— Познай кой взема уроци за сладкар декоратор?
	— Нямам представа.
	Той й разказа за Рори и Чаз, но не спомена причината за неканеното посещение на властната шефка на студио. Спечели малко време, когато хукна след фризбито, хвърлено от две хлапета. Като се върна, Джорджи седеше на пясъка, обгърнала с ръце коленете си.
	Брам се отпусна до нея и се загледа за дълго към белите гребени на вълните, надигащи се застрашително към брега.
	— Задава се буря. Хайде да отидем да обядваме в „Чарт Хаус“.
	Джорджи стисна коленете си по-силно.
	— Не мисля, че ще мога да понеса романтичен обяд с мъжа, който е готов да ме хвърли на вълците.
	Брам заби пети в пясъка.
	— Приемам го като положителен знак за това, че ти е дошъл акълът и цялата тази лудост с влюбването е зад гърба ни.
	Тя се зае да увива кичур коса около пръста си.
	— За нещастие, е вярна мъдростта, че от любовта до омразата има само една крачка.
	Нещо неприятно се загнезди в стомаха му.
	— Ти не ме мразиш, Скут. Просто си изгубила и малкото уважение, което бе започнала да изпитваш. — Той подпря лакът върху коляното си и впери поглед в тъмните облаци, скупчващи се по небето. — Ние сътворихме малко вълшебство на екрана, когато не можеше да ме понасяш. Няма причина да не пренесем тази магия и върху големия екран.
	Тя наклони глава към него. Огромните й зелени очи бяха пълни с печал.
	— Крайният срок изтече. Навярно Джейд вече е получила ролята на Хелън.
	Брам взе едно камъче и го потърка между пръстите си.
	— Не я получи.
	— О? И защо?
	Повече не можеше да отлага неизбежното.
	— Защото никой не й я е предлагал.
	Джорджи рязко изправи глава. Брам запрати камъка към вълните.
	— Излъгах те.
	Ръцете й се свиха в юмруци.
	Той нямаше смелост да я погледне в очите.
	— Направих го от добри намерения.
	Устните й се извиха в горчива усмивка.
	— Ти си истински негодник, нали?
	— Точно така! Нали ти казах, че съм такъв!
	Джорджи скочи толкова устремно, че разлетелият се пясък ужили прасците му. Брам също скочи и хукна след нея.
	— Помисли си, Джорджи. Сега, когато ти показах истинското си лице, нищо не стои на пътя ти. Ролята е твоя и след това, което направих, можеш да я приемеш, без да се тормозиш, че ще затънеш в някаква шибана емоционална каша. Би трябвало да се радваш, че те излъгах.
	Той говореше, но не вярваше на нито една своя дума. Нито пък тя.
	— Прибирам се — отсече Джорджи и ускори крачки, но Брам я настигна.
	— Аз… сигурен съм, че онзи тип там е насочил фотоапарата си към нас. Първо трябва малко да се погушкаме.
	— Гушкай се сам. — Изпод петите й се разлетя пясък.
	Той я прегърна през раменете, принуждавайки я да забави крачка. Със същия успех би могъл да прегърне кактус.
	Щеше да се наложи да заснеме филма без нея. Ще намерят друга актриса, може би не толкова блестяща, но достатъчно добра. Бедата беше в това, че всички искаха Джорджи, а работата му на продуцент беше да направи невъзможното възможно. Не можеше да им позволи — на Рори, Ханк, на най-незначителния член от екипа — да видят, че не се справя със задълженията си.
	Стигнаха до къщата, когато първата светкавица проряза небето над разбунения океан. Брам сграбчи китката й и я застави да спре тъкмо когато Джорджи се канеше да се изкачи по стъпалата към терасата.
	— Джорджи… — Въздухът очевидно не достигаше в дробовете му. — Не зная как да ти го кажа…
	Вятърът разпиля кичур коса върху лицето й. Тя го отметна и наклони глава. Той пусна китката й.
	— Аз… липсваше ми през изминалите няколко седмици. Повече, отколкото съм си представял. — Киселина прогаряше стомаха му, сърцето му биеше учестено. — Помогни ми.
	— Не разбирам какво се опитваш да кажеш.
	— Ами… не осъзнавах колко много съм свикнал с теб, докато не си тръгна. Ние двамата… мислех, че това помежду ни е само едно страхотно приятелство, но… не зная как да го кажа. — Някаква тента изплющя силно под напора на вятъра. — Може би… съм се влюбил в теб.
	Тя се втренчи изумено в него.
	— Каква ирония, нали? Тъкмо когато ти успя да преодолееш чувствата си към мен и ето, че аз… иска ми се да не беше успяла.
	— Не ти вярвам.
	— Онази лъжа за Джейд. Беше малко отчаян ход, нали? Предполагам, че не съм искал… да призная истинските си чувства.
	— И какви са истинските ти чувства, Брам? Ще трябва да ми ги обясниш, защото нищо не разбирам.
	— Знаеш за какво говоря.
	Очевидно й бе писнало от шикалкавенето му, защото Джорджи се обърна и се насочи към късата стълба.
	— Знаеш ли, всичко започна точно тук — извика той след нея. — Не преди петнайсет или шестнайсет години по време на снимките на „Скип и Скутър“, а точно тук, на терасата на Трев преди три месеца. Ти и аз. — Тя се спря на горното стъпало и сведе поглед към него. Той взе по две стъпала наведнъж, за да стигне до нея. — Откакто се събудихме в онази хотелска стая в Лас Вегас, ние продължаваме да се возим на това безумно виенско колело. — Порив на вятъра подхвана и понесе един вестник по терасата. — Аз продължавах да мисля, че ти си най-добрият приятел, който някога съм имал, но сега вече осъзнавам, че помежду ни има нещо много повече от приятелство.
	— Секс.
	Брам усети пристъп на гняв.
	— Разбира се, че има и секс, но това не е всичко. Ние не изпитваме нужда да се преструваме един пред друг. Ние… се разбираме. — Той пое дълбоко дъх и се насили да премине към следващата част, при все че се ненавиждаше за това, което щеше да каже. — Аз дори обмислям… само обмислям. Твоята идея за… — сякаш огромен юмрук стисна гърдите му — да си имаме бебе. — Тя издаде тих, непонятен звук. Брам се хвърли с главата напред. — Разбира се, още далеч не съм готов да я осъществим. Само казвам… само казвам, че съм готов да я обсъдим.
	Тя поглъщаше лицето му с огромните си очи, а той искаше да й се разкрещи, да й каже, че е долен лъжец, да не бъде толкова дяволски доверчива. Вместо това се постара да избута настрани последните жалки останки от честта си и се втурна към големия шибан финал.
	— Аз… съм влюбен в теб, Джорджи. Истински.
	Тя притисна пръсти към устните си. Оглушителна гръмотевица разтърси верандата.
	— Истински? — прошепна Джорджи.
	Дъждовните капки жилеха лицето му като остри камъчета.
	Тя стоеше неподвижно. Просто стоеше там. И тогава устните й пророниха името му.
	— Брам… — Разтвори ръце и се хвърли към него. Обви ръце около гърдите му, плъзна крака между неговите и тъкмо когато на Брам му идеше да завие високо от срам заради гадостта, която бе сторил… точно в този миг коляното й рязко се изстреля нагоре и се заби с все сила между слабините му.
	През агонизиращата пелена на болката до ушите му достигнаха две думи.
	— Ти, копеле!
	Ревът на вятъра… трополенето на боси нозе по верандата… хлопването на вратата, когато тя изчезна вътре… И звуците на тежкото му накъсано дишане. Брам се вкопчи в ръба на каменното перило, за да не припадне. Вратата отново се отвори и ключовете за колата му прелетяха над перилото на верандата и потънаха в пясъка.
	Бурята се разрази с пълна сила.

	
	Джорджи се облегна на вратата, притиснала конвулсивно ръце към корема, за да не изригнат врящите й вътрешности през кожата навън. Дъждът плющеше безмилостно по прозорците. Брам не се бе променил. Той, както и преди, беше използвач и манипулатор, преструвайки се, че й предлага това, за което Джорджи копнееше най-силно, за да се сдобие с това, за което той жадуваше.
	Бурята навън вилнееше, ала тази в душата й бе много по-свирепа.
	Фалшивият й брак бе приключил, нямаше да има приятелски развод. Никакви Деми Мур и Брус Уилис. Този път публичното унижение щеше да бъде много по-ужасно и непоносимо. Но на Джорджи не й пукаше. Повече нямаше да позира и да се усмихва пред обективите. И никога нямаше да бъде дръзката и смела Скутър Браун, момичето способно да се измъкне от всякаква беда с усмивка и поредното остроумие. Тя беше жена от плът и кръв, жена, която най-безсъвестно бяха предали.
	И този път щеше да съумее да си отмъсти.


	Когато отново си възвърна способността да се движи, Брам се затътри, олюлявайки се, надолу по плажа и се хвърли в океана. Глух и сляп за яростните вълни и коварното подводно течение, той се замоли водата да отмие греховете му. През целия си живот бе интригантствал и манипулирал, но никога не бе вършил нещо толкова низко и подло, както сега, когато се бе опитал да измами човека, който най-малко го заслужаваше.
	Младият мъж видя застрашително приближаващата се вълна — огромна надвиснала водна кула — малко преди да се стовари отгоре му. Водната стихия го помете и завъртя. Той потъна, водата нахлу в гърлото му, задави се, показа се на повърхността за миг, сетне отново потъна. Пясъкът одраска лакътя му, нещо остро се заби в крака му. Силите му отслабваха. Дробовете му изгаряха. Течението го подхвана и понесе — нагоре, надолу, той изгуби посоката — себичен воден поток, следващ безстрастно своя курс, без да се интересува от жертвата.
	Брам изскочи на повърхността, зърна брега, но безмилостната паст отново го затегли към тъмните си глъбини. Джорджи бе станала негова съвест, любовница, ангел хранител, неговият най-добър приятел. Неговата любов.
	Тялото му се изстреля към светлината — блещукащо сияние в съзнанието му. Брам жадно се опита да си поеме глътка въздух, потъна отново, стигна до дъното. Той я обичаше.
	Течението отново го подхвана и замята — непотребна човешка отломка, чиято житейска цел бяха единствено собствените й удоволствия.
	Пред него изникна образът на Джорджи, обгърна го, издигна го нагоре и го затегли към брега, докато краката му не докоснаха спасителното дъно. Всичко в него кървеше — лакътят, кракът, сърцето. Брам излезе залитайки от водата и рухна на пясъка.


>	26

	Тя бе заключила вратата. Брам имаше чувството, че са одрали кожата му, че прекрасната фасада, зад която се криеше, беше безпощадно пометена от вълните, за да разкрие цялата грозота зад нея. Върна се, препъвайки се, на плажа, смъкна подгизналата тениска и я притисна към кървящия лакът. Намери ключовете за колата в пясъка, но ключът за къщата на Трев беше на отделен ключодържател и никъде не успя да го открие. След последния безплоден опит да накара Джорджи да отвори вратата той се отказа.
	Папараците бяха изчезнали. Треперещ и кървящ, Брам се добра до колата и през бурята подкара по дългия път към дома. Не можеше да си представи как ще я накара да разбере това, което току-що се бе случило. Тя никога нямаше да му повярва. А и как да повярва? Той бе превърнал дори желанието й да има дете в разменна монета.
	Цялата тежест на катастрофата, която сам бе предизвикал, се стовари със смазваща сила отгоре му. Не можеше да си поеме дъх. Какво, дявол да го вземе, бе сторил и как щеше да го поправи? Със сигурност не и с поредното телефонно съобщение.
	Но след като се прибра у дома, не се сдържа и й позвъни. Когато гласовата й поща се включи, думите се изляха като поток от устата му:
	— Джорджи, обичам те. Не така, както ти казах по-рано, а истински. Зная, че отстрани може би изглежда фалшиво, но сега осъзнах това, което не разбирах до днес… — Продължи да говори, заплиташе думи и мисли, опитвайки се да й обясни. Ала се провали най-безславно и накрая осъзна, че окончателно е съсипал всичко.


	Джорджи изслуша всяка сричка от съобщението, всяка лъжа. Думите прогаряха плътта й, оставяйки кървави следи. Яростта й не знаеше граници. Щеше да го накара да си плати. Той й бе отнел това, което искаше най-много, и сега тя щеше да направи същото с него.


	Вечерта, след като се почисти надве-натри, но с прояснена глава, Брам подкара отново към Малибу. Папараците навярно смятаха, че той още е на плажа, защото на алеята пред портата не се виждаше нито един сув. Беше решил да строши вратата, ако тя не го пуснеше в къщата, макар да се съмняваше, че това ще умилостиви сърцето й. Пътьом й купи цветя, като че ли десетина рози можеха да променят нещо. А после се отби да избере няколко плода манго, защото си спомни, че тя ги обича. Добави и снежнобяло плюшено мече, стиснало червено сърце между лапите си. Но когато излезе от магазина, осъзна, че това е подарък, какъвто би поднесъл някой влюбен гимназист, и го пъхна в кошчето за боклук.
	Когато пристигна, видя, че къщата е тъмна, а колата й не е в гаража. Брам се помота известно време наоколо с надеждата, че Джорджи ще се върне, макар да подозираше, че това няма да стане. Накрая се запъти към Санта Моника, с пълната с цветя и плодове кола.
	Спря пред къщата на Пол и огледа улицата с надеждата да види колата на Джорджи, но напразно. Тъстът му бе последният човек, с когото искаше да се срещне, и Брам се поколеба дали да не се върне, но най-вероятно беше да открие Джорджи при баща й.
	Брам не се бе виждал с бащата на Джорджи от вечерта на сватбеното парти и откритата неприязън, с която той го посрещна, попари всякаква надежда, че ще му помогне.
	Пол го измери с презрителен поглед и процеди през стиснатите си устни:
	— Златното момче прилича на мокра кокошка.
	— Да, денят беше дъждовен. Както и месецът.
	Брам очакваше Пол да затръшне вратата под носа му и се смая, когато домакинът го покани вътре.
	— Искаш ли питие?
	Брам отчаяно копнееше за чаша алкохол — сигурен признак, че не бива да рискува.
	— Да ти се намира кафе?
	— Ще изровя.
	Брам последва Пол в кухнята, не знаейки какво да прави с ръцете си. Имаше чувството, че са прекалено големи за тялото му, като че ли принадлежат на друг човек.
	— Виждал ли си Джорджи? — успя да изстиска накрая.
	— Ти си неин съпруг. Ти би трябвало да знаеш къде е тя.
	— Да, но…
	Пол завъртя крана.
	— Какво правиш тук?
	— Предполагам, че вече знаеш.
	— Нищо, пак ми разкажи.
	И Брам го направи. Докато кафето се вареше, той призна на Пол за случилото се в Лас Вегас, но установи, че Джорджи вече бе споделила всичко с баща си.
	— Освен това зная, че Джорджи е заминала за Мексико, защото е смятала, че започва твърде много да се привързва към теб. — Пол извади от шкафа яркооранжева чаша.
	— Повярвай ми — поде Брам горчиво, — не това е проблемът сега. Какво още ти каза тя?
	— Известно ми е за видеозаписа с пробата й за ролята, както и че тя се е отказала да играе Хелън.
	— Това е безумие, Пол. Тя е изумителна. — Той разтърка очите си. — Всички сме я подценявали. И ние попаднахме в капана на публиката, която искаше да я гледа само в различни варианти на Скутър. Ще ти изпратя копие от записа, за да го видиш и ти.
	— Ако Джорджи е искала да го видя, щеше да ми го покаже.
	— Сигурно е приятно, когато можеш да си позволиш лукса да бъдеш благороден.
	— Някой път не е зле и ти да опиташ. — Пол напълни чашата и му я подаде. — Разкажи ми останалото.
	Брам му описа посещението на Рори и реакцията на инвеститора и режисьора при отказа на Джорджи.
	— Те знаят, че аз съм виновен, искат я за ролята и очакват да я убедя да участва във филма.
	— Доста неприятно положение за начинаещ продуцент.
	Брам повече не можеше да се сдържа. Заснова нервно из кухнята, докато разказваше останалото на Пол: за пътуването му до Мексико, за лъжата за Джейд и накрая за отвратителната гадост, която днес й поднесе. Изля всичко на един дъх, като премълча единствено за бебето не защото се опитваше да се защити — за това не можеше да става и дума — но защото желанието на Джорджи да има дете бе нейна съкровена тайна.
	— И така, да обобщим — изрече Пол със заплашителна нотка в гласа. — Излъгал си дъщеря ми, че ролята ще бъде предложена на Джейд. А след това си се опитал да я манипулираш, преструвайки се на влюбен в нея. Съвсем естествено, тя те е изхвърлила и ти, като по някакво чудо, си осъзнал, че наистина я обичаш. И сега си се довлякъл тук и искаш от мен да ти помогна да я убедиш в това.
	Брам се свлече върху високата табуретка до барплота.
	— Здравата съм загазил.
	— Напълно съм съгласен.
	— Знаеш ли къде е тя?
	— Да, но няма да ти кажа.
	Той и не очакваше подобно благоволение от Пол.
	— Може ли поне да й кажеш… Мамка му, кажи й, че съжалявам. Кажи й… Помоли я да поговори с мен.
	— Няма да я моля за нищо. Ти си виновен за тази бъркотия, сега сам се оправяй.
	Но как да я оправи? Това не беше недоразумение, което може да се заглади с рози, манго или диамантена гривна. Не беше обикновена кавга между влюбени и никакви извинения нямаше да помогнат. Ако искаше да си върне любимата жена, Брам трябваше да направи нещо много по-убедително, но той нямаше никаква представа какво точно.


	Когато Брам си тръгна, Джорджи слезе по стълбите. Не можеше да остане в Малибу в очакване Брам да строши вратата, затова бе дошла при баща си.
	— Чух всяка дума. — Гласът й прозвуча странно дори в собствените й уши. Толкова студен, толкова отчужден.
	— Съжалявам, котенце.
	Баща й не я бе наричал така от детството й. Прегърна я, а тя зарови лице на гърдите му. Но яростта й гореше с толкова силен пламък, че Джорджи се изплаши да не изгори баща си и се отдръпна.
	— Мисля, че Брам може би казва истината — промърмори баща й.
	— Не. „Къща на дървото“ е всичко за него, а заради мен се е озовал в трудно и компрометиращо положение. Би направил всичко, за да подпиша договора.
	— До неотдавна ти искаше точно това.
	— Вече не.
	Баща й изглеждаше толкова разтревожен, че Джорджи стисна ръката му — само за миг, колкото да го успокои, без да изгори кожата му.
	— Обичам те — увери го тя. — Сега ще отида да си легна. — Временно потуши гнева си. — Иди при Лора. Зная, че искаш да я видиш.
	Той се беше обадил на Джорджи в Мексико, за да й каже, че се е влюбил в бившата й агентка. Джорджи остана смаяна от новината, но сетне си припомни всички жени, с които се бе срещал през годините, но така и не се бе влюбил в никоя от тях.
	— Свикна ли с мисълта, че с Лора сме заедно? — попита Пол.
	— Аз — да, но тя дали свикна?
	— Минаха само четири дни, откакто й признах чувствата си. Напредвам бавно и се надявам на успех.
	— Радвам се за теб. Радвам се и за Лора.
	Джорджи изчака баща й да излезе, преди да се обади на Мел Дъфи. Чакалите бяха създания на нощта и Мел вдигна при първото позвъняване.
	— Дъфи.
	Гласът му беше сънен, но Джорджи бързо го разсъни.
	— Мел, Джорджи Йорк се обажда. Имам история за теб.
	— Джорджи?
	— Голяма история. За Брам и мен. Ако те интересува, ще се срещнем след час в Санта Моника. Пред входа на гробището „Удланд“ откъм Четиринайсета улица.
	— Господи, Джорджи, не ми го причинявай! Аз съм в Италия! В Позитано. Диди дава жесток купон на яхтата си. — Задави се с хрипливата кашлица на заклет пушач. — Ще долетя колкото може по-скоро. Исусе, тук дори още няма осем вечерта, затова пък има поредната проклета стачка. Дай ми малко време да се върна в Ел Ей и ми обещай, че няма да говориш с никого, докато не дойда.
	Джорджи можеше да се обади на всеки журналист от сериозната преса, но искаше да подхвърли сочната мръвка на чакала. Искаше да разкаже историята на Мел, който беше достатъчно лаком, за да я оглозга до кокал, да изсмуче и последната капка кръв.
	— Добре. В понеделник вечерта, в полунощ. Ако не си там, няма да те чакам.
	Тя затвори. Сърцето й бясно препускаше, яростта й кипеше. Брам й бе отнел това, което най-много искаше. Сега тя щеше да направи същото с него. Съжаляваше единствено, че трябва да чака четирийсет и осем часа, за да си отмъсти.


	Брам не можеше да спи, не можеше да се храни. Съвсем сериозно замисляше да убие Чаз, ако тя не престанеше да се суети около него като квачка. На трийсет и три се бе сдобил с двайсетгодишна майка и това никак не му харесваше. Но напоследък не харесваше нищо и никого, особено себе си. В същото време го бе завладяла непоколебима решителност.
	— Джорджи няма да играе Хелън — заяви на Ханк Питърс в понеделник следобед, два дни след грозната сцена в Малибу. — Не мога да я убедя да промени решението си. Прави каквото искаш.
	Не се изненада, когато след по-малко от половин час го извикаха на среща с Рори Кийн. Мина наперено покрай цялата й армия от разтревожени асистенти и влезе в офиса й, без да изчака да бъде поканен. Тя седеше зад масивното богато инкрустирано бюро, под огромната абстрактна картина на Дибенкорн и управляваше света.
	Той отмести с крак металния плетен стол във формата на обърнато S.
	— Джорджи няма да играе Хелън. И ти си права. Аз провалих брака си. Но обичам жена си повече от когото и да било на този свят и макар че в момента тя ме мрази и в червата, ще те помоля да не се бъркаш в нашия живот и да стоиш, дявол да го вземе, по-далеч, докато се опитвам да си я върна. Схвана ли?
	Изтекоха няколко дълги секунди, преди Рори да остави писалката си.
	— В такъв случай предполагам, че срещата ни приключи.
	— Точно така — съгласи се Брам. Докато излизаше от офиса, вече беше наясно какво трябва да направи. Или поне отчасти. Оставаше да измисли останалото.


	Джорджи спря взетата под наем тойота корола пред двуетажната жилищна сграда до входа на гробището „Удланд“ достатъчно близо, за да види Мел, когато пристигне, но и достатъчно далеч, за да не я забележи той, докато самата тя не го пожелае. Наближаваше почти полунощ и движението по Четиринайсета улица от пълноводна река се бе превърнало в почти пресъхнало поточе. Младата жена седеше в тъмното и си припомняше всичко — от момента, когато Брам подслуша предложението й към Трев, до буреносния следобед на същия плаж, когато й се врече във вечна любов.
	Болката не стихваше. Щеше да разкаже всичко на чакала. Историята за фалшивото обяснение на Брам в любов ще бъде по първите страници на таблоидите, а след това ще намери място и в сериозната преса. Репутацията му, която той толкова упорито се стараеше да излъска, отново ще бъде опетнена. Когато приключеше с него, никога повече нямаше да посмее да се опита да се представи за герой. Щеше да пострада и тя, но вече не й пукаше. Никога не бе изпитвала такава ярост, но и никога не се бе чувствала толкова свободна. Вече никога нямаше да позволи на таблоидите да управляват живота й. Повече никакви усмивки пред фотографите, докато вътрешно се разпада. Никакви изявления и пози пред папараците, за да запази гордостта си. Никога повече нямаше да допусне публичният имидж да открадне душата й.
	Черният сув спря малко след входа на гробището. Джорджи се свлече ниско на седалката и видя в страничното огледало как угаснаха фаровете му. Дъфи слезе от колата, запали цигара и се огледа, но не забеляза тойотата. След малко щеше да сложи край на лъжите. Щеше да нарани Брам толкова силно, колкото и той нея. Това беше идеалното отмъщение.
	Чакалът дръпна от цигарата. Джорджи започна да се поти, стомахът й се разбунтува. Дъфи закрачи около входа. Време беше. След тази нощ повече нямаше да има никакви увъртания, никакви преструвки. Джорджи можеше да живее честно, с високо вдигната глава, със съзнанието, че е отвърнала на удара, че е съумяла да се защити и не е позволила на друг мъж да я превърне в емоционална жертва. Сега вече Джорджи бе друга жена. Господарка на живота си, способна да отмъсти за обидата.
	Чакалът хвърли фаса в канавката и се запъти към входа на гробището. Джорджи не бе очаквала това. Искаше да разкаже своята история на сигурно място, под светлината на уличните лампи. Един чакал в безлюдно гробище бе твърде опасен и тя посегна към дръжката на вратата, преди Мел да се е отдалечил зад оградата. Но когато ръката й докосна студения метал, нещо в душата й се пропука. Изведнъж осъзна, че чакалът в колата е много по-опасен, отколкото този, който в момента приближаваше портите на гробището.
	Чакалът в колата беше самата тя. Отмъстителна, злобна жена.
	Джорджи стисна дръжката. Брам я беше предал и заслужаваше да бъде наказан. Тя изпитваше нужда да го нарани, да го съсипе, да го предаде, както той я бе предал. Но подобна страст към разрушението не беше в природата й.
	Младата жена се отпусна в седалката и се опита да надникне в душата си — да види в какъв човек се бе превърнала. Въздухът в колата стана тежък и спарен. Единият й крак бе изтръпнал, задушаваше се. Но остана неподвижна. Бавно започна да осъзнава собствената си природа. С неумолима яснота Джорджи разбра, че предпочита да живее с тежестта на гнева, с бремето на болката и страданието, отколкото да се превърне в отмъстителна кучка.
	Чакалът най-после излезе от гробището, притиснал мобилния телефон до ухото си. Изпуши още една цигара, огледа се за последен път наоколо, после се качи в колата си и потегли.
	Джорджи шофираше без посока, чувстваше се празна, ядът в душата й не бе стихнал, още не бе намерила покой, но сега бе наясно със себе си. Накрая се озова на булевард „Линкълн“, в някакъв съмнителен квартал в Санта Моника, пълен със салони за масаж и секс магазини. Спря пред затворен магазин за резервни части, извади от багажника сака с камерата и закрачи по тротоара. Никога досега не бе попадала сама през нощта в опасен квартал, но дори и не й хрумна да се изплаши.
	Не след дълго откри това, което търсеше — тийнейджърка, с изрусена коса и угаснал поглед. Приближи я внимателно.
	— Казвам се Джорджи — заговори тихо. — И снимам филми. Може ли да поговоря с теб?


	Два дни по-късно Чаз се появи в къщата на плажа. Джорджи седеше пред компютъра и от сутринта преглеждаше заснетия материал. Дори не си бе взела душ. Спорът избухна още щом Арън отвори вратата.
	— Проследила си ме! — чу го Джорджи да възкликва. — Ти не искаш да отидеш с колата дори до супермаркета, а си ме проследила през целия път до Малибу?
	— Пусни ме да вляза — нареди Чаз.
	— Няма начин! — тросна се той. — Върви си у дома.
	— Никъде не отивам, преди да говоря с нея.
	— Само през трупа ми.
	— О, моооля те, сякаш можеш да ме спреш. — Чаз профуча покрай него и много скоро се озова в стаята за гости, където Джорджи бе разположила оборудването си. Беше облечена цялата в черно — от главата до джапанките — като истински ангел на отмъщението. — Знаеш ли какъв ти е проблемът? — подхвана тя без всякакво предисловие. — На теб не ти пука за хората.
	Джорджи почти не бе спала и се чувстваше твърде изтощена, за да се разправя с Чаз.
	— Брам от две вечери не се е прибирал у дома от студиото — продължи атаката си момичето. — Той е нещастен и всичко е заради теб. Няма да се изненадам, ако отново посегне към наркотиците. — Когато Джорджи не отговори, устремният плам на Чаз отстъпи пред несигурността. — Зная, че си влюбена в него. Нали така, Арън? Защо просто не се върнеш при Брам? Тогава всичко ще бъде наред.
	— Чаз, остави я на мира — каза Арън и пристъпи зад Джорджи.
	Тя никога не си бе представяла, че Арън ще се превърне в толкова свиреп закрилник. Изглежда, загубата на тегло му бе дала много повече увереност. Във вторник, когато Мел Дъфи обяви в таблоидите за телефонното обаждане на Джорджи, Арън се впусна в ожесточена атака и публикува ярко и убедително опровержение, без дори да се допита до нея. Тя му каза, че Мел не е излъгал и вече не я е грижа, но Арън отказа да я слуша.
	Беше й много по-лесно да се заяде със слабостите на Чаз, отколкото да мисли за собствените си.
	— Обикновено тези, които постоянно си пъхат носа в хорските работи, не искат да се оправят със собствените си провали и бъркотии.
	Чаз настръхна и тутакси мина в настъпление:
	— Всичко в моя живот си е съвсем наред!
	— Тогава защо вече не си в кулинарното училище? Доколкото зная, дори не си надникнала в онези учебници.
	— Чаз е прекалено заета, за да й остава време за учене — вметна Арън злъчно. — Поне тя така твърди.
	— Аз пък мисля, че те е страх да излезеш извън границите на безопасното си съществуване, защото се ужасяваш, че някак си отново ще се озовеш на улицата. — В мига, в който думите излетяха от устата й, Джорджи съжали, че неволно е предала доверието на Чаз. Почувства се зле и се засрами от себе си. — Извинявай, аз…
	— О, престани да ме гледаш така — ядоса се момичето. — Арън знае.
	Наистина ли знаеше? Джорджи не го очакваше.
	— Ако Чаз не учи — заговори Арън, — няма защо да се притеснява, че ще я скъсат. Тя просто се страхува.
	— Пълни глупости!
	Джорджи се предаде.
	— Твърде съм уморена, за да се разправям сега с теб. Върви си.
	Чаз, естествено, не помръдна от мястото си. Вместо това огледа недоволно Джорджи.
	— Струва ми се, че пак си отслабнала.
	— Напоследък нищо не ми се услажда.
	— Сега ще се погрижим за това.
	Чаз се втурна в кухнята, където дълго трополя, тряска вратите на шкафовете, отваря и затваря хладилника. Накрая отново се появи и постави пред Джорджи чиния с хрупкава, свежа салата и апетитно димяща купа с макарони със сирене. Топлата храна засити стомаха й и я накара да се отпусне, но най-благотворно й подействаха присъствието и грижите на Чаз.


	Джорджи вдигна голяма патърдия, докато се опитваше да убеди Чаз да нахлузи един от банските й и да отиде на плажа.
	— Освен ако не те е страх от водата — подметна тя с ехидно самодоволство накрая, сякаш предизвикваше Чаз да облече банския.
	Джорджи знаеше, че Чаз мразеше да разголва тялото си и навярно щеше да реши, че това е някакъв вид терапия. Ала след като Джорджи толкова явно я предизвикваше, момичето облече един бански, порови се във вещите на Джорджи и откри къс хавлиен халат, който навлече върху банския.
	Арън лежеше върху плажна кърпа, заровил нос в някакво тъпо списание за видео игри. Когато се срещнаха за пръв път, той дори не приближаваше до водата. Сега се беше накиприл в нови бели бански с тъмносини кантове. Трябваше да отслабне с още няколко килограма, за да изглежда готино, но беше започнал ежедневно да тренира и му личеше. Освен това беше започнал да харчи пари за прилична подстрижка и дори се бе изръсил за контактни лещи.
	Чаз седна на края на кърпата, с гръб към него. Халатът не стигаше дори до средата на бедрата й и тя побърза да подвие крака под себе си.
	Арън остави списанието.
	— Горещо е. Хайде да поплуваме.
	— Не искам.
	— Защо? Каза ми, че преди много си обичала да плуваш.
	— Просто сега нямам настроение, това е всичко.
	Той се надигна и се намести до нея.
	— Няма да ти се нахвърля само защото си по бански.
	— Зная.
	— Чаз, време е да оставиш миналото зад гърба си.
	Тя взе една пръчка и започна да рови с нея в пясъка.
	— Може би не искам да го оставя зад гърба си. Може би искам да съм сигурна, че няма да го забравя, за да не преживея никога отново подобно нещо.
	— Това няма да се случи.
	— Откъде знаеш?
	— Обикновена логика. Да кажем, че пак си счупиш ръката или дори крака. Наистина ли смяташ, че Брам ще те изхвърли? Или че Джорджи няма да се погрижи за теб? Или че аз няма да те поканя да дойдеш да живееш при мен? Сега имаш приятели, макар че човек трудно би се досетил за това, съдейки по начина, по който се държиш с тях.
	— Но накарах Джорджи да яде, нали? А ти не биваше да й казваш, че ме е страх да не ме скъсат на изпитите.
	— Ти си умно момиче, Чаз. И всички го знаят, освен теб.
	Тя взе една счупена мидена черупка и прокара палец по острия ръб.
	— Може и да съм умна, но пропуснах много години в училище.
	— И какво от това? Нали за това са приравнителните изпити? Обещах, че ще ги помогна с уроците.
	— Не ми е притрябвала помощта ти. — Ако започне да й помага, Арън ще разбере колко малко знае и ще престане да я уважава.
	Но той сякаш прочете мислите й.
	— Ако ти не ми беше помогнала, аз все още щях да съм дебел. Хората ги бива в различни неща. Аз винаги съм бил добър в училище и сега е мой ред да ти върна услугата. Довери ми се. Няма да бъда и наполовина толкова заядлив и злобен с теб, както ти беше с мен.
	Тя наистина беше заядлива и зла с него. Както и с Джорджи. Изпъна крака. Кожата й беше бледа като на вампир и сега забеляза едно място, което бе пропуснала да избръсне.
	— Извинявай.
	Навярно извинението й не бе прозвучало съвсем искрено, защото Арън продължи да я наставлява.
	— Крайно време е да престанеш да бъдеш толкова груба с хората. Мислиш си, че така изглеждаш много корава, но всъщност будиш единствено съжаление.
	Чаз скочи от кърпата.
	— Никога не го казвай!
	Той я погледна. На свой ред тя го изгледа свирепо и стисна юмруци.
	— Престани с глупостите, Чаз. — Звучеше уморено, като че ли му бе досадила. — Време е да пораснеш и да започнеш да се държиш като порядъчно човешко същество. — Арън се изправи бавно. — Двамата с теб сме приятели, но през половината време ме е срам заради теб. Например заради отвратителното ти държание с Джорджи. Всички виждат колко зле се чувства тя. Не е нужно да я тормозиш допълнително.
	— Брам също се чувства зле — парира Чаз.
	— Това не оправдава грубия начин, по който й говориш.
	Арън изглеждаше така, сякаш му е писнало и е готов да се откаже от нея. Идеше й да се разплаче, но по-скоро щеше да се самоубие, отколкото да му позволи да види сълзите й. Затова смъкна халата и го захвърли върху пясъка. Имаше чувството, че е съвсем гола, но Арън не откъсваше поглед от лицето й. Когато живееше на улицата, мъжете никога не поглеждаха лицето й.
	— Е, доволен ли си? — извика момичето.
	— А ти доволна ли си? — попита той.
	Чаз не беше доволна от нищо в себе, а и й беше дошло до гуша да се страхува. Боеше се да излезе от къщата. Боеше се да се яви на изпитите. Боеше се от толкова много неща.
	— Ако съм добра и мила с хората, те ще започнат да се възползват от мен! — извика тя.
	— Ако започнат да се възползват — рече Арън тихо, — ще престанеш да бъдеш мила и добра с тях.
	Кожата й настръхна. Винаги ли трябваше да бъде така: или всичко, или нищо? Замисли се за онова, което той бе казал преди малко — че има приятели, които ще се грижат за нея. Тя мразеше да разчита на други хора, може би защото никога в живота си не бе имала подобна възможност. Арън беше прав. Сега имаше приятели, но тя продължаваше да се държи така, сякаш се бори сама срещу целия останал свят. Не й беше приятно, че той я смята за злобен и груб човек. Злобата и грубостта не я бяха спасили от нищо. Заби поглед в краката си.
	— Не се отказвай от мен, става ли?
	— И да искам, не бих могъл — усмихна се той. — Любопитен съм да разбера каква ще станеш, когато пораснеш.
	Чаз вдигна поглед към него и забеляза някакво странно изражение върху лицето му. Той не гледаше тялото й, нито се взираше в нея, но тя усещаше някак особено присъствието му. Имаше чувството, че навсякъде я сърби… или устата й е пресъхнала. Или нещо подобно.
	— Е, още ли искаш да поплуваме? — попита Чаз. — Или ще висиш тук цял ден и ще ми правиш психоанализа?
	— Да поплуваме.
	— Така си и помислих.
	Тя се затича към водата, окрилена от чувството на новопридобита свобода. Може би чувството нямаше да продължи дълго, но в момента на душата й бе волно и хубаво.


	През деня Джорджи монтираше филма, а вечер бродеше из бедняшките и запуснати квартали на Холивуд и Западен Холивуд, защитена единствено от камерата и популярното си лице. Повечето от момичетата, към които приближаваше, я разпознаваха и с желание говореха пред обектива на камерата.
	Докато кръстосваше окаяните улички, тя попадна на мобилна поликлиника, която обслужваше уличните деца. Славата отново й помогна и медицинските работници й позволиха да пътува с тях през нощта, докато вземаха проби за СПИН и венерически болести, раздаваха презервативи и обясняваха основните правила на профилактиката. От видяното и чутото през тези нощи сърцето на Джорджи се късаше от мъка. Постоянно си представяше как е живяла Чаз сред тези момичета и си мислеше какво би станало с нея, ако не бе срещнала Брам.
	Изминаха две седмици, през които той нито веднъж не се опита да се види с нея. Силите й бяха изцедени докрай, но когато най-после сънят я обореше, не можеше да спи повече от няколко часа, преди да се събуди, цялата обляна в пот, с мокра пижама и усукани и влажни чаршафи. Сърцето й отчаяно копнееше за мъжа, в който се бе превърнал Брам, за мъжа, който се криеше под твърдата черупка на цинизма. Единствено работата й и съзнанието, че е постъпила правилно, като не е продала душата си заради отмъщението, я предпазваха от пълното отчаяние.
	Тъй като папараците нямаха навика да обикалят местата, които тя посещаваше, в таблоидите не се появи нито една нейна снимка. При все че каза на Арън да спре да съчинява за жълтата преса небивалици за съпружеското им щастие, той продължаваше да го прави. Но на нея й беше все едно. Нека Брам да се оправя с това.
	В петък, три седмици след раздялата с Брам, Арън й се обади и й каза да влезе в сайта на „Варайъти“ и да прочете последните новини. Джорджи го послуша и видя следното съобщение: „Завърши кастингът за «Къща на дървото». Филмът се снима по сценария на известния роман на Сара Картър, адаптация на Брам Шепърд. Съвсем изненадващо за главната женска роля на безмилостната Хелън бе избрана младата, почти неизвестна актриса Ан Чалмърс“.
	Джорджи се взираше в екрана. Всичко бе свършило. Брам нямаше нужда да я убеждава във вечната си любов, което обясняваше защо не се бе опитал отново да говори с нея. Насили се да обуе маратонките си и се отправи на дълга разходка по плажа. Защитните й бариери бяха рухнали и чувстваше безкрайна умора, иначе никога не би си позволила да се потопи в света на сериалите, където Брам ще се появи на прага й, ще падне на колене и ще моли за любовта и прошката й.
	Отвратена от себе си, младата жена се върна в къщата.


	На следващата сутрин телефонът иззвъня, когато тя вече седеше пред компютъра. С усилие се изтръгна от вцепенението и присви очи към дисплея на мобилния телефон. Обаждаше се Арън. Той беше отлетял за уикенда до Канзас, за да отпразнува шейсетия рожден ден на баща си. Джорджи се прокашля, за да не звучи гласът й толкова дрезгаво.
	— Как мина семейната сбирка?
	— Чудесно, но Чаз е болна. Току-що говорих с нея. Съдейки по гласа й, е много зле.
	— Какво й е?
	— Не ми каза, но ми се стори, че плаче. Казах й да потърси Брам, но тя не знае къде е той.
	_Не е в Малибу_ — помисли си Джорджи — _опитвайки се отново да ме спечели_.
	— Тревожа се за нея — продължи Арън. — Мислиш ли, че…
	— Ще отида при нея — прекъсна го Джорджи.
	Като излезе на магистралата, сериалът отново започна да се върти в главата й. Видя се как влиза в къщата на Брам, където я посрещат десетки балони, поклащащи се във въздуха, привързани с панделки към тавана. Сред тях стоеше Брам с развълнувано лице и нежен поглед.
	_Изненада!_
	Натисна педала за газта и се върна в реалността.


	Нито един балон не плуваше под тавана на празната притихнала къща. А от мъжа, който я бе предал, нямаше и следа. Тъй като папараците отново бяха обсадили предните врати, Джорджи остави колата в гаража на Рори и се промъкна през малката портичка в задната ограда. Остави чантата си и извика Чаз. Но отговор не последва.
	Джорджи мина през празната кухня и задния коридор и се изкачи по стълбите до апартамента на Чаз над гаража. Не се изненада, когато видя непретенциозното обзавеждане и безупречната чистота.
	— Чаз? Добре ли си?
	Откъм единствената спалня се разнесе немощен стон. Джорджи откри Чаз да лежи върху намачкано сиво одеяло, свила колене до гърдите, с пребледняло лице. Когато видя Джорджи, отново изохка:
	— Арън ти се е обадил.
	Джорджи се приближи забързано до леглото.
	— Какво ти е?
	Чаз стисна по-силно коленете си.
	— Не мога да повярвам, че ти се е обадил.
	— Беше разтревожен за теб. Каза, че си болна, и очевидно е бил прав.
	— Имам спазми.
	— Спазми?
	— Спазми. Това е всичко. Понякога ги получавам. А сега си върви.
	— Взе ли някакво лекарство?
	— Лекарството ми е свършило. — Думите прозвучаха като ридание. — Остави ме сама. — Тя зарови лице във възглавницата и додаде по-тихо. — Моля те.
	_Моля те?_ Чаз наистина беше болна. Джорджи изтича в кухнята на Брам, грабна шишенцето с тиленол, свари чаша чай и ги отнесе в апартамента на Чаз. Преди да влезе в спалнята, зърна учебниците, разтворени върху малката масичка, заедно с два жълти бележника и подострени моливи. Усмихна се за пръв път през тази седмица.
	— Не мога да повярвам, че Арън ти се е обадил — повтори Чаз, след като глътна хапчетата. — И си дошла чак дотук от Малибу, за да ми дадеш тиленол?
	— Арън беше много разстроен. — Джорджи остави шишенцето върху нощното шкафче. — Ти би направила същото за мен.
	Чаз мигом живна.
	— Той е бил разстроен?
	Джорджи кимна и й подаде чашата с горещ подсладен чай.
	— Сега ще те оставя сама.
	Момичето се надигна с усилие и пое чашата.
	— Благодаря — промърмори. — Наистина ти благодаря, не се подигравам.
	— Зная — кимна Джорджи и излезе.
	Прибра някои от вещите си, които бе забравила, стараейки се да не поглежда към спалнята. Когато слезе на долния етаж, се спря, за да се полюбува на златистата светлина на следобедното слънце, струяща през високите прозорци. Обичаше тази къща. Всяко кътче, всяко пространство, обичаше керамичните делви с лимонови дръвчета, тибетските покривки, ацтекската камина с масивна каменна полица и топлите дървени подове. Обичаше трапезарията с високите до тавана лавици с книги и месинговите звънчета от остров Бали. Как е възможно човек, създал толкова топъл, уютен дом, да има такова пусто, злобно сърце?
	И в този момент Брам влезе в стаята.


>	27

	Смаяното му изражение ясно показваше, че Джорджи е последният човек на земята, когото очакваше — или искаше — да види. Вследствие на многото безсънни нощи и умората лицето на Джорджи беше бяло като тебешир, под очите й тъмнееха дълбоки сенки, но той изглеждаше идеално, готов за снимка за корицата на „Джи Кю“. Имаше нова прическа, съвсем къса, почти като тази от времето на сериала „Скип и Скутър“, и Джорджи можеше да се закълне, че маникюрът му беше дело на професионалистка.
	Не можеше да понесе мисълта, че той ще си въобрази, че е дошла да го търси.
	— Чаз е болна — обясни тя безстрастно. — Дойдох, за да видя какво й е и сега си тръгвам.
	Изпъна рамене и прекоси стаята към верандата, но той я настигна, преди да докосне дръжката на френските прозорци.
	— Нито крачка повече!
	— Без мелодрами, Брам. Нямам сили за това.
	— Ние сме актьори. Драмите са втората ни природа. — Сграбчи я за раменете и я извърна към себе си. — Не съм преминал през всичко това, за да си тръгнеш просто така.
	Яростта, която тя смяташе, че е успяла да потуши, избухна в изгарящ пламък.
	— През _какво_ си преминал? През какво _по-точно_? Я се погледни! Нямаш дори една гънка по дрехите! Явно черпиш от живота с пълни шепи и се наслаждаваш на всяка минута!
	— Така ли мислиш?
	— Ти си продуцент и ще изпълняваш главната мъжка роля в прекрасен филм. Всичките ти мечти се сбъднаха.
	— Не всички. Аз провалих отношенията си с теб и ти причиних огромна болка, забрави ли? На теб, най-важният човек в живота ми. — Притисна я към френските прозорци. — И се опитвам да поправя стореното.
	— И как? — изсумтя презрително тя.
	Брам впи поглед в нея. В потъмнелите му очи се отразяваше цялата мъка на изтерзаната му душа — игра, достойна за отличник от „Актърс Студио“.
	— Обичам те, Джорджи.
	Пред очите й избухнаха фойерверки.
	— И защо _така_ изведнъж те осени?
	— Защото те обичам. Защото ти си ти.
	— Звучиш искрено. Изглеждаш искрен — процеди тя саркастично и бутна ръката му. — Но не вярвам на нито една твоя дума.
	Някой по-малко циничен може би щеше да повярва на искрената болка, стаена в ъгълчето на устата му.
	— Това, което се случи през онзи ден на плажа… — поде Брам. — Разбирам колко грозно и отвратително беше, но случилото се ме накара да прогледна и да проумея това, което отдавна трябваше да осъзная.
	— Ау, какво просветление!
	— Знаех, че няма да ми повярваш и дори не мога да те виня. — Пъхна ръце в джобовете. — Само ме изслушай, Джорджи. Избрахме актриса за ролята на Хелън. Всичко е решено. Какви скрити мотиви вече бих могъл да имам?
	Повече нямаше да има никакви мълчаливи страдания, последвали раздялата й с Ланс. Думите изригнаха от устата й:
	— Да започнем с кариерата ти. Преди три месеца и половина аз бях човек, готов на всякакви жертви, за да запазя имиджа си, също както теб сега. Съмнителното ти минало застрашаваше бъдещето ти и ти ме използва, за да изчистя репутацията ти.
	— Това не…
	— „Къща на дървото“ не е единственият важен проект в живота ти. Филмът е само първата част от внимателно планирана стратегия, за да се утвърдиш в очите на публиката като уважаван актьор и продуцент.
	— Нищо лошо няма в това, да имаш амбиции.
	— Има, ако искаш да се възползваш от мен, за да си излъскаш имиджа, за да те обявят за господин Надеждност.
	— Това е Холивуд, Джорджи! Обетована земя за разведените. Кой, по дяволите — освен Рори Кийн — се интересува дали ще останем женени?
	— Рори Кийн. Точно така!
	— Наистина ли мислиш, че искам нашият брак да продължи само за да не загубя доброто мнение на Рори?
	— Не е ли така? Не бяха ли всичките ти усилия посветени точно на това?
	— Именно _бяха_. Но това приключи. Аз съм повече от щастлив да градя кариерата си, разчитайки единствено на професионалните си умения, а не на своя брак.
	Изглежда, сърцето й се бе вкоравило, защото тя не повярва на нито една негова дума.
	— Ти си готов да кажеш каквото и да е, стига да избегнеш публично отхвърляне, но аз приключих с преструвките. Повече няма да се опитвам да накарам хора, които не познавам, да повярват, че съм такава, каквото не съм. Ще наредя на Арън да прекрати тези трогателни измислици за пресата. И този път ще се погрижа той да изпълни заповедта ми.
	— Да бе, как ли пък не! — Студената пресметливост в очите му се замени с твърдоглава решителност. И изведнъж като че ли откачи. Целуна я грубо, после я бутна и задърпа към задния коридор. — Идваш с мен.
	Тя се препъна, но той я държеше здраво и не й позволи да падне.
	— Пусни ме!
	— Водя те на разходка — отсече той.
	— Като че ли можеш да измислиш нещо ново.
	— Млъквай. — Той я набута в гаража. Не беше груб, но не беше и нежен. — Време е да разбереш колко високо ценя репутацията си на порядъчен и уважаван човек. — Сега приличаше на необуздания дивак от миналото си.
	— Никъде не отивам с теб.
	— Ще видим. Аз съм по-силен от теб, по-злобен и дяволски по-отчаян.
	Яростта й избухна с нова сила.
	— Ако си толкова _отчаян_, защо не се опита да говориш с мен, след като си избрал актриса за ролята на Хелън? Защо не…
	— Защото първо трябваше да свърша нещо! — Натика я в колата и преди Джорджи да успее да мигне, автомобилът се носеше с пълна скорост надолу по алеята към предните порти. Два черни сува се стрелнаха след тях.
	Брам включи климатика на максимум. С босите крака и тънката тениска Джорджи започна да трепери от студ, но не помоли да го намали. Изобщо не желаеше да говори с него. Брам караше като бесен, но тя беше прекалено гневна, за да се тревожи. Той отново искаше да разбие сърцето й.
	Изскочиха на булевард „Робъртсън“, оживен от навалицата в събота следобед. Джорджи залитна напред, когато спирачките изскърцаха рязко и колата спря пред „Айви“, вторият дом на папараците.
	— Защо дойдохме тук?
	— За да направим бляскава поява пред репортерите с рекламна цел.
	— Шегуваш се. — Един от папараците ги забеляза и се опита да ги снима през предното стъкло. Джорджи беше излязла от къщата на плажа без никакъв грим. Косата й беше разрошена, тениската — в точно този оттенък на синьото, което никак не се връзваше с цвета на изпомачканите й тюркоазни шорти, а върху босите й крака се мъдреха набързо нахлузени плажни джапанки вместо елегантни сандали. — За нищо на света няма да се покажа в този вид.
	— Забрави ли, че ти си тази, която вече не се интересува от имиджа си?
	— Съществува голяма разлика между безразличието към имиджа и появата в приличен ресторант с мръсни шорти и мърляви джапанки!
	Още трима папараци се скупчиха около колата, а останалите се втурнаха самоотвержено през фучащите автомобили, за да се доберат до тях.
	— Няма да се храним — обяви Брам. — А и според мен си много красива. — Изскочи от колата, мушна пачка банкноти в ръката на портиера и си проправи с лакти път през крещящите фоторепортери, за да й отвори вратата.
	Измачкани шорти и тениска в неподходящ цвят. Коса, стърчаща във всички посоки, никакъв грим… и съпруг, който може и да я обичаше, но най-вероятно — не. Окончателно изгубила всякакво чувство за реалност, Джорджи излезе от колата.
	Сякаш самият ад изригна. Не бяха ги виждали заедно от седмици и всички папараци закрещяха в един глас:
	— Брам! Джорджи! Насам!
	— Къде бяхте през цялото това време?
	— Джорджи, Мел Дъфи излъга ли за срещата ви?
	— Бременна ли си?
	— Двамата още ли сте заедно?
	— Това новият ти стил на обличане ли е?
	Брам я прегърна през кръста и си проправи път през тълпата към тухлените стъпала пред заведението.
	— Отдръпнете се, момчета, дайте малко въздух. Ще направите снимките си. Само не се блъскайте.
	Минувачите ги зяпаха от тротоара, клиентите, насядали край масите във външния двор, протягаха вратове, а три безупречно облечени дизайнерки на чанти прекъснаха разговора си, за да втренчат погледи в двойката. Джорджи се замисли за миг дали да не ги помоли да й услужат с гланц за устни, но имаше нещо безумно освобождаващо да стои пред света в този немарлив вид.
	— Кому са нужни пресконференции, когато разполагаме с „Айви“? — прошепна Брам в ухото й.
	— Брам, аз…
	— Слушайте всички! — Той вдигна властно ръка.
	Всичко й се струваше като в мъгла, виеше й се свят, но Джорджи успя някак си да извие устни в дяволитата усмивка на Скутър. Ала в следващия миг се спря. Повече никакви преструвки. Тя беше гневна, с опънати до крайност нерви, повдигаше й се, но не я беше грижа дали всички ще го узнаят. Тръсна глава и позволи на чувствата си да се изпишат върху лицето й.
	Тълпата задръсти тротоара. Затворите на фотоапаратите бясно щракаха, видеокамерите се въртяха, записвайки сцената.
	Брам отново заговори, надвиквайки шума:
	— Всички вие знаете, че с Джорджи се оженихме преди три месеца в Лас Вегас. Това, което не знаете…
	Джорджи нямаше представа какво бе замислил, но й беше все едно. Каквито и лъжи да им каже, той щеше да се оправя после.
	— … е, че станахме жертви на два коктейла, щедро подправени с наркотици, и че двамата всъщност се мразехме до смърт. От тогава до сега се преструваме на влюбени младоженци. Този брак беше лъжа.
	Джорджи рязко вдигна глава. За секунда й се стори, че й се е причуло. Брам доброволно се бе изтъпанил на стъпалата пред „Айви“ и разкриваше целия им план?
	Оказа се, че това беше самата истина. Той им разказа всичко — разбира се, съкратената версия, но не пропусна нито един факт, дори гнусната сцена на плажа. Тя се взираше в решително вирнатата му брадичка и неволно си спомни афишите със страховитите и прекрасни филмови герои, които висяха на стената в кабинета му.
	Папараците, свикнали по-често да си имат работа с лъжата, отколкото с истината, не повярваха на нито една негова дума.
	— Поднасяте ни, нали?
	— Никой не ви поднася — увери ги Брам. — Джорджи реши, че от тук нататък ще живее честно, без лъжи и преструвки. Навярно е гледала прекалено много шоуто на Опра.
	— Джорджи, ти ли накара Брам да направи това?
	— Двамата разделени ли сте?
	Те нападаха като глутница чакали, безмилостни и коварни, но Брам надвика всички:
	— От днес ще ви казваме само истината, но не разчитайте, че ще ви споделяме това, което не желаем, дори и да се нуждаем от популярност и реклама за някой нов филм. Колкото до бъдещето на нашия брак… Джорджи иска да ме зареже, но аз обичам съпругата си и правя и невъзможното, за да я накарам да размисли. Това е всичко, което ще чуете от нас двамата. Ясно ли е?
	Папараците направо обезумяха — крещяха, блъскаха се, опитваха се да стигнат до тях. Брам успя да избута някак си двама от тях, докато с Джорджи си проправяха обратно път през тълпата. При това я прегръщаше толкова здраво, че краката й се отлепиха от земята и едната й джапанка се изхлузи. Портиерът съумя да отвори вратата на колата и Джорджи се вмъкна вътре.
	Когато потегли, Брам едва не прегази двамата журналисти, покатерили се върху предния капак на колата.
	— Да не съм чул повече нито дума за скрити мотиви. — Мрачната му физиономия и заплашителните нотки в гласа му не оставяха място за възражение. — Всъщност в момента изобщо не желая да разговарям.
	Това напълно я устройваше, защото и тя не знаеше какво да каже.
	Цяла кавалкада сувове ги последва обратно към дома им. Брам отвори портите с дистанционното, продължи по алеята за коли до входа, удари рязко спирачките и изключи двигателя.
	Тишината в колата се нарушаваше единствено от накъсаното дишане на Брам. Той отвори жабката и извади едно дивиди.
	— Ето защо не можех по-рано да дойда при теб. Това още не беше готово. — Остави дивидито в скута й. — Изгледай го, преди да вземеш някакво окончателно решение за нашето бъдеще.
	— Не разбирам. Какво е това?
	— Предполагам, би могло да се каже, че е… моето любовно послание до теб. — Той слезе от колата.
	— Любовно послание? — повтори след него тя, но Брам вече бе изчезнал зад ъгъла на къщата.
	Джорджи погледна диска и прочете написания на ръка надпис: „СКИП И СКУТЪР: Пътешествие под земята“.
	Сериалът „Скип и Скутър“ бе прекратен след 108-ия епизод, но върху етикета бе написано „Епизод 109“. Притиснала диска към гърдите си, Джорджи изхлузи и другата джапанка и затича боса към къщата. Нямаше търпение да се занимава със сложното оборудване в кинозалата, затова занесе филмираното му любовно обяснение в спалнята на горния етаж и постави диска в дивиди плейъра. Седна в средата на леглото, обви ръце около коленете си и с разтуптяно сърце натисна бутона „Старт“.
	Върху първия кадър постепенно се появиха два чифта малки крака, крачещи през тучна зелена морава. Единият чифт крачета бяха обути с черни лакирани кожени обувчици с тъпи носове и бели чорапки с кокетни къдрички. Другите бяха обути в лъскави черни обувки, тип оксфорд с връзки, върху които падаха маншетите на официален черен панталон. Двата чифта крака се спряха и се извърнаха към някой, който стоеше зад тях.
	— Татко? — изхленчи малкото момиченце.
	Джорджи се обгърна по-плътно с ръце.
	— Казах ти да не плачеш! — прозвуча сърдитият шепот на момчето.
	— Не плача. Искам татко — изхленчи по-силно момиченцето.
	В кадъра се появи трети чифт обувки. Черни мъжки обувки със заоблени носове.
	— Тук съм, миличко. Трябваше да помогна на grand-mère*.
	[* Баба (фр.). — Б.пр.]
	Джорджи потрепери, когато камерата продължи да пълзи нагоре по острия ръб на черния панталон, стигна до мъжка ръка с дълги фини пръсти и се задържа върху безименния, където блестеше платинена венчална халка. Тази ръка стисна ръчичката на момиченцето.
	В близък план се появи лицето на детето. Беше на седем или осем години, с руси коси, обрамчващи ангелското личице, облечено в кадифена рокличка. Около вратлето му меко проблясваше наниз перли.
	Камерата се отдръпна назад. Момче със сериозно изражение, приблизително на същата възраст, улови другата ръка на мъжа.
	Следващият кадър, заснет от по-широк ъгъл, показваше отзад висок строен мъж и две малки деца, прекосяващи добре поддържаната морава. Появи се сенчесто дърво, моравата се разшири и се видяха още дървета. Някакви камъни. Едър план.
	Не бяха камъни.
	Джорджи притисна треперещи пръсти към устните си.
	Гробище?
	Изведнъж лицето на мъжа изпълни екрана. Скип Скофийлд. Беше по-стар, много по-представителен, с безупречен външен вид, като истински Скофийлд. Късо подстригана вълниста коса, елегантен черен костюм, изискана тъмночервена вратовръзка върху снежнобяла риза. Красивото му лице бе набраздено от дълбоките бръчки на скръбта.
	Джорджи поклати невярващо глава. Той не би могъл да…
	— Не искам да отивам там, татко — изплака момиченцето.
	— Зная, миличка. — Скип я вдигна на ръце и в същото време, със свободната си ръка, прегърна тесните рамене на момчето.
	„Това е ситком! — искаше да изкрещи Джорджи. — Би трябвало да е забавно!“
	Сега тримата стояха край един зеещ гроб, заобиколени от опечалени приятели и близки, облечени в черно. Момчето зарови лице в ръкава на баща си и промълви задавено:
	— Мама вече ми липсва.
	— Зная, синко. И на мен ми липсва. Тя така и никога не разбра колко силно я обичах.
	— Трябваше да й кажеш.
	— Опитах се, но тя не ми повярва.
	Свещеникът започна заупокойната служба. Гласът му се стори познат на Джорджи и тя присви очи.
	Следващият кадър показа края на церемонията. Близък план на ковчега в земята. Шепа пръст трополяща върху полирания капак, последвана от три кичести сини хортензии.
	Кадър със Скип и свещеника — свещеник, който нямаше право да е такъв.
	— Моите съболезнования, синко — пророни духовникът и потупа Скип по гърба.
	Едър план: Скип и двете ридаещи деца, останали сами край гроба. Скип се свлича на колене и стиска очи от непосилната болка.
	— Благодаря на Бог — промълви той, — благодаря на Бог, че ви имам.
	Момчето се отдръпна и върху лицето му се появи злорада, почти отмъстителна усмивка.
	— Само че ни нямаш.
	Момичето сложи ръце на кръста.
	— Ние сме плод на твоето въображение, забрави ли?
	— Ние сме децата, които би могъл да имаш, ако не беше такъв самовлюбен глупак — додаде презрително момчето.
	Като с магическа пръчка децата изчезнаха и мъжът остана сам край гроба. Страдащ. Изтерзан. Вдигна една от хортензиите, обсипали гроба и я поднесе към устните си.
	— Обичам те. С цялото си сърце. Винаги ще те обичам, Джорджи.
	Екранът потъмня.


	Джорджи остана да седи потресена, неспособна да помръдне, сетне се изстреля от леглото и затрополи по коридора. _От всички…_ Хукна надолу по стълбите, прекоси на бегом терасата и продължи тичешком до къщата за гости. През френските прозорци го видя да седи зад бюрото, вперил невиждащо очи пред себе си. Втурна се вътре, а Брам скочи на крака.
	— _Любовно послание?_ — извика младата жена.
	Той кимна отсечено, с пребледняло лице.
	Тя опря ръце на кръста.
	— Ти си ме _убил_!
	Брам преглътна мъчително.
	— Ти… ъ… не смяташе, че ще убия _себе си_, нали?
	— И баща ми! Собственият ми _баща_ ме погреба!
	— Той е добър актьор. И… изненадващо свестен тъст.
	Джорджи скръцна със зъби.
	— Забелязах две познати лица сред опечалените. Чаз и Лора?
	— Двете, изглежда… — той преглътна отново — се забавляваха на церемонията.
	Джорджи вдигна възмутено ръце.
	— Не мога да повярвам, че си убил Скутър.
	— Нямах много време да работя над сценария. Не ми хрумна нищо по-добро, особено след като трябваше да снимам набързо и тайно.
	— Естествено!
	— Записът трябваше да бъде готов вчера, но твоята фалшива малка дъщеря с ангелско лице се оказа истинска примадона, дяволски трън в задника и не ми се мисли как ще работя с нея. В „Къща на дървото“ тя ще изпълнява ролята на детето, насилвано сексуално от баща си.
	— Но играе удивително добре — изрече Джорджи провлачено, скръствайки ръце пред гърдите. — Очите ми се насълзиха от изпълнението й.
	— Ако някога имаме дете, което се държи така…
	— … ще е по вина на баща му.
	Думите й го накараха да занемее от изумление, но Джорджи искаше да го поизмъчи още малко, при все че в душата й клокочеха малки балончета на щастие.
	— Кълна се в Бога, Брам, това беше най-глупавият, сълзливосантиментален кинематографичен боклук…
	— Знаех си, че ще ти хареса. — Изглежда, не знаеше къде да дене ръцете си. — Хареса ти, нали? Това бе единственият начин, който можах да измисля, за да ти покажа, че осъзнавам колко жестоко те нараних онзи ден на плажа. Разбираш го, нали?
	— Странно, но да.
	Лицето му се сгърчи.
	— Трябва да ми помогнеш, Джорджи. Досега никого не съм обичал.
	— Дори и себе си — добави тихо тя.
	— Нямаше много за обичане. Докато ти не ме обикна. — Пъхна ръка в джоба. — Не искам отново да те нараня. Никога. Но вече го сторих. Пожертвах това, което ти желаеше най-много. — Лицето му отново се изкриви. — Наистина няма да изиграеш Хелън, Джорджи. Договорът с актрисата вече е подписан. Ролята означаваше много за теб — зная го — и заради мен не я получи, но не можах да измисля нищо друго. Нямаше друг начин да ти докажа, че се нуждая от теб самата, а не от актрисата Джорджи Йорк.
	— Разбрах го. — Тя се замисли за болката, която хората причиняват на себе си и на другите заради любовта. Беше дошло време да му признае, че тя самата го бе разбрала наскоро. — Радвам се.
	— Не те разбирам. Не мога да ти осигуря ролята, скъпа, няма как да изгладя вината си.
	— Няма какво да изглаждаш. — За пръв път го изрече на глас. — Аз съм режисьор, Брам. Автор на документални филми. Това искам да правя в живота си.
	— За какво говориш? Ти си актриса и обичаш да играеш.
	— Обичах да играя Ани. Обичах да играя Скутър. Нуждаех се от похвалите и аплодисментите, но те вече не са ми потребни. Пораснах и искам да разказвам други истории на публиката.
	— Всичко това е прекрасно, но… записът на пробата ти? Невероятната ти игра?
	— Нито една дума не идваше от сърцето ми. Беше чиста техника. — Тя внимателно подбираше думите си, подреждайки ги като пъзел, докато говореше, за да обрисува точно това, което мисли. — Подготовката за прослушването би трябвало да бъде най-вълнуващата работа, която съм вършила, но се оказа пълна скука. Ненавиждах Хелън, мразех тъмната дупка, в която ме теглеше. Исках единствено да грабна камерата и да избягам.
	Брам изви присмехулно вежди и отново заприлича на предишния Брам.
	— И кога точно те осени това прозрение?
	— Предполагам, че съм го знаела през цялото време, но си мислех, че реагирам на обърканите ни отношения. Известно време репетирах съвсем добросъвестно, но когато повече не можех да издържам, вземах камерата и започвах да тормозя Чаз или се качвах на колата, за да интервюирам сервитьорки. Толкова много приказвах за новата си възродена кариера, че сама не усетих кога съм я постигнала. — Джорджи се усмихна. — Почакай само да видиш целия материал, който съм заснела — историята на Чаз, уличните хлапета, невероятните самотни майки. Всичко няма да влезе в един филм, но монтажът ще бъде истинска школа за мен. Ще се науча на много неща.
	Брам заобиколи бюрото и най-сетне пристъпи към нея.
	— Не го казваш само за да не ме гризе съвестта, нали?
	— Шегуваш ли се? Обичам, когато си в плен на гузната си съвест. Тогава много по-лесно мога да те въртя на малкия си пръст.
	— Изглежда, вече го правиш — изрече той с дрезгав глас. — И то с много по-голям успех, отколкото можеш да си представиш.
	Брам я изпиваше с поглед. Джорджи никога не се бе чувствала по-обичана и желана. Двамата се взираха в очите си. В душите си. И на нито един не му хрумна да изтърси някое хапливо остроумие.
	Младият мъж я целуна трепетно, както се целува невинна девойка. Най-нежното сливане на устни и сърца. Случващото се бе срамно романтично, но не толкова срамно, колкото мокрите им лица. Влюбените се прегръщаха плътно, със затворени очи, разтуптени сърца и разголени души. Всеки познаваше недостатъците на другия не по-зле от собствените си. А още по-добре познаваха добрите си страни. И това правеше момента още по-сладък и неповторим.
	Двамата дълго разговаряха. Джорджи не искаше да крие нищо и му разказа за обаждането си на Мел Дъфи и за това, което едва не бе сторила.
	— Не бих те обвинявал, ако беше довела замисъла си до край — увери я Брам искрено и додаде закачливо: — И ми напомни никога да не ти позволявам да доближаваш до пистолет.
	— Искам отново да се оженим — прошепна тя. — Истински.
	Той я целуна по слепоочието.
	— Наистина ли го искаш?
	— Церемония в тесен кръг. Красива и интимна.
	— Добре.
	Ръката му се плъзна по гърдата й, тлеещата жарава на страстта помежду им се разгоря и лумна в буйни пламъци. Струваше й огромно усилие на волята да се отдръпне.
	— Не можеш да си представиш колко ми е трудно да го кажа — подхвана Джорджи, поднесе ръката му към устните си и я целуна, — но искам да имам първа брачна нощ.
	Брам изпъшка.
	— Само не ми казвай, че означава това, което си мисля.
	— Толкова ли силно си против?
	— Да — кимна той след задълбочен размисъл.
	— Но при все това ще се съгласиш, нали?
	Брам пое лицето й между шепите си.
	— Нямам избор, нали?
	— Имаш. Двамата решаваме заедно.
	Той се усмихна и едната му ръка се стрелна надолу и стисна дупето й.
	— Попи разполага точно с двайсет и четири часа, за да организира сватбата на мечтите ти. Аз ще се погрижа за медения месец.
	— Двайсет и четири часа? Ние не можем…
	— Попи може.


	И Попи го доказа, при все че й бяха нужни четирийсет и осем часа и за наказание не й позволиха да присъства на церемонията, което никак не й хареса.
	Двамата се ожениха по залез-слънце на уединен участък на плажа, закътан зад пясъчните дюни. Присъстваха само пет гости: Чаз и Арън, Пол и Лора и Мег, която дойде сама, защото не й позволиха да доведе кавалер. Саша и Ейприл не успяха да пристигнат навреме и Брам категорично отказа да ги чака. Джорджи искаше да покани Рори, но младоженецът заяви, че тя ужасно го изнервя, от което булката избухна в бурен смях и всичко завърши с отнемаща дъха целувка.
	Помолиха Пол да извърши сватбения обред. Джорджи обяви, че това е най-малкото, което би могъл да направи за нея, след като я бе погребал. Баща й се впусна в пламенни възражения, изтъквайки, че не е ръкоположен за свещеник, но никой не пожела да го изслуша. Законните формалности бяха спазени преди месеци. Тази церемония символизираше съединяването на две сърца.
	Златистият залез, сякаш нарисуван с пастели, обрамчваше плажа тази вечер. Букети от делфиниуми, перуники и уханен грах, привързани с панделки, поставени в обикновени поцинковани кофи, се полюшваха от топлия бриз. При все че Джорджи бе забранила на Попи да издига брачна беседка или да рисува сърца по пясъка, беше забравила да включи и пясъчен замък, затова младоженците стояха редом с близо двуметрово копие на внушителния дом на семейство Скофийлд, украсено с раковини и цветя.
	Джорджи беше облечена в семпла жълта памучна рокля, с клонка цвете, вплетена в тъмните коси. Брам беше бос. Предварително написаните брачни клетви извираха от най-съкровените кътчета на сърцата им, пропити с наученото и обещания за бъдещето. След церемонията всички насядаха около стъкнатия огън, за да се насладят на вкусните раци и къпкейковете с шоколад, приготвени от Чаз. Пол и Лора не можеха да откъснат погледи един от друг. Докато дървата в огъня весело пращяха, Лора се отдалечи за кратко от Пол и се приближи до Джорджи.
	— Имаш ли нещо против, че двамата с Пол сме заедно? Зная, че всичко стана твърде бързо. Разбирам, че…
	— Не бих могла да бъда по-щастлива — прекъсна я Джорджи и я прегърна.
	Чаз и Арън се измъкнаха незабелязано и закрачиха редом покрай водата.


	Брам гледаше прекрасното лице на жена си, сияещо на пламъците на огъня, и осъзна, че паниката, негов неизменен и мълчалив спътник, откакто се помнеше, бе изчезнала. Щом толкова мъдра жена като Джорджи можеше да го приеме с всичките му недостатъци, крайно време беше и той да приеме себе си.
	Това изтънчено, грижовно, нежно, умно и прекрасно създание беше негово. Може би трябваше да се бои да не я разочарова, но в душата му нямаше страх. Винаги и всякога щеше да бъде редом до нея.
	Докато и последните лъчи на слънцето потъваха зад хоризонта, Джорджи най-после забеляза малката лодка, която приближаваше към тях от яхтата, закотвена в залива.
	— Какво е това?
	— Моята изненада — прошепна Брам в косите й. — Исках първата ни брачна нощ да бъде на яхта. За да изкупя вината си от първия път.
	— Отдавна си го направил — усмихна се Джорджи.
	Гостите ги изпратиха, посипвайки ги с дъжд от органичен кафяв ориз, специално донесен от Мег. Докато плаваха към яхтата, Брам прегръщаше здраво съпругата си. Искаше брачната им нощ да е съвършена. Ланс я бе отвел с карета, теглена от шест бели коня, и Брам не желаеше да пада по-долу.
	Когато се качиха на борда, той я поведе през притихналата яхта към най-голямата каюта.
	— Добре дошла на медения си месец, любима.
	— О, Брам…
	Всичко беше подредено, както той бе пожелал. Високи бели свещи, поставени в предпазни стъклени абажури, хвърляха трепкащи отблясъци върху дървената ламперия и разкошните килими.
	— Толкова е красиво! — ахна младоженката очаровано и Брам разбра, че всякакъв спомен за бели коне и карети е завинаги заличен.
	— Обичам те. Обичам те. — Погледът й се плъзна покрай него към леглото и тя избухна в смях. — Чаршафите с розови листенца ли са посипани?
	— Прекалил ли съм? — усмихна се Брам и зарови лице в косите й.
	— Доста. — Тя обви ръце около врата му. — Вълшебно е!
	Той я събличаше бавно, обсипвайки с целувки голата плът под падащите дрехи: извивката на рамото, заоблените хълмове на гърдите. Падна на колене и целуна корема й, бедрата, съзнавайки, че е най-големият щастливец на земята. Тя го съблече също толкова бавно и когато повече не можеше да издържа това сладко мъчение, Брам я притегли върху леглото, обсипано с розови листенца.
	Което му се бе сторило толкова добра идея, но…
	Извади едно листенце от устата си.
	— Тези нахалници са навсякъде.
	— Не ми го казвай. Дори тук. — Тя разтвори бедрата си. — Ще направиш ли нещо по въпроса?
	В крайна сметка розовите листенца не се оказаха чак толкова лоша идея.
	Яхтата се поклащаше леко върху вълните. Двамата се любиха отново и отново, закътани в интимния си чувствен свят, скрепявайки брачните обети с телата си.


	На следващата сутрин Брам се събуди пръв и дълго лежа, сгушил жена си в обятията си. Вдъхваше уханието й, благодареше на Бог… и мислеше за Скип Скофийлд.
	„Трябва да ми помогнеш, приятел. Нямам твоя опит на сантименталното поприще.“
	„Като начало е добре да се откажеш от сарказма“ — отвърна Скип.
	„Тогава Джорджи няма да ме познае.“
	„Поне се сдържай понякога.“
	Това беше по силите му. Джорджи се притисна към него и Брам погали бедрото й.
	„Най-после те превъзхождам, Скипър. Ти завинаги си обвързан с малката Скутър Браун. А виж ме мен… — Брам целуна меките коси на жена си. — А аз съм с Джорджи Йорк.“
	Джорджи се събуди, но не му позволи да я целуне, преди да си измие зъбите. Когато излезе гола от банята, той видя едно розово листенце, залепнало върху зърното на гърдата й, и протегна ръка.
	— Ела тук, жено — каза тихо. — Хайде да ти направим бебе.
	Но за негово изумление Джорджи го отблъсна.
	— По-късно.
	Брам се облегна на възглавниците. Наблюдаваше напрегнато как тя извади камерата от единия от куфарите, донесени на яхтата.
	— Чаз ме предупреди какво ме очаква — въздъхна той.
	Младата жена се усмихна и се настани удобно в долния край на леглото, с лице към него. Лъчите на утринното слънце, проникващи през илюминаторите, позлатяваха тъмните й коси. Брам се надигна на лакът. Джорджи насочи камерата към него.
	— Започни от началото — подкани го. — Разкажи за всичко, което обичаш в жена си.
	Той разбираше, че тя го дразни, но нямаше намерение да се включва в играта й. Вместо това облегна гръб на таблата на леглото, обхвана стъпалото й с длан и направи точно това, за което го молеше.


>	Епилог

	Айрис Йорк Шепърд беше нещастна, както може да бъде нещастно едно четиригодишно дете. Стоеше насред задния двор, скръстила ръце пред плоските си гърдички, малкото й краче потупваше заплашително в тревата, а милото й детско лице бе изкривено в сърдита гримаса. Айрис мразеше, когато не е център на внимание, а сега дори обожаващите я баба и дядо се бяха отдръпнали настрани, за да поговорят с чичо Трев.
	Брам зърна дъщеря си от верандата и се ухили. Отлично знаеше какво предстои. От другия край на двора, докато гонеше наскоро проходилия им син, Джорджи също бе забелязала бунтовническото изражение на Айрис.
	— Направи нещо! — извика тя на мъжа си, извисявайки глас над всеобщата глъчка.
	Брам се замисли. Можеше да грабне Айрис на ръце и да я погъделичка или да я обърне с главата надолу, което тя обожаваше, или дори да си поговори малко с нея — нещо, което умееше удивително добре — но нищо не предприе. Много по-забавно беше да остави събитията да следват своя естествен ход.
	Двайсет и петима от най-близките приятели на Брам и Джорджи бяха поканени да отбележат петата годишнина от венчавката им на плажа. Колко много неща се бяха случили през тези години. „Къща на дървото“ имаше добър успех сред публиката и огромен сред критиците, след което Брам изигра няколко главни роли в други успешни филми. После, с подкрепата на Рори, засне филм по собствен сценарий. Публиката го прие възторжено и кариерата му се изстреля към висините.
	Колкото до Джорджи… Тя продължаваше да пресъздава света през обектива на камерата и се справяше дяволски добре. Всеки неин следващ документален филм бе по-добър от предишния и тя спечели някои доста престижни награди. Но колкото и да обичаха работата си, най-голямата радост в живота им бе семейството.
	Чаз си запроправя път сред гостите. Докато гледаше блестящите й черни коси, вишневочервената рокля и сребристите сандали, Брам трудно можеше да познае в нея отчаяното момиче, което преди толкова години бе прибрал от улицата. Дори сърдитата млада жена, която командваше като вечно вкиснат генерал в кухнята му, се бе смекчила. Не че Чаз бе изгубила бойката си дързост — двете с Джорджи от време на време кръстосваха шпаги — но сега бяха едно семейство: той, Джорджи и децата; Чаз и Арън; и разбира се, Пол и Лора, които се ожениха в същия този заден двор.
	Организирането на сватбата им беше първата поръчка на Чаз, след като завърши кулинарното училище. Тя изненада всички, като реши да открие фирма за кетъринг, вместо да постъпи на работа в скъп и елитен ресторант, както винаги бе мечтала.
	— Обичам да бъда в различни домове — бе обяснила решението си тя.
	Сега спря до него.
	— Айрис всеки миг ще се развилнее. Направи нещо, ама по-бързо.
	— Може би ми е по-забавно да стоя тук и да наблюдавам как подлудява Джорджи — ухили се Брам, отхапа от миниатюрния ордьовър и посочи към басейна, където някогашният секретар на Джорджи водеше оживен спор с Ейприл и Джак Пейтриът. — Кога ще ощастливиш нашето хубаво момче и ще се омъжиш за него?
	— След като спечели втория си милион.
	— Не ми се ще да го издавам, но мисля, че той вече го е спечелил. — Арън бе основал собствена компания за видео игри и пожъна огромен успех с видео играта си, наречена „Форс Алфа Зебра“. Той се бе променил много повече от Чаз и сега с пълен успех можеше да краси корицата на някое модно мъжко списание. Едва ли някой можеше да предположи, че непохватният дебелак с грозни очила ще се превърне в стегнат, самоуверен, модно облечен мъж с властно излъчване. Брам грабна още един ордьовър от подноса. — Доста време ви отне да проумеете, че сте влюбени един в друг.
	— Трябваше да порасна — промърмори Чаз и погледът й омекна, докато се любуваше на Арън. — Съвсем скоро ще се омъжа за него, но засега прекалено много ми харесва да ми посвещава цялото си внимание и да го държа винаги нащрек.
	Пол най-после забеляза нещастната си внучка и се отдели от жена си, но беше твърде късно. Айрис вече си бе избрала сцена — маса от ковано желязо в средата на претъпкания двор — и започна да се катери по нея.
	— Айрис! — извика предупредително Джорджи и понечи да се спусне към дъщеря си, но синът й, извиващ се в ръцете й, не й позволи да помръдне. — Айрис! Слез долу!
	Момиченцето се престори, че не е чуло. Заобиколи внимателно нечия висока чаша, оставена там, разпери широко ръце и се обърна към публиката с повелителен и изненадващо силен глас за толкова малко дете.
	— Слушайте всички! Ще пея!
	Арън пъхна пръсти в устата си и гръмко подсвирна.
	— Давай, Айрис!
	Заобикаляйки тълпата, Брам си проправи път до Джорджи и взе сина им от ръцете й точно в мига, в който Айрис отвори малката си уста и изпя първите ноти. Изпя толкова чисто и мелодично встъпителната ария от „Ани“, че на родителите й сърце не им даде да я прекъснат.
	— Какво ще правим с нея? — въздъхна Джорджи.
	— Предполагам, че в крайна сметка ще трябва да я предадем във вещите ръце на баба Лора. — Целуна потната главичка на сина си. — Знаеш, че Лора и Пол умират от желание да уредят прослушване на Айрис.
	— И двамата знаем как ще мине прослушването. Ще бъде великолепна.
	— Нашата дъщеря е много добра, нали?
	— Нямаше нито една фалшива нота. Тя е родена за сцената. А в нашето семейство не ни е нужно друго дете звезда.
	Брам остави на тревата непослушно извиващото се в ръцете му момченце.
	— Хубавото е, че на нея никога няма да й се налага да играе на сцената, за да заслужи нечия любов.
	— Абсолютно вярно. Тя има повече любов, отколкото й е нужна.
	Двамата бяха толкова погълнати да се усмихват един на друг, че не забелязаха как синът им се пльосна по дупе и запляска с ръце в идеален ритъм с мелодията на песента.
	— Кой би могъл да си помисли, че тип като мен ще бъде ощастливен с такова страхотно семейство? — промърмори Брам с одрезгавял глас, както винаги когато говореше за божиите дарове.
	Джорджи облегна глава на рамото му.
	— Дори Скип нямаше да се справи по-добре — прошепна и в следващия миг потрепери ужасено. — О, боже, следва степът.
	— Да сме благодарни, че все още е с дрехите си — зарадва се Брам, но както се оказа, доста прибързано. Малката рокля на цветя полетя към розите.
	— По това се е метнала на майка си — прошепна той. — Никога не съм срещал друга жена винаги готова да свали дрехите си.
	— Вината не е моя. Ти си прекалено убедителен.
	— А ти — неустоима.
	Скип Скофийлд избра точно този момент, за да потупа Брам по рамото.
	„Кой би си го помислил? В крайна сметка ти се превърна в улегнал мъж, глава на семейство.“
	_И то какво семейство_, помисли си Брам, оглеждайки се наоколо.
	Айрис се поклони и започна следващото си изпълнение. Синът му се претърколи в тревата. А съпругата му, собствената му съпруга се надигна на пръсти и прошепна в ухото му:
	— Това е най-хубавото продължение на сериал, което някога съм гледала.
	Брам от все сърце се съгласи с нея.
