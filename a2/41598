	[* Без знанието на Пушкин се печати в алманаха „Эвтерпия“, 1831, и там било приписано на Д. Давидов.]

P>
	С очи, в мустака къдрав взрени,
	с усмивка в устните надменни,
	на пръст хусарят го нави.
	Мъдрец, обръснал си брадата,
	едва поклати си главата —
	с въздишка тъй му промълви:

	„Умира всичко под луната,
	както вълната след вълната —
	царствата, вековете мрат.
	Днес Вавилон нима живее?
	Клеон със драмите къде е?
	Да, времето ни носи смърт.

	Мустаци свил си зад ушите,
	те с ром и вино са пропити,
	добри са… Мисля си така:
	не си ги бръснал ти наверно!
	И боядисани във черно,
	ги гладиш с гребен и с ръка.

	Да се не смачкат нощем никак,
	ти неведнъж Хвостов повика,
	та с ода да ги защити;
	с нос във възглавката не смееш
	да легнеш, в сън ги залюлееш,
	а сутрин ги навиваш ти.

	През не една щастлива вечер,
	с хусари, побелели вече,
	с юнаци, верни в тежки дни,
	ти, весел гост, любовник страшен,
	в чест на кого разбиваш чаши?
	На кон, мустаци, на жени?

	Сред битките разсвирепели,
	когато завалят шрапнели,
	ти, с гордо вдигната глава,
	не трепнал би преди атака,
	ще хванеш най-напред мустака,
	а сабята си след това.

	Обхванат от вълшебна сила,
	сам, с хубавицата си мила,
	все тъй се маеш ти и пак
	с една ръка във нега страстна
	гръдта й милваш ти прекрасна,
	а с друга — страшния мустак.

	Гордей се, но недей забравя,
	че всичко бързо отминава —
	погубващите дни летят.
	Страните ти ще пожълтеят,
	косите ти ще посивеят,
	мустаците ти ще висят.“
P$
