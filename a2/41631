	[* Напечатано от Пушкин в избраните му стихотворения, 1826 г.
	В. В. Енгелхарт (1785–1837) — известен петербургски благородник и богаташ. Член на кръга „Зелената лампа“.]
P>
	Измъкнах се от Ескулапа,
	избръснат, зъл и оживен,
	и неговата тежка лапа
	не тегне вече върху мен.
	Приятелите на Приапа —
	сън, здраве, силна плът,
	като преди във мене бликат,
	дошли във скромния ми кът.
	Зарадвай ти полуболника!
	Желае той, за кой ли път,
	пак теб, щастливец-беззаконник,
	на Пинд нехаен гражданин,
	на Вакх и свободата син
	и на Венера мил поклонник,
	на наслаждението властелин!
	От суетата наша празна,
	от прелестите на Нева,
	от вечно калната мълва,
	от скуката разнообразна
	зоват ме сенките в леса,
	поля и хълмове, градини,
	реки самотни, дървеса,
	на село небесата сини.
	Подай ръка! И тръгвам аз
	във ранен септемврийски час:
	да пием, дявол да го вземе,
	и да приказваме със жар
	за нашите глупци и време,
	за мръсния слуга наемен,
	за нашия небесен цар
	и честичко за царя земен.
P$
