	[* Приживе на Пушкин не е печатано. Стихотворението, както се предполага, е свързано с пръстена-талисман, подарен на поета от Воронцова.]

P>
	Пази ме, талисмане мой,
	пази ме в дни на зло гонение
	и в дни покайни бди за мене:
	в печал дойде, в печал постой.

	Когато гръмоли прибой,
	разбил край мен вълна ревяща,
	и мълнии небето праща —
	пази ме, талисмане мой.

	В тревогата на жарък бой,
	в незнаен край, далеч оттука,
	и в лоното на тиха скука
	пази ме, талисмане мой.

	Лъжа на сладостния зной,
	светило на душата страстна…
	То вече измени, погасна…
	Пази ме, талисмане мой.

	Да чезне споменът, че той
	в гърдите раните разврежда.
	Спи, порив чист. Прости, надежда.
	Пази ме, талисмане мой.
P$
