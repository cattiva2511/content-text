	[* Напечатано е в „Новости литературы“, 1825 г., №3. Написано на 25 август 1821 г.]

P>
	Приятелко, годините забравих аз
	и с тях — на младостта стихийното течение.
	Не питай за това, което беше в нас,
	което беше и тъга, и наслаждение,
	което любех, но ми измени.
	В мен нека радостта напълно да звъни,
	но ти, невинната, родената за щастие,
	ти вярвай в него, всеки миг улавяй ти:
	душата ти за дружба и любов трепти,
	за ласки и за сладострастие.
	Душата ти е чиста като утринта
	и чужда на униние младенческата съвест.
	Защо ли ти е нужна повестта
	на страсти и безумна дързост?
	Неволно твоя разум тя ще възмути;
	ще лееш сълзи ти, в сърцето наранена.
	Душевното безгрижие ще отлети
	и ти… от моята любов ще бъдеш ужасена
	навеки може би… но даже в този час
	не се лишавам аз от сетни наслаждения.
	От мен не искай ти опасни откровения:
	сега обичам и сега щастлив съм аз.
P$
