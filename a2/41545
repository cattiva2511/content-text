P>
	Седемдесет и осмата година
	ще закръгля наскоро, но защо
	тя тъй незабелязано измина
	и аз се чувствам сякаш съм на сто?!

	Защо годините като синджири
	ме спъват и тежат по моя път,
	и без успех духът ми изход дири —
	към гибел те надолу ме влекат.

	Затънал в тези размисли горчиви,
	чух, сякаш ехо, нечий глас над мен:
	„Безценен дар е всеки божи ден,

	а колко близки хора не са живи!
	Живей го, весели се и бъди
	доволен, че все още жив си ти!“

@@	Сидни, Австралия — 2017 г.
P$
