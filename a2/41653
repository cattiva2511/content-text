	[* Приживе на Пушкин не е печатано. Писано е през април 1821 г. В стихотворението са се отразили впечатленията на Пушкин от Крим, по-специално от Гурзуф.]

P>
	Ти знаеш ли тоз край на красотата
	с дъбрави, със ливади, с долове,
	где весела и пляскаща водата
	погалва мирни брегове,
	где в хълми лаврови под небесата
	не се задържат дълго снегове?
	Ти знаеш ли тоз край божествен,
	где любих аз — изгнаник неизвестен?

	Ах, златен край! Любим край на Елвина,
	към теб желанията ми летят.
	Аз помня скалните прибрежия сини,
	водите весели, брегът,
	и шумове, и сенки, и долини,
	где простите татари в този кът
	живеят в грижи, в дружба земна
	под стряха тъй добра, гостоприемна.

	Там всичко е утеха за очите.
	Татарските градини и села,
	скалите, отразени във водите,
	във морската далечина — весла,
	янтар виси в лозниците превити,
	стада пасат в зелените поля…
	Далеч — могилата на Митридата
	от залезно сияние залята.

	Ще видя ли отново над горите,
	където миртата на урната трепти,
	и блясъка лазурен на волите,
	и ясните небесни висоти?
	Ще стихне ли в мен бурята на дните,
	ще възкреся ли тия красоти?
	Ще легна ли под сенките блажено
	душата да приспя в щастлива леност?
P$
