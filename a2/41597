	[* Приживе на Пушкин не е печатано. П. М. Юдин (1798–1852) е лицейски другар на поета. В посланието Пушкин описва село Захарово, имението на своята баба, където прекарал летните месеци през годините 1806–1810.]

P>
		Ти би желал да разбереш
	мечтите, вярата, целта ми
	и проста свирка да те мами,
	та ти с усмивка да поспреш.
	Поетът, който се вълнува
	от още младата мечта,
	в картина жива, с лекота
	дали за миг ще нарисува
	това, което в младостта
	фантазията му предлага?

		Сега, съвсем успокоен,
	в пустинен кът уединен,
	във възел чувствата си стягам
	и моят век е ясен ден,
	и празна нега ме не плаши —
	аз я не виждам в своя дом;
	на всички бедни богаташи
	аз се присмивам мълчешком
	и радостна ми е душата,
	без куп сребро живея сам,
	ни „утре“, ни пък „вчера“ знам,
	не се оплаквам от съдбата…
	„Нима ще ме задоволят
	брилянти, бисери, елмази,
	порфирни, но излишни вази
	и статуи по всеки кът?
	Или сукна от Албион,
	или покривки от Лион
	върху столове и кресла,
	във спалнята, върху леглото?
	Защо ми са огледала?
	Не е ли по-добре селото
	или пък някое градче
	от столицата, суетата,
	в кът мирен да те отвлече,
	където без разкош душата
	да си отдъхне в миг блажен?“
	О, да се сбъднат някой ден
	виденията на душата!
	Нима утеха в самотата
	не би могла да вкуси тя?
	Присънва ми се в далнината
	Захарово — и в паметта
	с огради, с мост, с гора красива
	в реката бистра и пенлива
	то отразено заблестя.
	Домът на хълм е — от балкона
	пак ме градината зове
	и в нея Флора и Помона
	цветя ми дават с плодове,
	а кленовете в оня кът
	се вдигат чак до небосклона—
	до тях тополите шумят.
	И призори аз там отивам
	с лопатата си във ръка,
	все по пътеката извивам,
	Лалета, рози там поливам —
	щастлив съм с ранен труд така.
	И там, под дъб един склонен,
	с Хораций и със Лафонтен
	потъвам в прелестни мечти;
	наблизо ручей бръз извива,
	край влажни брегове лети,
	с досада светли струи скрива,
	за да не може да блести.
	Обяд е вече. В светла зала
	смехът край масите кръжи —
	бял хляб върху покривка бяла,
	чорба и вино във бокала,
	и щука печена лежи.
	Покоя нарушили, шумно
	тълпа съседи връхлетя
	и седна — чашите не жалят,
	и Бакхус, и Помона хвалят,
	а с тях ведно — и пролетта!

		Ей кабинет уединен —
	там, от Москва преуморен,
	без мамещата красота,
	без грижите на младостта,
	без чародейката лукава,
	която цял света върти,
	а пък тръбата й кънти,
	и, помните, зоват я слава —
	живея в мъдра простота,
	с философическа забава
	и с музата на младостта…
	Ето камината ми — вечер,
	през бурите на есента,
	край нея седнал, надалече
	с мечти обичам да летя.
	Волтер и Виланд да чета
	и с вдъхновение в гърдите
	едни станси да извъртя —
	след туй да изгоря стансите.
	Да, тук… но призраци прикрити
	пак от вълшебния фенер
	върху платното се явяват,
	мечтите идват, отлетяват,
	тъй както утрин облак чер.
	След като в стая мълчалива
	аз на мечтите се отдам,
	с ръка безгрижна и ленива
	разхвърлил рими тук и там,
	дочувам тропот и пръхтене.
	С чепрак извезан, пъстрошит,
	в блестяща мантия край мене
	хусар минава, горд на вид…
	Къде сте, прелестни картини
	на тази селска простота?
	Сред войнствуващите долини
	летя с крилатата мечта;
	огньове в стана догоряват,
	загърнат в плащ сред тоя мрак,
	лежа до мустакат казак;
	там щиковете засияват,
	жребци внезапно запръхтяват,
	далечен гръм се чува пак
	откъм полета незасети…
	Гръдта ми бранно затуптя,
	стоманата ми бранна свети,
	очите блясват, аз летя
	и сея смърт сред враговете.
	А конят ми като орел
	се носи със ездача смел —
	и удари се сипят страшни.
	О, вие, богове домашни,
	спасете младия герой!
	Върти той сабята зъбата,
	трепери шапката с перата;
	с черкезката си в тоя бой,
	превит над къдравата грива,
	лети из хлъзгавата нива
	с цигара в зъбите си той…

		Обкичен с лаври, поздравява
	боецът с чаша на мира;
	забравен и без бойна слава,
	аз бързам да се прибера.
	Аз само патерици, рани
	открих в полето на честта,
	зарязах сабята без свян и
	пак виждам аз в далечността
	леса, дома си като в спомен —
	с врата, с градинка, с вир и път
	и ето — философът скромен
	пак идва в милия си кът.
	Света забравил, сам забравен,
	пак вкусвам аз от радостта…

		Мечта ли, друже мил и славен
	са дружбата и любовта?
	С безгрижие и с буйност вечна
	цъфтяха в рози мойте дни
	и яснотата ми сърдечна
	любовна скръб не затъмни.
	Отмина не една година.
	Где мойто детство отлетя?
	Най-прелестната възраст мина,
	умряха първите цветя.
	Сърцето радостно не бие,
	щом пеперуда затрепти,
	щом тя във въздуха се вие
	с ветреца, който лек лети.
	И в безпокойствие неясно
	изгарям, мра, кръвта кипи,
	и всичко чувствата ми властно
	със думи за любов опи…
	Другарко в дни невъзвратими,
	другарко в детските ми дни,
	лъч, който ме така плени,
	Сушкова, ти ли си, кажи ми*!
	[* _„Сушкова, ти ли си, кажи ми“_ — С. Н. Сушкова (1800–1848). С нея Пушкин се срещал на уроците по танци.]
	Все виждам твоя образ благ,
	все твоя призрак мил е с мене:
	и в нощите опечалени,
	и щом зората блесне пак.
	Ту вдън алеята неясна,
	вечерна, тиха в тоя час,
	сама, в замисленост прекрасна,
	пред себе си те виждам аз
	без шала, с плещи непокрити,
	с очи, в земята плахо впити,
	с горящи в нежен свян страни.
	Вред тихо… Лунен здрач звъни.
	Тополата се полюлява
	и здрачът с тъмна пелена
	над хълм далечен заръмява,
	завеса горска притъмнява
	над тихо спящата вълна
	и под сребристата луна.
	В гората с мен си ти, склонила
	върху бастуна лик красив,
	ти под върбата си се скрила
	и вятърът на здрача, жив,
	с хлад над гърдите ти спокойни
	и къдрите ти е повял,
	рисува плах нозете стройни
	през твоя нежнобял воал…
	Или пък в полунощ дълбока
	под спалнята ти тъй висока
	понявга зиме, натъжен,
	за теб, любима, аз будувам
	с шейната — мракът е сгъстен;
	спи всичко — само аз тъгувам
	в бой между времето и мен…
	В миг чувам тропот приглушен
	и шепота на мойта мила.
	Ето — през малката врата
	тя се прокрадва, дъх стаила,
	тъй нежно ме прегръща тя.
	Конете мигом полетяха,
	могъщи гриви се развяха,
	летим по пътя заснежен,
	ти плахо се притискаш в мен,
	стаила дъх. А с теб, примрели,
	от обич бяхме онемели…
	Но как! Мечтите са умрели.
	Уви! Насън аз бях блажен…

		И в тишината, вдъхновен,
	със звуци леко зазвънели,
	за теб, любима, с трепет плах
	една мечта-съдба възпях.
	Син на възторг и музи млади,
	фантазията си следя,
	откривам в свойта гръд наслади
	дори в минути на беда.
	Дано мига на златна радост
	не грабне Клофо в някой час —
	в блена е всяка земна радост!
	Съдба, над тебе имам власт!
P$
