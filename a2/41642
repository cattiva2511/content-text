	[* Напечатано в „Сын отечества“, 1821, бр. 15, с подзаглавие „Молдавска песен“. Написано в Кишинев на 14 окт. 1820 г.]

P>
	Безумен поглеждам към черния шал,
	терзае душата ми хладна печал.

	Тъй млад и наивен тогава аз бях;
	по млада гъркиня от обич горях.

	В прегръдките нейни потръпвах смутен;
	но скоро дочаках най-черния ден.

	Веднъж гости весели срещах засмян;
	до мене дотича евреин презрян.

	Гуляеш, ми казва, с приятели тук,
	а твойта гъркиня е в този час с друг.

	Проклех го и злато му дадох в ръка;
	веднага повиках аз своя слуга.

	Готово, камшик — и конете летят,
	а жалост спокойна мълчи в мойта гръд.

	Но зърнал отново познатия праг,
	в отмала изпаднах, пред погледа — мрак.

	В покоите нейни затичах и — край;
	арменец гъркинята нежно ласкай…

	Изчезна света; гневен меч засвистя;
	да свърши целувката той не успя.

	Безглавото тяло аз газих и плюх
	и гледах към нея, за жалбите глух.

	Аз помня очите й… нейния зов…
	Погина гъркинята, мойта любов!

	От мъртвите плещи в миг шала свалих
	и с него петната от меча изтрих.

	Слугата ми верен, щом падна покой,
	във Дунава хвърли телата им той.

	И вече не срещам очи като тях,
	и вече не зная спокойствие, смях.

	Безумен поглеждам към черния шал,
	терзае душата ми хладна печал.
P$
