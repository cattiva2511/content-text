	[* Приживе на Пушкин не е печатано.]

P>
	В неволя скучна вехне вече
	животът и цветът му скъп.
	Отлита младостта далече,
	следите й — следи от скръб.
	Откакто се родих, до края
	на мойте юношески дни
	наслада никаква не зная
	и нищичко не ме плени.

	От люлка още в далнината
	нетърпеливо втренчен бях.
	„Там е насладата!“ — с мечтата
	по тоя призрак блед летях.
	Разтворила крила от злато,
	с вълшебна нежна красота,
	въстана любовта, която
	след туй пред мене полетя.

	Следях я… но целта далечна,
	целта добра не стигнах аз.
	Кога сред веселба сърдечна
	ще спреш, щастлив и кратък час?
	Кога ще засияе в мрака
	светилника на младостта?
	А милата с усмивка плаха
	ще ми проправи път в нощта?
P$
