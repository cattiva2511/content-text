	[* Напечатано с цензурни съкращения в сборника от 1826 г. Съкратените стихове обаче получили разпространение в ръкопис с произволното заглавие „На 14 декабря“. Започнало се продължително политическо разследване и Пушкин бил поставен под секретен полицейски надзор.
	Към текста на баладата Пушкин е дал някои бележки и пояснения. Тук ще ги дадем в буквален превод на български.]
P>
D>
	Посветено на _Н. Н. Раевский_
D$
E>
	Ainsi, triste et captif, ma lyre toutefois
	s’éveillait…
E$

		Дорде светът със смаян взор
		праха на Байрон съзерцава
		и европейски лири в хор
		му носят Дантевата слава,

		на друг певец аз чувам зов —
		без песни вече, без ридания,
		след казън в дните на страдания
		стаен под гробния покров.

		Цветя му нося, че възпял бе
		любов, дъбрави, широти.
		Звучат под лирата ми жалби.
		Аз пея. Чува той. И ти.

	Отново светва морната секира
		и нова жертва вика тя.
	Готов е той. От скръбната му лира
		звучи, прощална, песента.*
	[* Както последният лъч, както последният повей на вятър оживяват вечерта на прекрасния ден, така в подножието на ешафода аз още опитвам лирата си. (Вж. последните стихове на Андре Шение.)]

	Смъртта е утре; чака пир тълпата.
		Но що ли в тия сетни дни
	възпява лирата му? Свободата!
		На нея тя не измени!

	„Привет, светило, рожба на лазура!
		Аз славех твоя огнен лик,
		когато се разискри в миг,
		когато се издигна в буря.
		Аз славех твоя гръм свещен,
	когато той позорни твърдини помете
		и горда власт от вековете
		изпепели в уречен ден.
	Видях на рожбите ти гражданската смелост,
		чух техния сърцат обет,
		чух клетвата в светото дело
	и отговора към един безправен гнет.
		Видях пороят им как свлече,
		отнесе и разби гнета,
	а пламналият от възторг трибун предрече
		прераждането на света.
		И грейна твоят мъдър гений,
		и в твоя вечен Пантеон
	дойдоха на борците сенките свещени;
		сне було на заблуди тленни
		прастарият разклатен трон.
		Оковите са в прах. Навън
	законът волност, равенство провъзгласява.
		— Блаженство! — викнахме тогава…
		О мъка! О безумен сън!
		Къде е тази волност? Ние
		стоим под същия топор.
	Царете смъкнахме. Мъчител и убиец
	поставихме за цар. О ужас! О позор!
		Но не ти, свобода свещена,
	не ти, богиньо чиста, имаш тук вина —
		в гнева на сляпата вълна,
		в мига на лудостта презрена
	се скри от нас; целебната ти чаша пак
		под кървавия плащ остава:
	но ти ще се вестиш отново с мъст и слава —
		и пак ще падне твоят враг.
	Народът, пил веднъж нектара ти чудесен,
		и днес го търси без покой;
		и както Вакх, от ярост бесен,
		от жажда мъчен, броди той;
	и ще те найде. Под закрилата тогава
	на равенството нежно ти го приеми.
		Тъй бурята ще отгърми!
	Но аз не ще ви зърна, дни на сладка слава:
	очаква ме топор. И може би час-два
	остават. Утре — смърт. Палач с ръка послушна
	ще вдигне за косите моята глава
		над сбирщината равнодушна.
	Другари, сбогом! Моят безприютен прах
	не ще почива там, в градината, де пяхме,
	де с вас в учение и пир безгрижен бях,
	де кът за урните си някога избрахме.
		Но ако споменът за мен
		е скъп и свят за вас, помнете —
	желанието ми последно изпълнете:
	оплаквайте ме, мили, в някой кът стаен;
	с горчиви сълзи не будете подозрение,
	че в тоя век и сълзите са престъпление:
	днес брат не смее да тъжи за брат рожден.
	А и за друго моля: неведнъж от мен
	сте чули стихове — нескопосни създания
	на мимолетни мисли, пламенни предания
	на цялата ми младост. Сълзи, порив чист,
	надежда и мечта, другари — всеки лист
	живота ми таи. При Авел и при Фанни*
	[* Авел, скъпи доверенико на юношеските ми тайни (Елегия). Фани — една от любовниците на Андре Шение. (Вж. одата, с която се обръща към нея).]
	ще ги намерите; данта на музи ранни
	сберете, моля ви. Надменната мълва
	не ще ги знае. Жалко, моята глава
	без време пада: от незрелия ми гений
	възвишени дела не бяха сътворени;
	аз ще умра. Но сянката ми кой скъпи,
	за себе си да пази тоя ръкопис!
	Щом стихне бурята, благоговейно сбрани,
	четете моя свитък с правдини мечтани,
	кажете, дълго слушайки: това е той;
	говори той. Забравил гробен упокой,
	ще се явя незрим, ще седна с вас без вопли,
	ще се заслушам — и от сълзите ви топли
	ще се опия… и ще бъда утешен
	от любовта; и Пленницата моя* — с мен
	[* Вж. _Младата пленница_ (м-л де Куани).]
	заслушана, унила, в стиховете прежни…“

	Но… изведнъж прекъснал песните си нежни,
	глава оброни младият поет сега.
	И сякаш пролетта му с нежност и тъга
	полъхна пак. Красавиците тъмнооки,
	игрите, пировете, нощите дълбоки
	тя съживи; сърцето му се запиля
	далеч… и в стихове тъгата си изля:

	„Къде, къде, зъл гений, ме отби навеки?
	Създаден за любов и за съблазни леки,
	защо напуснах оня тих и сенчест кът,
	де волно и забавно дните си текат?
	Съдбата бе ласкала златната ми младост;
	с добра ръка ме увенча безбурна радост —
	и чиста муза с мен делеше всеки час,
	любим приятел в кръг приятелски бях аз,
	със стихове огласях и със смях обилен
	дома си, от семейни божества закрилян.
	Когато, в пирове вакхански уморен,
	усетил, че припламва нов пожар у мен,
	отивах в утринта при девата си мила
	и я намирах зла, омразен гняв стаила;
	когато с упрек лют и поглед насълзен,
	кълнейки моя век, в гуляи похабен,
	ме пъдеше с любов, способна да прощава —
	о колко сладък бе животът ми тогава!
	Защо от оня лек, безгрижен прост живот
	се хвърлих лудо там, де има ешафод,
	де само дива страст, невежество се крие
	и злобата цари! Къде, надежди, вие
	ме тласнахте тогаз! Какво да сторя там,
	за стихове роден, обзет от нежен плам,
	на попрището зло с бунтовници презрени?
	Та как да укротя коне неукротени
	и как да удържа безсилните юзди?
	И що оставям аз? Забравени следи
	на дързост без крила и набег пустословен.
	Замри, глас мой, и ти, о призрако лъжовен,
		ти, празен звук…
					О, престани!
		Млъкни, о ропот малодушен!
		Поете, радвай се, помни:
		ти не склони глава послушен
		пред низостта на тия дни;
		презря злодея — твар измамна,
		а твоят факел страшно пламна
		и с гневен блясък освети
		съвет управници безславни,*
	[* 4. Вж. неговите ямби.
	Шение си заслужил омразата на метежниците. Той прославял Шарлота Корде, клеймил д’Ербуа, нападал Робеспиер. Известно е, че кралят молил от Събранието в писмо, изпълнено със спокойствие и достойнство, правото да апелира към народа за изменение на присъдата си. Това писмо, подписано през нощта на 17 срещу 18 януари, е съставено от Андре Шение (А. Де ла Туш).]
		догони с бич, наказа ти
		палачите самодържавни;
		със стих разби една тълпа,
		охули я, възслави Немезида
		и на Маратовци ти пя
		за нож и дева-евменида!
	Светият старец щом от царствени плещи
	главата отдели с десница вцепенена,
		на двамата ръка подаде ти;
		пред вас ужасно се смути
		ареопагът, сган вбесена.
	Певецо, горд бъди; а ти, зъл звяр, сияй:
		аз в ноктите ти съм — играй
	с главата ми. Но знай, помни, злодей безбожен:
	викът ми, моят гневен смях ще те следи!
		Пий кръв, убиващ — жив бъди:
		пигмей си ти, пигмей нищожен.
	Настава час… и в близката борба
		ще паднеш ти! Негодувание
	ще се надигне. И народното страдание
		ще сепне морната съдба.
	Сега отивам… време е… но ти — след мене;
	очаквам те.“

			Тъй пееше поетът клет.
	И всичко спеше в мир. Лампадите отвред
		от изгрев бяха озарени.
	В тюрмата просветля. И сетната зора
		видя той през решетки жалки…
	Чу шум. Дойдоха! Безнадежден миг! Разбра.
		Дрънчат катанци, заключалки.
	Зоват го… Чакай; ден почакай, ден един:
		и няма смърт на ешафода;
		върви велик народен син
		с величието на народа.*
	[* Той бил екзекутиран в навечерието на 8 термидор, т.е. в навечерието на свалянето на Робеспиер.]
	Не чуват… Шествие. Палачът чака. Край.
	Но дружбата срази уплаха бледобуза.*
	[* Заедно с Андре Шение към ешафода, в същата кола, са карали и неговия приятел поета Руше.
	В последните си минути те разговаряха за поезия. Тя беше за тях, след приятелството, най-прекрасното нещо на света. Предмет на разговора и на последния им възторг беше Расин. Те решиха да декламират негови стихове. Избраха си първата сцена на „Андромаха“ (А. Де ла Туш).]
	Възлезе той. И славата зове…* О муза,
	[* На мястото на екзекуцията той се ударил по челото и казал: „И все пак там имаше нещо.“]
							ридай, ридай!…
P$
