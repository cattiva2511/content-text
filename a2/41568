P>
	Накрая на живота е прието,
	човек пред себе си да се изправи,
	ръката си да сложи на сърцето
	и трезва равносметка да направи.

	Доволен ли е от това, което
	на този свят един ден ще остави?
	Какво би променил във битието,
	ако бог втори шанс му предостави?

	Подобен род въпроси несъмнено
	сега и мен вълнува и тревожи.
	„Осъществих — отчитам откровено,

	мечти, стремежи, цели дръзновени
	и ако бог повторно ми предложи,
	бих изживял живота без промени!“

@@	Сидни, Австралия — 2016 г.
P$
