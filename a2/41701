	[* Напечатано в „Соревнователь просвещения“, 1825, №6.]

P>
	Когато, коленопреклонен и безгласен,
	от нега упоен, пред твоя лик прекрасен
	стоях и мислех: ти си моя — в тоя час,
	ти знаеш, мила, слава не желаех аз;
	ти знаеш: настрана от светски шум и речи,
	суетно име на поет отхвърлил вече,
	не вземах присърце, от бури уморен,
	далечния брътвеж за мен и срещу мен.
	Мълвите можеха ли да ме тровят, мила,
	когато ти — тъжовен поглед в мене впила
	и сложила ръка на моите коси —
	шептеше: любиш ли ме и щастлив ли си?
	Не ще ли любиш друга като мен, кажи ми;
	не ще ли ме забравиш никога, любими?
	Мълчание свенливо пазех аз тогаз,
	с наслада преизпълнен бях и смятах аз,
	че няма бъдеще; че ден на зла разлъка
	едва ли някога ще дойде. Сълзи, мъка,
	измяна, клевета на моята глава
	се сбраха… Що съм, де съм аз? Стоя едва
	като в пустиня, сполетян от гръм сурово,
	и всичко притъмня пред мен! И днеска ново
	едно желание душата ми гнети:
	аз искам слава, та от името ми ти
	да тръпнеш; та от мене обкръжена властно
	да бъдеш; та с мълвата гръмка всекичасно
	край тебе всичко, всичко да тръби за мен;
	та чула тоя глас, от правда озарен,
	да си припомниш моите молби нечути
	в градината, в нощта, в прощалните минути.
P$
