	[* Приживе на Пушкин не е печатано.]

P>
	Тъй не е вярвала, уви,
	и простодушната Агнеса*.
	[* _Агнеса_ — тип на простодушна девойка от комедията на Молиер „Училище за жени“.]
	Във кой роман сте чела вий
	от обич да умре обесник?
	Броите тридесет лета,
	не повече от трийсет, моля.
	Аз — двадесет; видях света,
	кръжих из него тъй — на воля;
	сит съм на клетви и сълзи;
	немирствата ме умориха.
	Подобна участ ви грози —
	вас изневери ви сразиха.
	И ний, от радост охладнели,
	не търсим вече нежен зов.
	Ний знаем: вечната любов
	едва живее три недели.
	Приятелство роди се в нас,
	но случи се мъжът ревнивец,
	безумно се притворих аз,
	притвори се и ти свенливо.
	Заклехме се… след туй… уви! —
	изчезна тази клетва наша;
	залюбихте Клеона вий,
	а аз връстничката Наташа.
	Разминахме се; не с тъги,
	днес всичко е благопристойно
	и можехме и без кавги
	да минем дружно и спокойно.
	Но не! Внезапно сутринта
	в трагедията на жарта
	вий възкресихте сива древност —
	отново проповеден зов
	за стара рицарска любов,
	учтива жар, тъга и ревност.
	Простете ми — но няма как,
	макар поет, не съм хлапак.
	А щом клоним към своя залез,
	нека дадем и своя жар —
	на свойта щерка вие в дар,
	а аз на брата червендалест;
	сега е техен ред в света,
	за сълзи те са по-готови;
	за тях остана любовта,
	а нам е време да злословим.
P$
