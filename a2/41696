	[* Към разработката на сюжета Пушкин се е връщал и по-късно. Приживе на поета това стихотворение не е печатано.]

P>
	Владетелката с глас и взори
	възбуди своя пищен пир.
	И всички, славейки я с порив,
	наричайки я свой кумир,
	течеха шумно към престола,
	но над бокала златен в миг
	се позамисли тя — надолу
	склони прекрасния си лик.

	И стихва пиршествено слово.
	В очакване мълчат уста…
	Но вдига своя лик отново
	и с царствен вид изрича тя:
	„Не бяхме равни аз и вие,
	но равни сме от този ден.
	За вас блаженство в мен се крие.
	Купете го тогаз от мен.
	Кой страстно да търгува може?
	Продавам нощите си аз.
	С главата си за нощ и ложе
	кой би платил измежду вас?“

	Тъй рече тя. Тълпата бързо
	примря, потиснала страстта.
	Но Клеопатра с хладна дързост,
	в очакване на смелостта:
	„Защо — им казва — замълчахте?
	Кой бяга с порив охладен?
	О, пристъпете. Много бяхте.
	Купете си нощта от мен!“

	И тя оглежда гордо тези,
	чиито помисли скова…
	Но в миг — един напред излезе.
	И други двама след това.
	Видът им — смел, очите — ясни.
	Тя става — горди мигове.
	Те купиха три нощи страстни…
	И смъртно ложе ги зове.

	И пак издигна глас надменната царица:
	„Забравени са днес венец и багреница.
	Като наемница споделям ложе аз;
	пред теб, Киприда, слагам кротко в тоя час
	нов дар — на нощите си сладката отрада.
	О, чуйте вие, страшни богове на ада,
	царе печални на подземната мора!
	Обет ви давам аз: до сладостна зора
	властителите свои тук да прилаская
	и с пълния бокал на страстната омая
	да утоля покорно сетната им жад.
	Но щом в покоите ми заблещука злат
	Аврорин лъч — кълна се в моята порфира,
	ще паднат три глави под утринна секира!“

	Тогаз от урната, благословена тук,
	изтеглят жребий тримата — един след друг.
	И първи Аргилай е, от Помпей обичан,
	на поход побелял, в сражения посичан.
	Презрение до днес не сетил от жена,
	пристъпи смел синът на вечната война,
	чул повик за съдбовно сетно наслаждение —
	пристъпвал тъй преди, при повик за сражение.
	След него е Критон, изящният мъдрец,
		живял под свода син на Арголида,
	от първите си дни поклонник и певец
	на всеки жарък пир, на жарката Киприда.
	Последният, на вечност име не предал,
	бе от незнаен род, с дела не знаменити.
	А детският мъшец едва бе потъмнял
		на този момък по страните.
		В очите му бе палнат страстен зной,
		в чертите му — любов изобразена —
	като че дишаше чрез Клеопатра той…
	И дълго тя му се любуваше пленена.
P$
