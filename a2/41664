	[* Напечатано в „Северные Цветы“, 1825 г. За сюжет е послужил летописният разказ, цитиран от Карамзин в т. I на „История Государства Российского“.]

P>
	Олег като днеска се стяга за бой
		против неразумни хазари:
	след техния набег — селата им той
		обрича на меч и пожари.
	С дружината, в бойни доспехи напет,
	на коня си верен той язди напред.

	Насреща му точно из тъмния лес
		вълшебник един се задава.
	На бога Перун поверил свойта чест,
		той бъдните дни отгадава,
	в молби и гадания минал цял век.
	И спря се при мъдрия старец Олег.

	„Кажи ми, любимец небесен, сега
		какво ми вещае съдбата?
	И скоро ли аз ще зарадвам врага,
		заровен дълбоко в земята?
	Кажи го направо, без страх и — поклон:
	вземи, избери си какъвто щеш кон.“

	„Без власт е над влъхвите вожда велик,
		а княжевски дар не е нужен:
	свободен е техният точен език
		и с висшата воля е дружен.
	Грядущето вечно в мъгла е било,
	но жребия твой е на светло чело.

	Ти моите думи добре запомни:
		войнишката слава е радост;
	гърмя твойто име в победните дни;
		щита ти страши Цариграда;
	и бряг и вълна покори със борба;
	завиждат на твоята дивна съдба.

	И синьо измамният, морският вал,
		стаил на стихиите воя,
	и прашка, и лък, и коварен кинжал
		щадят от години героя.
	Под твърдата броня си ти невредим.
	Безстрашният има пазител незрим.

	Тъй предан и смел ти е коня, нали,
		та твоята воля щом чуе,
	ту кротко се спира под вражи стрели,
		ту тича през битките буен…
	Не ще те остави в беда да си пеш.
	Но все пак от коня си ти ще умреш.“

	Олег се усмихна, но сбръчка чело
		и вече замислен, помръкна.
	Безмълвен, прихванат за свойто седло,
		той тъжен от коня се смъква.
	И своя другар, за раздяла готов,
	по твърдата шия погали с любов.

	„Прощавай, мой предан, мой верен слуга,
		настъпи печалното време;
	почивай, додето не стъпи нога
		на златното воинско стреме.
	Прощавай, теши се самичък, без мен.
	Момчета, вземете го… освободен.

	Покрийте го с чул от най-меко сукно,
		в ливадата там го водете;
	хранете го само с отбрано зърно;
		от извор вода му носете.“
	Другари отведоха коня тогаз
	и с друг кон дойдоха при мъдрия княз.

	Пирува Олег и дружината пак
		изпълва със смях веселбата.
	Косите им бели са утринен сняг,
		поръсил на хълма главата…
	Войниците спомнят отминали дни,
	и пътища общи, и битки едни…

	„Другаря ми где е — Олег промълви, —
		кажете, къде ми е коня?
	Все тъй ли красиво и леко върви?
		Все същ ли е, както бе оня?“
	И отговор чува: под стръмния хълм
	отдавна той спи непробудния сън.

	Навежда Олег свойта мъдра глава
		и мисли: „Какво ми предсказа,
	гадателю! Празни са твоите слова
		и те заслужават омраза.
	До днес моят кон би ми служил добре.“
	И костите той пожела да съзре.

	И ето, Олег се отправя сега
		със Игор и старите гости
	и вижда се Днепър, а там, на брега,
		лежат благородните кости.
	Тях прах ги е ръсил, тях дъжд ги е мил
	и вятър посял е по хълма ковил.

	Настъпи внимателно черепа той,
		прошепна: „Спи, друже покорен!
	Живее след тебе стопанинът твой:
		на помена, който е скоро,
	не ти ще обагриш ковила с кръвта,
	не ти ще поиш мойта прах и пръстта.

	Та ето къде се таи мойта смърт!
		С тез кости ме плашил той, значи!“
	Из конската мъртва глава тоя път
		зловеща змия се провлачи,
	нозете на княза заплете за миг
	и чу се внезапно трагичният вик.

	Ведрата овални са пълни, шумят:
		сега за Олег се тъгува.
	Княз Игор и Олга на хълма седят;
		дружината долу пирува;
	войниците спомнят отминали дни,
	и пътища общи, и битки едни.
P$
