P>
	Тя беше много, много стара баба,
	без малко не достигна до стоте;
	по външен вид бе крехка, тънка, слаба
	и лека като пухено перце.

	Вървеше бавно, кротко, предпазливо
	и нещо все работеше у нас,
	и често, сякаш свършила гориво,
	похапваше и лягаше под час.

	Редуваше тъй работа с почивка,
	под строг режим прекарваше деня,
	а ний с подигравателна усмивка
	смеха си озаптявахме едва.

	Но днес с подобна честа дрямка аз
	зареждам силите си час след час!

@@	Сидни, Австралия — 2016 г.
P$
