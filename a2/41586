	[* Стихотворението е печатано в „Российский Музеум“, 1815 г., №5. По-късно Пушкин го преработил и го включил през 1826 г. в избраните си стихотворения. То е напълно оригинално, а не „от латински“, както ни уверява подзаглавието на първата редакция. Римският колорит е даден по цензурни съображения и донякъде по сила на литературната традиция.]

P>
	Лициний, виждаш ли на бърза колесница
	и с лаври увенчан, в блестяща багреница,
	изпънал рамене, Ветулий, горд и млад,
	в тълпата как лети през градския площад?
	Смирено свели гръб, посрещат го с поклони,
	отрядът ликтори народа беден гони.
	Със поглед умилен и радостен привет
	сенатори, лъстци, красавици отвред
	улавят всеки знак, усмивка и движение,
	като че той е бог, дошъл с благословение,
	и малките деца, и старците зад тях
	пред идола блестящ безмълвно падат в прах,
	следата във калта от двете колелета
	е паметник за тях и знак от боговете.

	Народ на Ромули, отдавна ли си ги
	поробен, окован чрез власт и клевети?
	Квиритът горд нима пред иго преклони се?
	О, на кого, небе, той кротко покори се?
	Ветулий, този срам за римските земи,
	развратен юноша, в съвета пак шуми,
	любимец на тиран в сената управлява,
	Рим пъхнал във ярем, с позор го увенчава.
	Ветулий — римски цар! О, срамни времена!
	Вселената ли пак пропада в тъмнина?
	Но кой във дрипав плащ, безмълвно свел главата,
	край сводести стрехи с тояга във ръката
	през шумната тълпа върви суров и блед?
	„На истината брат, о, накъде, Дамет?“
	„Не зная сам, мълча отдавна, ала виждам,
	напускам Рим, позор и робство ненавиждам.“

	Не е ли по-добре, приятелю любим,
	пред вечната съдба и ний да се смирим,
	след мъдрия циник, сред нас за пример пратен,
	и ний да се простим със този град развратен?
	О, тук продажни са законът и честта,
	трибунът, консулът и справедливостта.
	Глицерия, все тъй красива и безпътна,
	като кърчаг за пир за всекиго достъпна,
	неопитните пак във мрежи ще лови,
	позор и срам е тя за белите глави.
	Обича младостта тщеславните веселия,
	безсрамни нека Клид и гадния Корнелий
	търгуват с подлостта и нека с дръзка гръд
	при знатни големци от дом във дом пълзят.
	О, римлянин съм аз, изпълнен с дух свободен,
	в сърцето ми е жив народът благороден!
	Лициний, по-далеч от тази суета,
	от слепи мъдреци и празна красота!
	Жестоката съдба, стрелите й презрели,
	ний свойте божества да отнесем на село.
	В прохладните гори, край морските води
	ще си наемем дом, притихнал в самоти,
	без страх от зли тълпи, от людското вълнение
	ще остареем там, далеч в уединение.
	И там в уютен кът, приседнал уморен
	край огъня пламтящ в камината, смутен
	ще спомням стари дни, загледан във бокала,
	и с ювеналска страст духът си ще разпаля,
	във свята сатира порок и срам разкрил,
	ще изразя чрез стих векът какъв е бил.

	О, Рим, във теб цъфти разврат и злодеяние,
	но иде ден на гняв, на мъст и наказание,
	величието ти ще има страшен край,
	вселенският венец ще рухне в прах накрай.
	Чеда на дива бран, народи млади, нови,
	ще вдигнат меч над теб, жестоки и сурови,
	преминали поля, морета, планини,
	над теб ще връхлетят — безмилостни вълни.
	И ще изчезне Рим, и мрак ще го покрие,
	в гръдта на камък сив щом пътник поглед впие,
	във мрачен размисъл ще промълви смутен:
	„Роден от свобода, от робство бе сразен!“
P$
