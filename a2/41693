	[* Напечатано в сборника избрани стихотворения, 1826 г. Свободен превод на стихотворението на Андре Шение „Jeune fille, ton cœur avec nous veut se taire.“]

P>
	Ти вехнеш и мълчиш; печал гръдта раздира;
	на девствените устни усмивката замира,
	Под твоята игла отдавна не цъфтят
	цветчета. Дълги дни в безмълвие текат.
	О аз познавам таз моминска мъка плаха —
	очите ми отдавна в душата ти четяха.
	Не можеш скри любов: и също като нас
	вълнува любовта, девици нежни, вас.
	Щастливи юноши! Но кой сред тях, кажи ни,
	е хубавецът млад с очи дълбоко сини
	и черни къдри? В свян навеждаш ти глава.
	Мълчиш. Но бих могъл тозчас да назова
	аз името му. Той случайно все минава
	край твоя дом и взор в стъклата приковава.
	Ти тайно чакаш там, но идва ли — търчиш
	към стаята и тук незрима го следиш.
	През празника на май под цъфналите вейки,
	сред пищни колесници, с весел шум летейки,
	не може никой друг с такава свобода
	на коня да лети във вихрена езда.
P$
