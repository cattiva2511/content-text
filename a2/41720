P>
	Как светвам аз, щом мога да напусна
	дотегналия шум на столица и двор
	и да избягам във пустинните дъбрави
	към бреговете на безмълвните води.

	О, бързо ли пък тя от туй дълбоко дъно
	ще скокне сякаш златна рибка?

	Как сладостна е нейната поява
	от тихите води в светлика пълнолунен!
	Обвита във зелени треволяци,
	застава на една крайбрежна чука.
	Под стройните нозе вълните белопенни
	се милват, сливат се и шумолят.
	Очите й ту гаснат, ту просветват,
	тъй както в небеса звездите трепкат.
	Дъх не изпускат нейните уста, но толкоз
	пронизва на тия влажни сини устни
	прохладната целувка без дихание,
	изгаряща и сладка — във летен зной
	мед изстуден тъй не угася жаждата.
	Когато тя с игривите си пръсти
	докосва къдрите ми, то тогаз
	хлад мигновен до ужас ми пристяга
	главата и сърцето гръмко тупа,
	замирайки от любовта бездънна.
	И в тоя миг живота бих напуснал,
	да стена искам и да пия тез целувки —
	а думите й… Какви ли звуци могат
	да се сравнят със тях — гука на пеленаче,
	шептене на води, шум на небе през май
	или звънлива гусла на магьосника Боян.
P$
