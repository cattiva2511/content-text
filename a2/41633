	[* Напечатано в избраните стихотворения на Пушкин, 1826 г. с подзаглавие „балада“. Първоначално цензурата го забранила, а след излизането му се появили протести от страна на духовенството.]

P>
	Над езера, в дъбрави глухи,
	спасил се някога монах
	и спял върху листенца сухи,
	във пост и труд и нямал грях.
	С лопата във ръка, смирено,
	старикът гроба си копал
	и от небето въжделено
	той само тиха смърт желал.

	Пред хижата, приклекнал строго,
	през тиха лятна нощ веднъж
	отшелникът се молел богу.
	Шумял лесът нашир и длъж.
	Над езерото — бяла пара,
	луната плавала в покой
	и тръгнал със походка стара
	водата да погледа той.

	Но ето — ужас във очите;
	не знаел той защо и как…
	Погледнал — дигат се вълните
	и се снишават бавно пак…
	И, боже… като сянка лека
	и беличка като снега,
	жена изплувала полека
	от далнините на брега.

	И реши тя коси, красива,
	и гледа стария монах,
	а той от нея се опива
	и целият е само страх.
	С ръка му маха тя, зовяща,
	и цяла моли: погледни…
	Но в миг като звезда блестяща
	изчезва в сините вълни.

	И цяла нощ не спи старика;
	не се и моли през деня;
	все нещо вътре в него вика,
	все виждал младата жена.
	Отново паднал здрач, луната
	пробола нощната тъма
	и пак жената над водата
	стояла хубава, сама.

	Поглежда тя и тихо кима,
	целувки праща отдалеч,
	танцува прелестна и зрима,
	зове монаха с нежна реч,
	зовът люлее висините:
	„Отшелнико! Ела при мен!…“
	И пак изчезва под вълните;
	и пак настъпва топъл ден.

	На следващата нощ пак чакал
	красива тя да се яви.
	Дъбравите погълнал мрака;
	заспали дънери, треви;
	пак съмнало; вълните пели;
	а от монаха — ни следа.
	Деца след дни били видели
	дълбоко някаква брада.
P$
