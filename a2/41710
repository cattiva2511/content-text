	[* 19 октомври 1825. Напечатано в „Северные Цветы“, 1827 г. където по цензурни причини е имало съкращения. 19 октомври (1811) — на този ден се открил Лицеят в Царское село.]

P>
	Гората рони алени листа.
	Сребрее мраз по долината гола,
	денят прогледне, сякаш по неволя,
	и гасне зад планинската черта.
	Гори, камина, в пустата килия;
	вино, на есента приятел скъп,
	налей утеха, нека се опия,
	разсей за миг горчивата ми скръб!

	Печален съм: поне да имах свой
	приятел, да полеем туй изгнание,
	ръката му да стисна, с пожелание
	да бъде дълго, дълго весел той.
	Аз пия сам; мечта ме завладява
	да видя пак другарите в нощта,
	но никой моя праг не приближава,
	не чака никой моята душа.

	Аз пия сам; за мене в тоя час
	приятелите край Нева тъгуват…
	Мнозина ли събрани там пируват?
	Кого сега не виждате сред вас?
	Кой на привичките ни изменява?
	Кой хлътнал е във оня хладен свят?
	Чий глас във този сбор се умълчава?
	Кой липсва там? Кажете, кой наш брат?

	Отсъства къдрокосият певец*,
	[* „Отсъства къдрокосият певец“ — Н. А. Корсаков. Той починал в Италия през 1820 г.]
	със поглед смел, с китара сладкогласна:
	под миртите в Италия прекрасна
	той тихо спи и с дружески резец
	над руския му гроб не е изсечен
	на наш език оскъден словоред,
	та северния син след път далечен
	да прочете един унил привет.

	Седиш ли сред другарската среда,
	поклонник на далечните пространства*,
	[* _„Поклонник на далечните пространства“_ — Ф. Ф. Матюшкин (1799–1872), моряк. Плавал край бреговете на Камчатка, участвувал в експедиция за изследване на Ледовития океан, през август 1825 г. отпътувал в околосветско пътешествие.]
	или сред тропика духът ти странства
	и сред морета, спящи под леда?
	Приятен път!… От прага на лицея
	на кораб стъпи; от онези дни
	морето страшно твоя път разсея,
	дете на вечни бури и вълни!

	В съдбата си на скитник съхрани
	онези чудни дни с наивни нрави
	и на лицея шумните забави
	те следваха сред гневните вълни!
	Към нас ръка простираше със мъка.
	И ти, понесъл нашите съдби,
	повтаряше: „За дълго на разлъка*
	[* _“За дълго на разлъка…"_ — цитат от прощалното стихотворение на Делвиг по случай завършването на Лицея.]
	съдбата ни осъди може би!"

	Прекрасен е съюзът ни! Съвсем
	като душата неделим и вечен —
	непоклатим, свободен и сърдечен,
	от дружните ни музи сътворен.
	Къде не ни е хвърляла съдбата
	и щастието в своя весел бяг?
	За нас чужбина е навред земята,
	родина ни е Царско село пак.

	От край във край от бурите следен,
	във мрежата на участта сурова,
	със трепет в люлката на дружба нова
	глава прекланях, смъртно уморен.
	С молбата си печална и метежна,
	във първите години доверчив,
	пред много си открих душата нежна,
	но поздрава небратски бе горчив.

	И тук сега, във скрита от света,
	сред студ и бури тягостна обител,
	не знаех, че утеха бих изпитал:
	другари трима трепетно в нощта
	прегърнах. Пушчин, моя дом* белязан
	[* _„Пушчин, моя дом… най-първо бе от тебе посетен“_ — Пушчин гостувал на Пушкин в Михайловское на 2 януари 1825 г.]
	най-първо бе от тебе посетен
	и на изгнаника деня омразен
	превърна ти в лицейски весел ден.

	Ти, Горчаков*, щастливец си до днес,
	[* _„Ти, Горчаков…“_ — Горчаков бил през септември 1825 на гости у свой роднина в с. Лимоново, недалеч от Михайловское, и се срещнал с Пушкин.]
	хвала! — след бури с блясъци студени
	душата ти е волна, без промени.
	Пак същия си ти за наша чест.
	Съдбата отреди ни път различен,
	в живота се разпръснахме с тъга,
	ала случайно в тоя друм страничен
	отново се прегърнахме сега.

	Щом аз усетих гневния повей
	на свойта участ, станах чужд, бездомен,
	под сприята склоних глава за спомен:
	теб, на пермески деви чародей,
	очаквах. Син на леност вдъхновена,
	дойде ти. Делвиг*, с твоя чуден глас
	[* _„Делвиг…“_ — Делвиг гостувал на Пушкин в Михайловское през април 1825 г.]
	приспаната ми жажда бе спасена
	и благославях участта си аз.

	На песните духа бе в нас горял,
	познато бе ни чудното, вълнение,
	две музи ни дариха с вдъхновение.
	И сладък бе момчешкия ни дял.
	Овациите аз следях с охота.
	Ти пя за музи в горда светлина,
	аз пръснах своя дар като живота,
	а своя ти възпита в тишина.

	В изкуството не трябва суета,
	то длъжно е да бъде неизмерно,
	но младостта ни учи лицемерно
	и нас ни радва празната мечта…
	Опомняме се, ала късно! Взрени,
	следите си не виждаме назад…
	Не станаха ли същите промени
	и с нас, о Вилхелм*, нежен мой събрат!
	[* _„… о, Вилхелм…“_ — В. Кюхелбекер. През 1821–1822 г. служил в Кавказ.]

	Настана време! Нека нашта скръб
	изчезне; и лъжите да забравим!
	Животът си самотен да направим!
	Ти закъсня, ела, приятел скъп,
	с вълшебен разказ оживи забавни
	легенди от далечните места.
	Ще бъбрим за Кавказ, за дните славни,
	за Шилер, лаврите и любовта.

	О, пийте, братя! Идва моят час!
	Предчувствам, ще се срещнем скоро ние,
	пророчеството ми помнете вие:
	ще минат дни — и аз ще бъда с вас,
	ще станат факт заветните мечтания,
	ще минат дни — и ще ви дойде гост…
	О, колко сълзи, колко възклицания
	и чаши, вдигнати за светъл тост!

	И първата до връх — да се прелей,
	и цялата до дъно за съюза!
	Благослови ни ти, щастлива муза,
	благослови прекрасния лицей!
	На всеки педагог, бил в полза наша,
	на мъртъв, жив — за честния му път,
	издигайки признателната чаша,
	сърцата ни слова ще промълвят!

	По-пълно! И с възпламенена жар
	до дъно пак, до капка, не пестете!
	Но за кого? Другари, отгатнете…
	Ура, за царя! Родният ни цар.
	Човек е! И мигът над него властва:
	на страст и клюки той се е отдал.
	Простете му, че гони наште братства:
	Париж превзел, лицей е основал.

	О, пийте днес, додето сте при мене!
	Кръгът ни час по час се разредява:
	един спи в гроб, в чужбина друг остава;
	следи съдбата: вехнем ден из ден…
	Незримо мрем, кръвта ни леденее,
	вървим натам, отдето сме дошли…
	И кой ли сам до старост ще живее,
	в деня лицейски да се весели?

	Нещастникът! Сред ново поколение
	излишен, скучен гост — дали с тъга
	ще спомня нас и дните на сближение,
	закрил очи с трепереща ръка…
	И този ден със чашата отрадна,
	дай боже, да прекара леко той,
	тъй както аз, заключеник отпаднал,
	без скръб и грижи в моя свят покой.
P$
