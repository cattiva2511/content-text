P>
	„Отивам си!“ — ми рече. И е прав.
	Наясно е, че го убива рака.
	А аз не знам след час какво ме чака,
	аз, който съм наглед клинично здрав.

	От раждането с всеки божи ден
	животът ни еднакво се скъсява,
	но по различна орис и направа,
	различно дълъг ни е отреден.

	Видял съм болни в тежко дередже,
	сред близки хора, читави и здрави,
	очакваха смирено своя ред…

	А вместо Господ тях да призове,
	онез, които бяха здрави, прави…
	напускаха живота по-напред!

@@	Сидни, Австралия — 2017 г.
P$
