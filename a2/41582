	[* Това стихотворение на Пушкин не е печатано приживе на автора. В стихотворението се споменават следните лица: _Галич_ — преподавател в Лицея, _Делвиг_ — другар на Пушкин, известен с мързела и остроумието си. „Красавец млад в разкош“ — _Горчаков_. „Другарю справедлив и мил“ — _И. Пушчин_. В следващата строфа се говори може би за _М. Яковлев_, който пишел посредствени басни. „А ти, немирнико“ — _Малиновски_. „Любимецо… с глас сърдечен“ — _Корсаков_. В следващата строфа се отправя призив към _М. Яковлев_, който свирел хубаво на цигулка, Пушкин го сравнява с прочутия цигулар Роде. „Вилхелм“ — _Кюхелбекер_. По форма стихотворението пародира „Певец во стане русских воинов“ на Жуковски.]

P>
	Приятели, свободен час
		дойде сред тишината.
	По-скоро чашата пред нас,
		покривка, вино златно!
	Шуми шампанско в твоя съд.
		На масата все Кант ли,
	Сенека, Тацит ще стоят,
		фолянт над фолианта?
	На пода хладни мъдреци,
		сами ще се владеем;
	на пода учени глупци,
		без тях в пира умеем.

	Нима ще забележим трезв
		студент сред нас в момента?
	Та затова — да изберем
		по-скоро президента.
	Ще ни налее по реда
		той пунш и грог уханен,
	спартанци, а на вас вода
		ще поднесе в стакана!
	На нежността апостол драг,
		добър мой Галич, Vale!

	Ти млад си Епикуров брат,
		с душа във сока ален.
	Махни венеца по-добре,
		бъди на президента,
	и ще завидят на царе
		в миг нашите студенти.
	Ръка дай, Делвиг! Ти май спиш?
		Вдигни се, сънльо чинен!
	Не под катедрата седиш,
		унесен от латински;
	край теб — другари, погледни;
		с бутилката прекрасна,
	за музата ни прав стани
		и пий, женкар парнаски.
	Хапливец мил да пламеней
		след чаша пълна чаша!
	И епиграмите излей
		за чужди и за наши.

	А ти, красавец млад в разкош,
		нехранимайко весел!
	На Вакх ще бъдеш жрец ти лош,
		но прочее — завеса!
	Макар студент, макар пиян,
		аз скромността почитам;
	по-близо шумния стакан,
		на битката разчитам.

	Другарю справедлив и мил,
		в юмрук сложи юмрука,
	да хвърлим в чашата за миг
		дребнавата си скука.
	За първи път не пием ний
		и пазим се нерядко,
	но щом ни чашата склони —
		забравяме омраза.
	А ти, години дето ред
		само сред радост дишаш,
	забравен, да, ти си поет,
		но лошо басни пишеш;
	без чин измъчвайки се, знай,
		обичам те вълшебно,
	сипи във канчето докрай —
		разсъдък! Бог със тебе!

	А ти, немирнико до днес,
		на лудостта детето,
	храбрецо весел, главорез,
		приятел на сърцето,
	бутилки, чаши да строшим
		за здравето на Платов
	и пак със пунш да продължим —
		налят в казашка шапка!…

	Любимецо на Аполон,
		с китара, с глас сърдечен,
	възпей под този небосклон
		владетеля сърдечен.
	Как сладко в свитите гърди
		с звън мъката се лее.
	Не, мен ли скръб ще победи?
		Пияният се смее!

	Не е ли по-добре сега
		във чест на Бакхус тука
	да вземеш, Роде, във ръка
		ти своята цигулка?
	Във хор запейте, господа,
		сам всеки — невъзможно;
	пресипнахте? — Не е беда:
		за пийналите може.

	Но как?… Светът е удвоен;
		бутилката не чака;
	върти се стаята край мен;
		покри очите мрака…
	Другари, где сте вие? Аз?
		За Бакхус искам кратко…
	Вий спите вече в този час
		над вашите тетрадки…
	По-трезв поетът с грехове
		е пак от всички хора.
	Вилхелм, чети ни стихове,
		за да заспя по-скоро.
P$
