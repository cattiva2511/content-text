	[* Приживе на Пушкин не е печатано. Написано е малко преди завършването на Лицея.]

P>
	Годините на заточение
	летят, приятели, в мъгла;
	ще бъдем без уединение,
	без царскоселските поля.
	Раздялата ни чака вече,
	навънка светски шум зове
	и гледат гордо надалече
	оттука млади умове.
	Един, под шапка скрит, снове
	и униформен, той с наслада
	хусарска сабя завъртя —
	в богоявленската прохлада
	красиво зъзне на парада,
	след туй се грее на жарта;
	а друг, роден да е велможа,
	за почест вместо за честта,
	пред знатния лъжец безбожно
	лъжец премил се възмечта;
	на своята съдба послушен,
	на леността прекрасен син,
	единствен аз съм равнодушен
	заспивам ведър и самин…
	Да стават писари, улани
	според законите у нас,
	да стават също капитани,
	не ставам за асесор аз.
	Приятели! От снизхождение
	търпете ме с червен калпак,
	докато той за прегрешения
	не се търкулне в ада чак,
	докато тука е възможно
	ленив, небоязлив така
	през юли, без да се тревожа,
	да се разгърдя със ръка.
P$
