P>
	Лежа на болничния одър…
	Навън зад тънкото перде
	се шири небосводът модър,
	засмяно слънцето пече.

	Щастлив съм, че съм на земята,
	че срещнах жив и този ден
	и още вдишвам аромата
	на свежия букет до мен.

	Внезапно сянка вън пробяга
	и пред прозореца ми спря.
	И виждам — Бог към мен протяга
	божествената си ръка.

	Готов съм, Боже, прибери ме!
	За моя милост си дошъл.
	С достатъчно живот дари ме,
	от днес нататък… рай? Пъкъл?

	А той с десницата незрима
	ми дава своя благослов:
	„Все още «хляб» във тебе има,
	не си за Оня Свят готов.

	Отдал си всичко — обич, сили…
	За отдих крак не си подвил,
	ала на внуците си мили
	не си се още издължил!!!“

@@	Сидни, Австралия — 2010 г.
P$
