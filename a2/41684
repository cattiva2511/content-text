	[* Напечатано в „Московский Вестник“, 1828 г., ч. VIII, №6 (март). Написано на 18 октомври 1824. Може би стихотворението се отнася за Александър Раевски, който изиграл неблаговидна роля в отношенията на Пушкин и Е. К. Воронцова.]

P>
	Приятелят ти щом на твоя вик
	с язвително мълчание отвръща,
	щом длан от твойта длан отдръпва в миг
	като от зла змия и се извръща,
	в теб врязал поглед, остър като щик,
	презрително поклащайки главата,
	не казвай ти: „Дете е той, болник,
	в безумна скръб измъчва си душата“,
	не казвай ти: „Неблагодарник стар
	е слаб и зъл, за дружба недостоен,
	животът му е тягостен кошмар…“
	Нима си прав? Нима си ти спокоен?
	Ах, да е тъй, би паднал той в прахта,
	от тебе да измоли помирение.
	Но щом като на дружбата властта
	използувал си за злоба и гонение,
	но щом си остроумно наранил
	наплашеното му въображение
	и горда занимавка си открил
	в скръбта му, в стенещото унижение,
	но щом като на гнусна клевета
	ти станал си невидимото ехо,
	верига си му сложил на врата
	и сънен на врага със смях предал си леко,
	а той прочел е твойто тайно „аз“,
	в душата ти до дъно е погледнал,
	словата не хаби, върви тогаз,
	осъден от присъдата последна.
P$
