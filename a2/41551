P>
	Животът ни е низ от ритуали.
	Едва сега, през старостта прозях,
	че като ги повтаряме, едва ли
	дълбоко се замисляме над тях.

	Едни са скучни, други са забавни —
	работим, спим, играем, правим секс,
	празнуваме, гуляем с тост на екс
	и с тези дейности сме всички равни.

	И колкото глупците да се хвалят,
	че многократно вършат чудеса,
	за всички истината е една —
	и поданикът, че дори и кралят

	не могат да повторят две неща —
	това са раждането и смъртта!

@@	Сидни, Австралия — 2016 г.
P$
