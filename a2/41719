	[* Приживе на Пушкин не е печатано.]

P>
	Аз любя ви, макар и с яд,
	че труд и срам хабя напразно,
	и по глупешки безобразно
	в нозете ви превивам врат.
	На юноша да заприличам…
	Да, време е да не греша!
	Но пак личи, че ви обичам
	по болките във таз душа:
	без вас е скучно — аз унивам,
	при вас е тъжно — аз търпя;
	и казвам ви, дори загивам,
	мой ангел, от любов не спя!
	Когато в гостната дочуя
	пристъпване, копринен шум,
	гласа ви бистър като струя,
	аз мигом губя своя ум.
	Усмихнете се — в мен отрада,
	отбегнете ме — в мен тъга;
	бих искал аз като награда —
	да хвана бледната ръка.
	Когато над везба прилежно
	седите вие най-небрежно,
	очи навела във захлас,
	тогаз безмълвно, мило, нежно
	като дете ви гледам аз!…
	Дали за мъката да кажа
	и за ревнивата тъга,
	когато вие с екипажа
	поемате на път в снега?
	И сълзите ви тихи, кротки,
	беседите ни в таен кът,
	в Опочка нашите разходки
	и на пианото плачът?…
	Алина! Жално умолявам.
	Душата не любов зове,
	че може би за грехове,
	мой ангел, туй не заслужавам!
	Но престорете се! С очи
	ще сторите това тъй чудно!
	Ах, да ме мамиш не е трудно!
	Измамата не ми горчи!
P$
