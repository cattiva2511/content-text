	[* Напечатано в „Полярная звезда“, 1824 г., написано на 11 ноември 1823 г. Стихотворението е адресирано към Амалия Ризнич (1803–1825), италианка, съпруга на триестки търговец, пристигнал през пролетта на 1823 г. в Одеса.]

P>
	Прощаваш ли ревнивите мечти
	и любовта, и бурното вълнение?
	Знам, вярна си; защо тогава ти
	тревожиш моето въображение?
	Когато сред поклонници блестиш,
	защо желаеш, уж със вид небрежен,
	с надежди празни да ги утешиш,
	и с чуден поглед, ту унил, ту нежен?
	С помътен ум стоя пред тебе ням,
	ти знаеш моята любов нещастна,
	ала не виждаш как в тълпата страстна,
	чужд на беседи, мълчалив и сам,
	се губя в скръб и самота дълбока,
	а ти страниш… Приятелко жестока!
	Ако си тръгна, не изпитваш страх,
	не ме следиш с молба и с трепет плах.
	А щом девойка някаква красива
	в двусмислен разговор ми прави знак,
	ти си спокойна, твоят укор благ,
	неизразяващ обич, ме убива.
	Щом моят стар съперник приближи
	и мине покрай двама ни, кажи,
	защо те поздравява тъй лукаво?
	Какво е той за теб? С какво пък право
	бледнее и ревнува, и слухти?
	Привечер, в нескромен час, самичка,
	без майка, полугола, по привичка
	защо си длъжна да го срещаш ти?
	Все пак ме любиш… Насаме със мене
	си тъй гальовна! Жадните уста —
	тъй пламенни! А думите в нощта
	с такава искреност са напоени!
	Тревогата ми — смешна ти е тя.
	Все пак ме любиш, аз го проумявам.
	Любима, тия мъки ми спести!
	Не знаеш колко си ми скъпа ти,
	не знаеш само как се изтезавам…
P$
