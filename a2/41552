P>
	Подготвен съм за изненади аз,
	но пак ги срещам с трепет и отрада.
	С какво ли днес тя ще ме изненада —
	се питам всяка сутрин с тръпен глас.

	Тя, старостта (от женски род, нали?!)
	с непредвидими женски маниери
	когато най не чакам, ще намери,
	все с нещо ново да ме порази.

	Така се състарявам ден след ден,
	едно след друго гаснат сетивата
	и се превръщам в мумия саката…

	Но болен, гърбав, грозен, оскотен,
	не съм готов — с душа все още млада,
	за другата, най-висша „изненада“!

@@	Сидни, Австралия — 2016 г.
P$
