P>
	Два часа вече малкото дете
	играе, скача като на пружини
	и както е вглъбено ми се чини,
	че то едва ли някога ще спре.

	Не се предава детското телце,
	до този миг умора не показа
	и буйната му стръв като „зараза“
	и мен, артрозния старик, обзе.

	Въобразих си, че с един подскок,
	в игрите му, наглед достъпно прости,
	ще мога да се включа с него в крак,

	но болка, сякаш ме удари ток,
	прониза престарелите ми кости
	и аз се строполих на стола пак!

@@	Сидни, Австралия — 2017 г.
P$
