	[* Приживе на Пушкин не е печатано. За свой Аристарх Пушкин подразбира Н. Ф. Кошански, преподавател в Лицея, който дребнаво и дидактично критикувал стихотворенията на учениците си.]

P>
	Помилуй щедро, Аристарх,
	вакхическите ми послания
	и мойте радостни мечтания,
	които в стихове излях:
	плодът на волно вдъхновение
	не е за вечността роден,
	а за приятеля, за мен
	или за Хлоя сътворен е.
	Помилуй, съжали ме ти,
	не търся твоите уроци,
	сам зная своите пророци.
	Да, моят дар едва шепти:
	след празна рима всеки път,
	напук на строгите закони,
	тристъпните тълпи летят
	и в края на стиха звънтят.
	Признавам, вместо да ги гоня,
	поставям (кой ли няма грях?)
	ненужно чести възклицания
	и празни стихове пред тях.
	Не е добре, но оправдания
	изтръгват се от мойта гръд.
	А мойте литнали послания
	дали след мен ще разцъфтят?
	Но не мисли, мой цензор мрачен,
	че, обладан от бесове,
	от мисъл стихотворна влачен,
	покоя жертвам в стихове.

	Че аз по ъглите търча
	и като жрец на Феб косите
	разрошвам лудо и мълча,
	и бляскам страшно със очите,
	задъхан, смръщен сред нощта
	запалвам свойта лампа мътна,
	към стола клатещ се запътвам,
	седя, седя, накрай измътвам
	тристъпна, звучна, глупостта.
	Тъй пише (не е клевета)
	конярят на Пегаса кльощав,
	Свистов, Хлистов или Графов*,
	[* _„Свистов, Хлистов или Графов“_ прозвища на Д. И. Хвостов, давани му в епиграмите от онова време.]
	служител на Парнас все още,
	на стихчета баща суров,
	на оди, не тъй гръмкозвучни,
	на приказчици, доста скучни.

	Обичам празния покой
	и той съвсем не ми е бреме,
	за веселбите имам време,
	щом като в техния порой
	да драсна стихче миг намеря;
	за дружба славна и за Ерос
	перото си захвърлям аз.
	Седя ли със добри другари,
	лежа ли в пух, укрит от мраз
	вървя ли сред горите стари
	край извор или стихнал аз,
	замислен махвам със ръцете,’
	говоря в рими вдъхновен, —
	но никой не е отегчен
	и изтерзан от стиховете…
	Но щом поискам в час блажен
	да си отдъхна уморен,
	пред огъня пламтящ заставам,
	свободен господар, улавям
	отново ловко мисълта
	и не за слава на поета
	надрасквам няколко куплета
	и тихо пея ги в нощта.

	Но знаеш ли ти, мой гонител,
	как с теб беседвам в утринта?
	Сред Пинд безгрижен посетител
	със млада муза си шептя…
	Щом пламне яркото светило,
	гори и степи озарило,
	подир петльови гласове
	сънливо още се прозявам,
	Шапел на помощ призовавам*
	[* _„Шапел на помощ призовавам“_ — Шапел (1628–1686) е френски поет, прочут с небрежните си стихотворения, писани главно с къси стихотворни редове.]
	и пиша кратки стихове,
	и сред приятното забвение,
	отпуснал в леността глава,
	със простота, без украшение
	подрежда тихи извинения
	сънливата ръка едва.
	Под сянката на кротка леност
	певецът нежен вдъхновено*
	[* _„Певецът нежен вдъхновено“_ — Грасе (1709–1777), автор на шеговита поема за папагала, възпитаван в женския манастир „Вер-Вер“, и на стихотворно послание, в което се описват манастирската му килия и книгите на библиотеката му.]
	Вер-Вер възпяваше така
	или с възторжена ръка
	рисуваше във упоение
	самотния си стар таван.
	Тече в лениво настроение
	стихът ту звучен, ту смълчан.
	Но как във своите творения,
	потиснал веселия шум,
	да втренчвам трезво хладен ум,
	с изящен слог да похабявам
	на мислите добрия друм
	и страници да съкращавам?

	Анакреон, Шоле, Парни,
	на скръб и грижи се присмяха
	и не така в онези дни
	любимите жени възпяха.
	О вие, ласкави певци,
	чеда на словото лениво,
	покри челата със венци
	безделието ви щастливо,
	но с бляскав дар не ви дари
	трудолюбивата поезия,
	към тесалийските гори*
	[* _„Към тесалийските гори“_ — Олимп, където обитават музите.]
	потайно пътят ви възлезе.
	А грациите млада лира
	докосваха със пръст игрив,
	но патоският рой глумлив
	челата светли пак намира.
	А аз, неопитен поет,
	на римите ви лош наследник,
	след вас се мъкна, тих и блед.
	А ти, мой скучен проповедник,
	гневът си учен усмири,
	за друг надигай глас грижливо,
	презирай младия ленивец
	и тихичко го пожали.
P$
