	[* По цензурни съображения това стихотворение не е било разпространено. Адресирано е до декабриста В. Л. Давидов (1792–1855), с когото Пушкин се запознал в имението му Каменка. Написано е около 5 април 1821 г.]

P>
	Когато генерал Орлов* —
	[* Ген. Орлов — Михаил Фьодорович. През май 1821 г. се оженил за Екатерина Николаевна Раевска.]
	обръснат воин на Хименей, —
	от страст свещена пламенеещ,
	за брака вече е готов;
	когато ти, немирник умен,
	нощта прекарваш в спора шумен
	и зад бутилката аи
	седят Раевски и сии,
	когато млада пролет свети
	и посред калния атлаз
	на Дунава край бреговете
	кипи безръкия ни княз*…
	[* _„Безръкият ни княз“_ — Александър Ипсиланти. Той изгубил ръката си в сражението край Дрезден.]
	любящ Раевски и Орлова,
	и теб, и Каменка, в напев
	аз искам да ти кажа слово
	за себе си, за Кишинев.

	През тези дни, посред събора,
	митрополитът* се събори
	[* _Митрополитът_ — според една бележка в Кишиневския дневник на Пушкин, действително местният митрополит умрял и Пушкин дори присъствувал на погребението му (3 април 1821 г.).]
	преди обяд, потънал в лой,
	и казал с Богом на Русия,
	с сина на Дух и на Мария
	ще се христосва в рая той.
	Аз станах умен, лицемерен
	й вярвам като правоверен,
	че бог прощава грехове,
	а царя — мойте стихове.
	Говее Инзов, дни поредни
	парнаските си изповедни
	и лирата си ще теша
	със часослови и обедни,
	ще постя, гъби ще суша.

	Но разумът ми горд и сложен
	разкайване не ще прости,
	стомахът ми, не тъй набожен,
	„Помилуй, братко — ми шепти,
	да бе поне кръвта Христова,
	ако не кло-д-вужо, лафит,
	тогава — боже мой — ни слово,
	а то — и смешно, и беда! —
	молдавско вино със вода.“
	Но аз се моля и тъгувам,
	крещя: махни се, сатана,
	и все неволно поменувам,
	Давидов, твоите вина…

	Ах, евхаристия такава —
	веднъж ли ти със своя брат
	там пред камината надява
	демократически халат,
	спасителната чаша, пълна
	с един безпенен хладен грях,
	вий ту за нея, ту за тях*
	[* _„Нея“_ и _„тях“_ — _Те_ са италианските карбонари. _Тя_ — политическата свобода.]
	погълвахте със жад до дъно.
	В Неапол те шумят, гърмят,
	но тя и там не ще възкръсне…
	в покой народите вървят —
	яремът им не ще се пръсне.
	Надежда няма ли в света?
	Не, има на земята щастие.
	Ще вкуся кърваво причастие
	с „Христос възкресе“ на уста.
P$
