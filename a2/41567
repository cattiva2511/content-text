P>
	Не знам кога и кой ни е създал
	и тук ни е заселил на земята,
	ала след таз рождена дата свята
	сме я направили наш роб, васал…

	От нея сме бозали с векове,
	множили сме се и сме я сквернили,
	изсмуквали сме крехките й сили
	със алчността на хищни зверове.

	Без разлика богат и сиромах,
	след кратката житейска одисея,
	един след друг сме трупали връз нея
	човешка плът, превърнала се в прах.

	Тъй с нашата вакханалия бурна
	тя днес е станала огромна… урна!

@@	Сидни, Австралия — 2016 г.
P$
