P>
	На мястото на първата ни среща,
	след толкова години извървяни,
	аз виждам: променило се е нещо,
	цветята ни предишни са обрани.

	Изсечени са младите дървета —
	приятелите наши, най-добрите.
	Отлитнали са птиците-поети,
	преместени са другаде звездите.

	Тревите зад скалите са се скрили,
	а стъпките къде ли да намеря…
	Защо тук всичко се е променило,
	като че ли не е било до вчера?

	Защо? Кога? Отгоре слиза есен,
	да хвърли над пътеката забрава.
	Една незабравима, тъжна песен
	остава само да ни утешава.
P$
