P>
	Затова ли всичко е било`
	в оня миг на пролетна измама —
	да пречупим нечие крило,
	а пък ние да политнем двама?

	Затова ли — двама да летим,
	да направим през небе пътека,
	а след време да се разделим,
	както е било от триста века?

	Затова ли — път да ни зове,
	никой да не чува, да не вижда?
	Затова ли — толкоз стихове,
	на които всеки е завиждал?

	Затова ли? Спри за малко, спри,
	както всичко в тоя миг е спряло.
	Опустяват нежните гори,
	на които имена сме дали.

	Затова ли топла планина
	аз оставих с дъх на теменуга?
	Ти да тръгнеш на една страна,
	аз — за никъде, на друга…
P$
