D>
	На Беатрис — бих предпочел да си жива и здрава…
D$

>	Глава първа

	{img:prostornijat_prozorec_1.png}
	_Ако_ не знаехте нищичко за сираците Бодлер и ги видехте седнали върху куфарите си на Дамоклевия пристан, бихте помислили, че са поели към някакво вълнуващо приключение. В края на краищата трите деца тъкмо бяха слезли от кораба „Каприз“, който ги бе превозил през езеро Лакримозо, за да живеят у своята леля Джоузефин, а в повечето случаи такова нещо би било началото на фантастично весели преживявания.
	Но, разбира се, щяхте да сте на съвършено погрешен път. Защото, макар че на Вайълет, Клаус и Съни Бодлер им предстоеше да изживеят събития, които щяха да са както вълнуващи, така и паметни, те нямаше да са вълнуващи и паметни, подобно на това да ви предскажат бъдещето или да отидете на родео. Приключението на децата щеше да е тъй вълнуващо и паметно, както да ви гони върколак в полунощ през гъсталак от трънливи храсти и наоколо да няма никого, който да ви се притече на помощ. Ако предпочитате да четете разказ, пълен с фантастично весели преживявания, със съжаление трябва да ви уведомя, че явно сте сбъркали книгата, тъй като бодлерчетата преживяват много малко весели неща през своя мрачен и злочест живот. Ужасно нещо е тяхното нещастие, толкова ужасно, че едва намирам сили да го опиша.
	И така, ако не ви се чете история за трагедии и тъга, сега е последната ви възможност да зарежете тази книга, защото бедите на сираците Бодлер започват още в следващия пасаж.
	— Вижте какво съм ви донесъл — каза господин Поу, ухилен до уши, и протегна ръка, в която държеше малко хартиено пликче. — Ментови бонбони!
	Господин Поу беше банкер, натоварен да се грижи за делата на сираците Бодлер, след като родителите им бяха загинали. Той бе добродушен човек, обаче на този свят не е достатъчно да си добродушен особено когато отговаряш за това три деца да не изпаднат в беда. Господин Поу познаваше тези деца, откакто се бяха родили, но така и не можа да запомни, че са алергични към ментови бонбони.
	— Благодаря, господин Поу — рече Вайълет, взе пликчето и надникна в него.
	Като повечето четиринайсетгодишни деца Вайълет беше твърде благовъзпитана, за да спомене, че ако изяде един ментов бонбон, ще се изрине — дума, която тук означава, че „няколко часа кожата й ще бъде обсипана с червени сърбящи пришки“. Освен това тя беше прекалено заета с изобретателски мисли, за да обръща особено внимание на господин Поу. На всеки, който познаваше Вайълет, щеше да е известно, че щом косата й е вързана с панделка, за да не й пада в очите — както беше сега, — значи, мислите й са заети с обикновени и зъбчати колела, с лостове и други неща, необходими за изобретения. Точно в този момент тя мислеше как би могла да подобри мотора на кораба „Каприз“, та да не бълва пушек към сивото небе.
	— Много мило от ваша страна — обади се Клаус, средното дете Бодлер, като се усмихна на господин Поу, а си мислеше, че ако само близне един ментов бонбон, езикът му ще се подуе и той почти няма да може да говори.
	Клаус си свали очилата и наум пожела господин Поу вместо бонбони да му беше купил книга или вестник. Момчето страстно обичаше да чете и когато на един рожден ден като осемгодишен узна за своята алергия, незабавно прочете всички книги за алергиите, които се намираха в библиотеката на неговите родители. Дори сега, четири години по-късно, той можеше да изрецитира химическите формули на веществата, които караха езика му да се подува.
	— То-иии! — изпищя Съни.
	Най-малкото бодлерче беше още бебе и като много бебета обикновено говореше с думи, които трудно се разбираха. С „То-иии!“ вероятно имаше предвид „Никога не съм яла ментови бонбони, защото подозирам, че като сестра си и брат си съм алергична към тях“, обаче не беше лесно това да се докаже. Може пък да е имала предвид „Иска ми се да захапя един ментов бонбон, тъй като обичам да хапя разни неща с четирите си остри зъба, но не ща да рискувам някаква алергична реакция“.
	— Можете да си ги ядете, докато се возите с таксито до къщата на госпожа Анхуисъл — каза господин Поу и се изкашля в бялата си носна кърпа.
	Господин Поу като че ли постоянно беше настинал и сираците Бодлер бяха свикнали да получават информация от него между пристъпи на кашлица и хриптене.
	— Тя се извинява, задето не ви посреща на пристана — продължи той сега, — но казва, че се страхувала от него.
	— Защо ще се страхува от един пристан? — попита Клаус, оглеждайки дървените мостици и платноходките.
	— Страхувала се от всичко, свързано с езеро Лакримозо — отвърна господин Поу, — обаче не ми каза защо. Може би има нещо общо със смъртта на мъжа й. Вашата леля Джоузефин — тя всъщност не ви е никаква леля, а балдъза на ваш втори братовчед, но поиска да я наричате леля Джоузефин — та вашата леля Джоузефин неотдавна е загубила съпруга си и е възможно той да се е удавил или да е загинал при корабокрушение. Стори ми се неучтиво да я питам как е станала вдовстваща. Е, хайде да ви кача на едно такси.
	— Какво означава тази дума? — попита Вайълет.
	Господин Поу я погледна и вдигна вежди.
	— Учудваш ме, Вайълет — рече. — Момиче на твоята възраст би трябвало да знае, че таксито е кола, която ще те откара някъде срещу заплащане. А сега да вземем багажа ви и да отидем до улицата.
	— „Вдовстваща“ — пошепна Клаус на Вайълет — е превзета дума за „вдовица“.
	— Благодаря — отвърна тя също шепнешком, като вдигна с едната ръка куфара си, а с другата — Съни.
	Господин Поу размаха носната си кърпа, за да даде знак на едно такси да спре, и докато се усетят, шофьорът натовари всичките Бодлерови куфари в багажника, а господин Поу натовари Бодлеровите деца на задната седалка.
	— Ще се сбогувам с вас тук — каза господин Поу. — Работният ден в банката вече е започнал и се опасявам, че ако дойда с вас при леля ви Джоузефин, няма да свърша никаква работа. Моля, предайте й моите благопожелания и й кажете, че ще поддържам постоянна връзка с нея.
	Господин Поу се прекъсна за миг, докато кашляше в носната си кърпа, а после продължи:
	— Вижте какво, вашата леля Джоузефин се безпокои малко, задето ще има три деца в къщата си, но аз я уверих, че вие тримата сте добре възпитани. Затова дръжте сметка за поведението си и както винаги, ако има някакъв проблем, можете да ми се обадите в банката по телефона или да ми пратите факс. Макар че не мога да си представя нещо да се обърка _този_ път.
	Когато каза „_този_ път“, господин Поу погледна многозначително децата, сякаш те са виновни за смъртта на бедния чичо Монти. Но бодлерчетата бяха прекалено притеснени от срещата с новата си настойница, за да кажат на господин Поу нещо повече от „Доскоро“.
	— Доскоро — рече Вайълет и пъхна пликчето с ментови бонбони в джоба си.
	— Доскоро — рече Клаус и хвърли последен поглед към Дамоклевия пристан.
	— Фрул! — изписка Съни и взе да хапе катарамата на предпазния колан.
	— Доскоро — отговори господин Поу — и ви желая успех. Ще мисля за вас, бодлерчета… колкото мога по-често.
	Господин Поу даде малко пари на шофьора и махна с ръка за сбогом на трите деца, когато таксито потегли от пристана по сива калдъръмена улица. На тази улица имаше малка бакалница, пред която стояха щайги с лимони и цвекло. Имаше магазин за облекло, наречен „Виж! По мярка ми е!“, който сякаш беше в ремонт. Имаше ужасен на вид ресторант, наречен „Тревожния клоун“, с неоново осветление и балони по прозорците. Но преди всичко имаше много магазини и магазинчета, всичките затворени, с дъски и метални рулетки пред витрините и вратите.
	— Градът не изглежда много населен — отбеляза Клаус. — Надявах се да намерим тук нови приятели.
	— Сега е мъртвият сезон — каза шофьорът. Той беше мършав мъж, от чиято уста висеше тънка цигара, и когато говореше с децата, ги гледаше в огледалото за обратно виждане. — Град Лакримозо е курорт и щом дойде хубавото време, всичко е претъпкано. Но сега е мъртвило, градът е тъй мъртъв, като котката, която сгазих отзарана. За да намерите нови приятели, трябва да изчакате времето да се пооправи. А като стана дума за това, след около седмица се очаква над града да налети ураганът Уилям. Ще е добре да се снабдите с достатъчно храна там горе, в къщата.
	— Ураган над езеро? — попита Клаус. — Мислех, че ураганите се появяват само близо до океана.
	— Над толкова голяма водна площ като езеро Лакримозо — отговори шофьорът — може да се появи какво ли не. Право да ви кажа, аз бих се притеснявал да живея навръх този хълм. Започне ли бурята, ще е много трудно да се измине с кола целият път до града.
	Вайълет, Клаус и Съни погледнаха през прозореца и видяха какво има предвид шофьорът с израза „целият път до града“. Таксито беше взело последния завой и бе пристигнало на неравния връх на висок, толкова висок хълм, и децата виждаха града далеч, толкова далеч под себе си, и калдъръмения път, който се виеше между сградите като мъничка сива змия, и малкия площад на Дамоклевия пристан, и хора като точици, които се суетяха по него. А отвъд пристана се стелеше мастиленото петно на езеро Лакримозо, грамадно и тъмно, като че ли чудовище бе застанало зад трите сирачета и хвърляше гигантска сянка под тях. Няколко мига децата се взираха в езерото като хипнотизирани от това огромно петно върху пейзажа.
	— Езерото е толкова огромно — каза Клаус — и изглежда страшно дълбоко. Почти разбирам защо леля Джоузефин се страхува от него.
	— Нима госпожата, която живее тук, горе, се страхува от езерото? — попита шофьорът на таксито.
	— Така ни казаха — отвърна Вайълет.
	Шофьорът поклати глава и спря колата.
	— Тогава не знам как издържа — рече.
	— Какво имате предвид? — попита го Вайълет.
	— Да не искате да кажете, че никога не сте идвали в тази къща? — учуди се той.
	— Не, никога — отговори Клаус. — И досега изобщо не сме срещали леля си Джоузефин.
	— Ако вашата леля Джоузефин се бои от водата — каза шофьорът, — не мога да повярвам, че живее в тази къща.
	— Какво говорите? — попита Клаус.
	— Хайде, погледнете — отвърна шофьорът и слезе от таксито.
	Бодлерчетата погледнаха. От пръв поглед трите деца видяха само малък куб, подобен на кутия, с олюпена бяла врата и им се стори, че къщата едва ли е по-голяма от таксито, което ги беше докарало. Но след като слязоха от колата и приближиха, видяха, че този малък куб е единствената част от къщата, която се намира навръх хълма. Останалата част — същинска камара от кутиевидни кубове, слепени един за друг като кубчета лед — висеше над склона, прикрепена към хълма с дълги железни кокили, подобни на паякови крака. И докато трите сирачета гледаха надолу към новия си дом, им се стори, сякаш цялата къща в смъртен ужас се е вкопчила в хълма.
	Шофьорът на таксито извади куфарите им от багажника, сложи ги пред олюпената бяла врата и потегли надолу по хълма, като изсвири едно _тю-тю_ с клаксона си вместо довиждане. Прозвуча тихо скърцане, когато олюпената бяла врата се отвори, и иззад вратата се подаде бледа жена, чиято бяла коса беше прибрана на кок високо на темето й.
	— Здравейте — каза тя с едва забележима усмивка. — Аз съм леля ви Джоузефин.
	— Здравейте — отвърна Вайълет предпазливо и пристъпи напред да се запознае с новата си настойница.
	Клаус пристъпи напред зад нея, а Съни изпълзя напред зад него, но и трите деца Бодлер се движеха внимателно, сякаш тежестта им ще накара къщата да се сгромоляса от мястото, където бе кацнала. Сираците неволно се питаха как една жена, която толкова много се страхува от езеро Лакримозо, може да живее в къща, внушаваща чувството, че ей сега ще рухне в дълбините му.


>	Глава втора

	{img:prostornijat_prozorec_2.png}
	— _Това_ е радиаторът — каза леля Джоузефин и посочи с блед кокалест пръст един радиатор. — Моля ви изобщо да не го докосвате. В моя дом може да ви стане много студено. Никога не включвам радиатора, защото се опасявам да не експлодира, та вечерно време често е доста хладно.
	Вайълет и Клаус се спогледаха, а Съни се взря в двамата. Леля Джоузефин ги развеждаше из новия им дом и досега като че ли се страхуваше от всичко в него, като се почне от изтривалката с надпис „добре дошли“ — която, обясни леля Джоузефин, можела да спъне някого и той да си счупи врата — и се стигне до канапето във всекидневната. То пък, каза тя, можело по всяко време да се прекатури и да ги сплеска.
	— Това е телефонът — рече сега леля Джоузефин и махна с ръка към апарата. — Той не трябва да се използва освен в спешни случаи, тъй като съществува опасност от смърт чрез токов удар.
	— Чел съм доста неща за електричеството — обади се Клаус — и съм убеден, че телефонът е съвсем безопасен.
	Ръцете на леля Джоузефин политнаха разтреперани към бялата й коса, сякаш нещо бе скочило на главата й.
	— Не можеш да вярваш на всичко, което четеш — изтъкна тя.
	— Аз пък направих един телефонен апарат от отделни части — каза Вайълет. — Ако си съгласна, бих могла да разглобя телефона и да ти покажа как работи. Тогава сигурно ще се почувстваш по-спокойна.
	— Не вярвам — възрази леля Джоузефин намръщено.
	— Делмо! — предложи Съни, което навярно означаваше нещо като „Ако искаш, ще захапя телефона, за да ти покажа, че е безобиден.“
	— Делмо? — попита леля Джоузефин, като се наведе и вдигна късче мъх от избелелия килим на цветя. — Какво имаш предвид с „делмо“? Смятам се за експерт по езикознание, а нямам представа какво значи думата „делмо“. Да не говори на друг език?
	— Боя се, че Съни все още не говори правилно — каза Клаус и взе на ръце сестричката си. — Повечето е просто бебешки говор.
	— Грън! — изпищя Съни, което значеше нещо като „Не съм съгласна да го наричаш бебешки говор!“.
	— Е, ще трябва да я науча на приличен език — отсече леля Джоузефин. — Сигурна съм, че всъщност и тримата имате нужда да си опресните граматическите познания. Граматиката и правописът са най-висшата радост в живота, не сте ли съгласни?
	Трите деца се спогледаха. Вайълет по-скоро би казала, че най-висшата радост в живота е да изобретяваш разни неща, Клаус смяташе, че тя е в четенето, а за Съни, естествено, нямаше по-голямо удоволствие от това да хапе какви ли не предмети. Бодлерчетата мислеха за граматиката и правописа — всичките тия правила как да се пише и говори без грешки — същото, което мислеха за сладките кифлички: добре че ги има, но не са нещо, по което да се превъзнасяш. Въпреки това им се стори неучтиво да противоречат на леля Джоузефин.
	— Да — каза най-сетне Вайълет. — Открай време обичаме граматиката.
	Леля Джоузефин кимна и се усмихна колебливо на бодлерчетата.
	— Е, сега ще ви заведа във вашата стая, а след вечеря ще продължим обиколката. Когато отваряте тази врата, просто бутнете дървената част. В никакъв случай не използвайте бравите. Винаги се страхувам, че ще се пръснат на милион парчета и някое от тях ще ми влезе в окото.
	Бодлерчетата почнаха да си мислят, че няма да им е разрешено да пипнат нито един предмет в цялата къща, но се усмихнаха на леля Джоузефин, бутнаха дървената част и отвориха вратата, зад която се разкри просторна, добре осветена стая с голи бели стени и едноцветен син килим на пода. Вътре имаше две големи легла и едно голямо детско креватче — явно за Съни — всичките застлани с едноцветни сини покривала, а до долния край на всяко легло стоеше по една ракла за прибиране на разни вещи. В другия ъгъл на стаята имаше голям гардероб за дрехите на тримата, малък прозорец, през който да се гледа навън и средно голяма купчина от тенекиени консервени кутии без видимо предназначение.
	— Съжалявам, че тримата трябва да делите една стая — каза леля Джоузефин, — но къщата не е особено голяма. Опитах се да ви набавя всичко, от което може да имате нужда, и се надявам да се чувствате добре.
	— Сигурна съм, че ще е така — отговори Вайълет, докато внасяше куфара си в стаята. — Много ти благодаря, лельо Джоузефин.
	— Във всяка от вашите ракли — каза леля Джоузефин — има по един подарък.
	Подаръци? От дълго време насам бодлерчетата не бяха получавали подаръци. Усмихната, леля Джоузефин отиде до първата ракла и я отвори.
	— За Вайълет — продължи тя — има една красива нова кукла с много дрехи, които да облича.
	Леля Джоузефин бръкна вътре и извади пластмасова кукла с мъничка уста и ококорени, втренчени очи.
	— Нали е прелестна? Казва се Сладката Силви.
	— О, благодаря — възкликна Вайълет, която със своите четиринайсет години беше прекалено голяма за кукли, а и по начало никога не ги бе обичала. Тя насили лицето си да се усмихне, пое Сладката Силви от леля Джоузефин и я погали по пластмасовата главичка.
	— А за Клаус — продължи леля Джоузефин — има детско влакче.
	Тя отвори втората ракла и извади мъничък вагон.
	— Може да подредиш релсите в онзи празен ъгъл на стаята.
	— Колко забавно! — рече Клаус, като се мъчеше да изглежда възторжен.
	Той открай време не обичаше влакчета, защото изискват много труд, за да ги сглобиш, а щом успееш, имаш нещо, което само обикаля ли, обикаля в безкрайни кръгове.
	— А за малката Съни — каза леля Джоузефин и бръкна в най-малката ракла — тази, която стоеше до детското креватче — ето една дрънкалка. Виж, Съни, тя издава звуци.
	Съни се усмихна на леля Джоузефин, като показа четирите си остри зъба, но по-големите бодлерчета знаеха, че Съни презира дрънкалките и дразнещите звуци, които издават, когато ги разклатиш. Като много малка Съни беше получила дрънкалка и тя бе единственото, за което не съжаляваше, че е загубила в огромния пожар, унищожил дома на семейство Бодлер.
	— Колко си щедра — каза Вайълет, — че ни даваш всичко това.
	Беше прекалено вежлива, за да добави, че тези предмети не им харесват особено.
	— Толкова съм щастлива, задето ще живеете тук — отвърна леля Джоузефин. — Много обичам граматиката и се вълнувам, че ще мога да споделя обичта си към нея с три мили деца като вас. Е, сега ви давам няколко минути да се настаните, а после ще хапнем нещо за вечеря. До скоро виждане!
	— Лельо Джоузефин — попита Клаус, — за какво са тези консервени кутии?
	— Кутиите ли? Срещу крадци, естествено — каза леля Джоузефин и приглади кока навръх темето си. — Сигурно се боите от крадци колкото и аз. Затова всяка вечер просто нареждайте тенекиените кутии до вратата, та като дойдат крадци, да се спънат в тях и вие да се събудите.
	— Но какво ще правим после, когато сме будни в една стая с някой разгневен крадец? — попита Вайълет. — Бих предпочела да проспя един обир.
	Очите на леля Джоузефин се разшириха от страх.
	— Разгневени крадци? — повтори тя. — _Разгневени крадци?_ Защо говориш за _разгневени крадци_? Нима искаш да ни уплашиш още повече?
	— Н-н-не, разбира се — заекна Вайълет, без да изтъкне, че всъщност леля Джоузефин беше повдигнала въпроса. — Извинявай. Не исках да те плаша.
	— Хайде, да не говорим повече за това — каза леля Джоузефин, като гледаше притеснено консервените кутии, сякаш в същия миг един крадец се спъваше в тях. — След няколко минути ви очаквам за вечеря.
	Новата им настойница затвори вратата и трите сирачета Бодлер се заслушаха в стъпките й по коридора, преди да проговорят.
	— Съни може да вземе Сладката Силви — каза Вайълет и подаде куклата на сестра си. — Мисля, че пластмасата е достатъчно твърда за хапане.
	— А ти вземи детското влакче, Вайълет — рече Клаус. — Би могла да разглобиш моторите и да изобретиш нещо.
	— Но тогава за теб остава дрънкалката — възрази Вайълет. — Струва ми се несправедливо.
	— Шу! — изпищя Съни, което вероятно означаваше нещо като „В нашия живот отдавна нищо не е справедливо.“
	Бодлерчетата се спогледаха с горчиви усмивки. Съни имаше право. Не беше справедливо, че бяха лишени от родители. Не беше справедливо, че злият и отвратителен Граф Олаф ги преследва където и да отидат, заинтересуван единствено от богатството им. Не беше справедливо, че се местеха от един роднина при друг и във всеки техен нов дом се случваха страшни неща, сякаш бодлерчетата пътуваха с някакъв ужасен автобус, който спираше само на спирки, където царяха несправедливост и нещастие. И, разбира се, положително не беше справедливо, че за Клаус остана само една дрънкалка, с която да си играе в новия им дом.
	— Леля Джоузефин явно си е дала много труд, за да ни приготви тази стая — каза Вайълет тъжно. — Изглежда е добросърдечен човек. Не бива да се оплакваме, дори помежду си.
	— Права си — съгласи се Клаус, взе своята дрънкалка и я разклати без особен ентусиазъм. — Не бива да се оплакваме.
	— Твий! — изпищя Съни, което навярно означаваше нещо като „И двамата сте прави. Не бива да се оплакваме.“
	Клаус отиде до прозореца и се загледа в помръкващия пейзаж. Слънцето почваше да залязва над мастилените дълбини на езеро Лакримозо и навън бе задухал студен вечерен вятър. Дори през стъклото Клаус усети лек хлад.
	— И въпреки това ми се ще да се оплаквам — рече той.
	— Масата е сложена! — извика леля Джоузефин от кухнята. — Хайде, елате да вечеряме!
	Вайълет докосна рамото на Клаус, стисна го лекичко за утеха и без да продумат повече, трите бодлерчета се запътиха по коридора към трапезарията. Леля Джоузефин беше сложила масата за четирима, предвидила бе голяма възглавница за Съни и друга купчина консервени кутии в единия ъгъл на стаята, в случай че крадци се опитат да им отмъкнат вечерята.
	— Естествено — подхвана леля Джоузефин, — „масата е сложена“ е идиоматичен израз и не се отнася за самата маса. С него искаме да кажем, че яденето е поднесено. Хайде, грабвайте лъжиците! За вечеря съм приготвила…
	— Супа? О, чудесно! — възкликна Вайълет. — В една студена вечер няма нищо по-хубаво от гореща супа!
	— Всъщност, приготвих ви не супа, а таратор — каза леля Джоузефин. — Никога не правя топли ястия, защото ме е страх да включа печката. Би могла да избухне в пламъци.
	Бодлерчетата се спогледаха и се опитаха да прикрият удивлението си. Сигурно знаете, че студеният таратор е вкуснотия, която най-много ни се услажда в много горещи дни. Самият аз веднъж му се насладих в Египет, когато гостувах на мой приятел — змиеукротител. Добре приготвеният студен таратор има прекрасен вкус на копър, хладен и освежаващ, сякаш не само ядеше, но и пиеше нещо. Обаче в един студен ден и в стая, където духа, леден таратор е горе-долу толкова добре дошъл, колкото рой оси на градинско празненство.
	В мъртва тишина трите деца седнаха на масата с леля си Джоузефин и се насилиха, доколкото можаха, да преглътнат студения лигав буламач. Единственият звук идваше от четирите зъба на Съни, които тракаха по супената й лъжица, докато ядеше мразовитата си вечеря. Сигурно знаете, че когато никой не говори около масата, вечерята сякаш се проточва с часове, та на децата се стори като че ли чак много, много по-късно леля Джоузефин наруши мълчанието.
	— Милият ми съпруг и аз нямахме деца — каза тя, — защото се бояхме. Но искам вие да знаете колко съм щастлива, че сте тук. Често се чувствам много самотна, съвсем самичка на този хълм и когато господин Поу ми писа за вашите неволи, не исках и вие да сте толкова самотни, както бях аз, след като загубих милия си Айк.
	— Айк е бил твоят съпруг, така ли? — попита Вайълет.
	Леля Джоузефин се усмихна, но не погледна Вайълет, сякаш говореше по-скоро на себе си, а не на бодлерчетата.
	— Да — рече с беззвучен глас, — той беше мой съпруг, но и много повече от това. Беше най-добрият ми приятел, мой партньор в граматиката и единственият човек, когото познавах, умеещ да свирука със солети в устата.
	— Нашата майка можеше да го прави — каза Клаус с усмивка. — Коронният й номер беше четиринайсетата симфония на Моцарт.
	— А този на Айк беше четвъртият квартет на Бетовен — отвърна леля Джоузефин. — Това изглежда е семейна дарба.
	— Съжалявам, че не сме се запознали с него — обади се Вайълет. — Трябва да е бил чудесен човек.
	— _Наистина_ беше чудесен — каза леля Джоузефин, докато разбъркваше таратора си и дори го духаше, макар да беше леденостуден. — Толкова ми беше мъчно, когато почина! Имах чувството, че съм загубила двете най-важни неща в живота си.
	— Двете? — попита Вайълет. — Какво имаш предвид?
	— Загубих Айк — отговори леля Джоузефин, — загубих и езеро Лакримозо. Не съм го загубила в действителност, разбира се. То все още е там, в долината. Но аз съм израснала край бреговете му. Всеки ден плувах в него. Знаех кои плажове са пясъчни и кои са каменисти. Познавах всичките острови сред водите му и всичките пещери по бреговете му. Чувствах езеро Лакримозо като приятел. Но след като то ми отне бедния Айк, ме обзе прекалено голям страх и не припарих повече до него. Престанах да плувам. Не отидох никога вече на плаж. Дори скрих всичките си книги, които се отнасяха до езерото. Единственият начин, по който мога да понеса да го гледам, е от Просторния прозорец в библиотеката.
	— Библиотеката? — попита Клаус и засия. — Имаш библиотека?
	— Естествено — отговори леля Джоузефин. — Къде другаде бих могла да държа всичките си книги по граматика? А сега, ако тримата сте приключили с таратора, ще се радвам да ви покажа библиотеката.
	— Не бих могла да хапна нито лъжица повече — каза Вайълет чистосърдечно.
	— Азъм! — изпищя Съни в знак на съгласие.
	— Не, не, Съни — възрази леля Джоузефин. — „Азъм“ не е граматически правилно. Всъщност искаш да кажеш „И аз приключих с вечерята.“
	— Азъм — настоя Съни.
	— Божичко, наистина имате нужда от уроци по граматика — рече леля Джоузефин. — Ето причина да отидем в библиотеката. Елате, деца.
	Бодлерчетата изоставиха полупълните си чинии и последваха леля Джоузефин по коридора, като се стараеха да не докоснат на минаване някоя брава. В дъното на коридора леля Джоузефин спря и отвори една обикновена наглед врата, обаче когато прекрачиха прага, децата влязоха в помещение, което беше всичко друго, но не и обикновено.
	Библиотеката не бе нито квадратна, нито правоъгълна като повечето стаи, а заоблена като овал. Едната стена на овала беше отредена за книги — редове подир редове, подир редове от книги и всяка от тях — посветена на граматиката. Имаше една енциклопедия на съществителните имена, поставена върху скромни дървени етажерки, извити така, че да прилягат към стената. Имаше много дебели книги за историята на глаголите, подредени на метални полици, които бяха излъскани до блясък. Имаше също стъклени витрини с поставени в тях справочници за прилагателните, сякаш не се намираха в нечий дом, а бяха изложени за продажба в магазин. Насред помещението стояха няколко видимо удобни стола, всеки със своя табуретка, та човек би могъл да си протегне краката, докато чете.
	Обаче отсрещната стена на овала в другия край на стаята привлече веднага вниманието на децата. От пода до тавана тази стена беше прозорец — едно огромно извито стъкло — а отвъд стъклото се стелеше зашеметяващ изглед над езеро Лакримозо. Когато пристъпиха напред, за да видят по-добре, децата имаха чувството, че летят високо над тъмното езеро, а не, че просто гледат навън към него.
	— Това е единственият начин, по който мога да понеса гледката на езерото — каза леля Джоузефин тихо. — Отдалече. Ако се доближа повече, си спомням последния пикник на плажа с любимия ми Айк. Предупредих го да изчака един час след ядене, преди да влезе в езерото, но той изчака само четирийсет и пет минути. Реши, че е достатъчно.
	— Гърчове ли получи? — попита Клаус. — Казват, че това се случвало, ако човек не изчака един час, преди да влезе да плува.
	— Това е едната причина — отговори леля Джоузефин, — но в случая с езеро Лакримозо има и друга. Ако не изчакаш един час след като си се наял, лакримозките пиявици надушват храната и нападат.
	— Пиявици? — попита Вайълет.
	— Пиявиците — взе да обяснява Клаус — приличат малко на червеи. Слепи са и живеят във водни басейни, а се хранят като се залепват за теб и смучат кръвта ти.
	Вайълет потръпна.
	— Ужасно!
	— Суоо! — изпищя Съни, което навярно означаваше нещо като „Защо, за Бога, ще ходиш да плуваш в езеро, пълно с пиявици?“.
	— Лакримозките пиявици — каза леля Джоузефин — се различават коренно от обикновените пиявици. Всяка има шест реда много остри зъби и извънредно тънко обоняние. Надушват и най-малкото късче храна много, много отдалече. Обикновено лакримозките пиявици са съвсем безобидни и ловят само дребни риби. Но надушат ли храна у човешко същество, те се струпват около него и… и…
	Очите на леля Джоузефин се наляха със сълзи и тя извади бледорозова носна кърпа, с която ги попи.
	— Моля да ме извините, деца. Не е правилно да завършиш едно изречение с думата „и“, но така се разстройвам, когато мисля за Айк, че не мога да говоря за неговата смърт.
	— Съжаляваме, че повдигнахме въпроса — каза Клаус бързо. — Нямахме намерение да те разстроим.
	— Добре, добре — рече леля Джоузефин и се изсекна. — Работата е там, че предпочитам да мисля за Айк по друг начин. Айк открай време обожаваше слънцето, та обичам да си представям, че където и да се намира сега, там е от слънчево по-слънчево. Никой не знае, разбира се, какво става с нас, след като умрем, но е приятно да си мисля, че съпругът ми е на някакво много горещо място, не сте ли съгласни?
	— Съгласна съм — обади се Вайълет. — Много е приятно.
	Тя преглътна. Искаше да каже още нещо на леля Джоузефин, но когато познаваш един човек едва от няколко часа, е трудно да отгатнеш какво би искал да чуе.
	— Лельо Джоузефин — подхвана тя плахо, — не си ли обмисляла да се преместиш другаде? Ако живееш някъде далеч от езеро Лакримозо, може би ще се почувстваш по-добре.
	— Ще дойдем с теб — добави Клаус.
	— О, никога не бих могла да продам тази къща — възкликна леля Джоузефин. — Изпитвам ужас от посредници, които се занимават с продажба на недвижими имоти.
	Трите деца Бодлер се спогледаха скришом — дума, която тук означава „без леля Джоузефин да ги види“. Никой от тях не беше чувал за човек, който се бои от посредници.
	Има два вида страхове — разумни и неразумни. Или простичко казано — страхове, които имат смисъл, и страхове, които нямат. Ето например, сираците Бодлер изпитват страх от Граф Олаф, което безспорно има смисъл, защото той е лош човек и жадува да ги унищожи. Но ако изпитваха страх от лимонова торта с целувки, това би бил неразумен страх, тъй като лимоновата торта с целувки е много вкусна и никога никому не е навредила. Да се страхувате от чудовище под леглото си, е абсолютно разумно, защото винаги е възможно под леглото ви да има чудовище, готово да ви изгризка целите, обаче страхът от посредници е неразумен страх. Посредниците при сделки с недвижими имоти — сигурно знаете — са хора, които помагат при покупката и продажбата на къщи. Освен че понякога носят грозни жълти сака, най-страшното, което те могат да ви сторят, е да ви покажат къща, която ви се струва грозна, и затова е абсолютно неразумно да изпитвате ужас от тях.
	Докато Вайълет, Клаус и Съни гледаха надолу към тъмното езеро и мислеха за своя нов живот с леля Джоузефин, самите те изпитаха страх и дори някой световноизвестен експерт по страха би се затруднил да каже дали този страх беше разумен или неразумен. Бодлерчетата се опасяваха, че скоро пак ще ги сполети беда. От една страна страхът им беше неразумен, тъй като леля Джоузефин изглеждаше да е добър човек, а от Граф Олаф нямаше и следа. Но от друга страна бодлерчетата бяха препатили толкова много, та може би беше разумно да се мисли, че някоя нова катастрофа току ги дебне из засада.


>	Глава трета

	{img:prostornijat_prozorec_3.png}
	_Съществува_ един начин да се гледа на живота, наречен „да имаш широк поглед върху нещата.“ Това означава просто, че „човек може да си оправи настроението, като сравнява нещата, които му се случват точно сега, с други неща, които са се случили по друго време или на други хора“. Например, ако някой се ядосва заради една грозна пъпка на върха на носа си, нека се опита да си оправи настроението, като има по-широк поглед върху пъпката. Би могъл да сравни своя пъпчив проблем с проблема на някого друг, който бива изяден от мечка, и когато тогава погледне грозната си пъпка в огледалото, да си каже „Е, поне не ме яде мечка.“
	Веднага ще проумеете защо „да имаш широк поглед върху нещата“ рядко оказва много добро въздействие — човек трудно може да се съсредоточи върху това, че някой друг бива изяден от мечка, докато е вперил очи в собствената си грозна пъпка. Това се случи и със сираците Бодлер през следващите дни. Сутрин, когато децата сядаха с леля Джоузефин на закуска, състояща се от портокалов сок и непрепечен хляб, Вайълет си мислеше „Е, поне не сме принудени да готвим за отвратителната театрална трупа на Граф Олаф.“ Следобед, когато леля Джоузефин ги отвеждаше в библиотеката и им преподаваше граматика, Клаус си мислеше „Е, поне Граф Олаф няма да ни отвлече в Перу.“ А вечер, когато децата сядаха с леля Джоузефин на вечеря, състояща се от портокалов сок и непрепечен хляб, Съни си мислеше „Закс!“, което означаваше нещо като „Е, поне няма и помен от Граф Олаф.“
	Но колкото и да сравняваха живота си при леля Джоузефин със зловещите неща, които им се бяха случили по-рано, трите деца неволно се чувстваха неудовлетворени от сегашното си положение. В свободното си време Вайълет разглобяваше зъбчатите колела и бутоните на детското влакче с надеждата да изобрети нещо, което може да приготви топла храна, без да подплаши леля Джоузефин, но неволно мечтаеше леля Джоузефин просто да включи печката. Клаус сядаше на един от столовете в библиотеката с крака върху табуретката и четеше граматика, докато залезеше слънцето, но когато поглеждаше навън към мрачното езеро, неволно си мечтаеше да живееха все още при чичо Монти и всичките му влечуги. А Съни отделяше време от своите важни занимания и хапеше главата на Сладката Силви, но неволно мечтаеше родителите им да бяха още живи и тя, сестра й и брат й да се намираха здрави и читави в Бодлеровия дом.
	Леля Джоузефин не обичаше да напуска къщата, защото навън имаше толкова много неща, които я плашеха, но един ден децата споменаха какво беше казал шофьорът на таксито за приближаващия ураган Уилям и тя се съгласи да ги заведе в града, за да се запасят с храна. Леля Джоузефин се страхуваше да пътува в автомобил, тъй като можело вратите да се залостят и тя да остане вътре като в капан, та изминаха пеша дългия път надолу по хълма. Докато бодлерчетата стигнаха до супермаркета, краката им бяха отмалели от ходене.
	— Сигурна ли си, че няма да ни позволиш да ти сготвим нещо? — попита Вайълет, когато леля Джоузефин бръкна в щайгата със зелени лимони. — Докато живеехме при Граф Олаф, се научихме да готвим сос путанеска. Беше много лесно и съвсем безопасно.
	Леля Джоузефин поклати глава.
	— Като ваша настойница аз нося отговорност да готвя за вас, пък и много ми се иска да опитам тази нова рецепта за лимони в студен лимонов сос. Граф Олаф наистина ми се струва зъл човек. Как може да принуждава деца да стоят до печка!
	— Той беше много жесток към нас — съгласи се Клаус, без да добави, че принудата да сготвят беше най-малкият им проблем, докато живееха при Граф Олаф. — Той имаше татуирано едно ужасно око на глезена си. Все още го виждам нощем в кошмарите си.
	Леля Джоузефин смръщи вежди и приглади кока си.
	— Боя се, че допусна грешка, Клаус — рече тя строго. — Когато каза „все още го виждам…“, то звучеше, сякаш виждаш Граф Олаф или глезена му, а ти имаше предвид окото. Затова трябваше да кажеш „Все още виждам татуираното око…“. Разбра ли?
	— Да, разбрах — отговори Клаус и въздъхна. — Благодаря ти, че ми обърна внимание, лельо Джоузефин.
	— Нику! — изпищя Съни, което вероятно означаваше нещо като „Не беше много любезно да обръщаш внимание на грешката на Клаус, когато той говореше за нещо, което го е плашило.“
	— Не, не, Съни — каза леля Джоузефин твърдо, като вдигна поглед от списъка с необходимите покупки. — „Нику“ не е дума. Помни какво ти обяснявах за правоговора. Моля те, Вайълет, би ли донесла няколко краставици? Реших другата седмица да приготвя пак таратор.
	Вайълет изстена наум — израз, който тук означава „не каза нищо, но изпита отчаяние при мисълта за още една ледена вечеря“, — обаче се усмихна на леля Джоузефин и тръгна по една от пътеките на супермаркета да търси краставици. Тя гледаше с копнеж по рафтовете всички вкуснотии, за чието приготвяне трябваше да се включи печката. Вайълет се надяваше, че някой ден ще може да сготви хубаво топло ястие за леля Джоузефин и за брат си и сестричката си с помощта на изобретението, над което работеше, като преправяше мотора на влакчето. За няколко мига тя потъна тъй дълбоко в изобретателските си мисли, че не забеляза къде върви, докато не се блъсна в някого.
	— Моля, изви… — подхвана Вайълет, но когато вдигна поглед, не можа да довърши изречението.
	Пред нея стоеше висок мършав мъж със синя моряшка шапка на главата и черна превръзка на лявото око. Мъжът й се усмихваше широко, сякаш тя е загънат в пъстра хартия подарък, чиято опаковка той няма търпение да разкъса. Пръстите му бяха дълги и кокалести, той стоеше непохватно наклонен на една страна и наподобяваше малко къщата на леля Джоузефин, повиснала на хълма. Когато погледна надолу, Вайълет видя защо той стои така: там, където трябваше да е левият му крак, имаше дебел дървен пън. Като повечето хора с изкуствен крак този човек бе стъпил на здравия си крак, което го караше да се наклони встрани. Но въпреки че Вайълет никога досега не беше виждала някого с изкуствен крак това не беше поводът да не довърши изречението си. Поводът бе нещо, което тя беше виждала преди — яркият, толкова яркият блясък на единственото око на мъжа и над него… една-единствена дълга вежда.
	Когато някой се е маскирал и маскировката му не е особено добра, тя може да се нарече прозрачна маскировка. Това не значи, че човекът е облякъл пластмасов плик, нещо от стъкло или от друг прозрачен материал. То значи просто, че погледът на хората прониква през маскировката му — тоест, че маскировката му не ги заблуждава нито за минута. Вайълет не бе заблудена дори за секунда, докато стоеше втрещена пред мъжа, в когото се беше блъснала. Веднага разбра, че той е Граф Олаф.
	— Вайълет, какво търсиш на тази пътека? — попита леля Джоузефин, която се появи зад нея. — На тази пътека има продукти, които трябва да се топлят, а ти знаеш…
	Като видя Граф Олаф, тя се прекъсна и Вайълет за миг помисли, че леля Джоузефин също го е познала. Но после леля Джоузефин се усмихна и надеждата на Вайълет се изпари — дума, която тук означава „изчезна“.
	— Здравейте — каза Граф Олаф и се усмихна на леля Джоузефин. — Тъкмо се извинявах на сестра ви, че я блъснах.
	Лицето на леля Джоузефин поруменя, а под бялата й коса то изглеждаше яркочервено.
	— О, не — възкликна тя, докато Клаус и Съни приближаваха по пътеката, за да проверят каква е тази суетня. — Вайълет не ми е сестра, господине. Аз съм нейна законна настойница.
	Граф Олаф се плесна с едната ръка по лицето, сякаш леля Джоузефин току-що му е казала, че е фея от приказките.
	— Не мога да повярвам — рече той. — Госпожо, вие не изглеждате достатъчно възрастна, за да сте настойница на когото и да било.
	Леля Джоузефин пак се изчерви.
	— Е, господине, прекарала съм целия си живот край езерото и някои хора са ми казвали, че то поддържа младежкия ми вид.
	— Ще съм щастлив да се запозная с една местна особа — каза Граф Олаф, като козирува, докосвайки синята си моряшка шапка, и употреби една глупава дума, която тук означава „уважавана дама“. — Аз съм отскоро в този град и открих нова фирма, та много държа да завържа нови познанства. Позволете ми да ви се представя.
	— Аз и Клаус ще се радваме да ви представим — намеси се Вайълет с повече смелост, отколкото бих проявил аз при една нова среща с Граф Олаф. — Лельо Джоузефин, това е Граф…
	— Не, не, Вайълет — прекъсна я леля Джоузефин. — Спазвай правилата! Трябваше да кажеш „_Клаус и аз_ ще се радваме да ви представим“, защото не е учтиво да поставяш себе си на първо място.
	— Но… — започна Вайълет.
	— Слушай, Вероника — каза Граф Олаф, а едното му око блестеше ярко, докато той я гледаше отвисоко. — Твоята настойница е права. И преди да направиш други грешки, позволи ми да се представя. Името ми е капитан Фалшо и открих нова фирма на Дамоклевия пристан. Давам под наем платноходки. Щастлив съм да се запозная с вас, госпожице…?
	— Аз съм Джоузефин Анхуисъл — каза леля Джоузефин. — А това са Вайълет, Клаус и малката Съни Бодлер.
	— Малката Съни — повтори капитан Фалшо и гласът му звучеше сякаш яде Съни, а не сякаш я поздравява. — Удоволствие е да се запозная с всички вас. Може би ще се съгласите някой ден да ви разходя по езерото с платноходка.
	— Джинг! — изпищя Съни, което вероятно означаваше нещо като „По-скоро бих яла кал.“
	— Никъде няма да отидем с вас — каза Клаус.
	Леля Джоузефин пак се изчерви и изгледа строго трите деца.
	— Децата като че ли са забравили не само граматиката, но и възпитанието си — рече тя. — Моля, веднага да се извините на капитан Фалшо.
	— Той не е никакъв капитан Фалшо — възропта Вайълет раздразнено. — Той е Граф Олаф.
	Леля Джоузефин ахна и погледна от тревожните лица на бодлерчетата към спокойното лице на капитан Фалшо. По това лице се изписваше усмивка, но усмивката беше малко крива — израз, който тук означава, че „е станала малко неуверена, докато той чакаше да види дали леля Джоузефин ще разбере, че той всъщност е маскираният Граф Олаф“.
	Леля Джоузефин го огледа от главата до петите и после се намръщи.
	— Господин Поу ме предупреди да бъда нащрек за Граф Олаф — каза най-после, — но освен това ме уведоми, че вие, деца, сте склонни да го виждате навсякъде.
	— Виждаме го навсякъде — обади се Клаус отегчено, — защото той е навсякъде.
	— Коя е тая особа Граф Омар? — попита капитан Фалшо.
	— Граф _Олаф_ — отговори леля Джоузефин — е ужасен човек, който…
	— … стои точно пред нас — допълни Вайълет. — Не ме интересува как се нарича. Той има същите блестящи очи, същата единствена вежда…
	— Но много хора имат тези отличителни белези — възрази леля Джоузефин. — Ами моята свекърва освен че имаше само една вежда, имаше и само едно ухо.
	— Татуировката! — извика Клаус. — Потърси татуировката! Граф Олаф има на левия си глезен татуировка на око.
	Капитан Фалшо въздъхна и със затруднение вдигна дървения си крак, та всички добре да го видят. Беше направен от тъмно дърво, полирано така, че да блести също като окото му, и бе прикрепен към лявото му коляно с извита метална скоба.
	— Та аз дори нямам ляв глезен — изхленчи капитан Фалшо. — Целия ми го изгризаха лакримозките пиявици.
	Очите на леля Джоузефин се наляха и тя сложи едната си ръка на рамото на капитан Фалшо.
	— О, бедничкият ми — възкликна тя и децата разбраха веднага, че са обречени. — Чухте ли какво каза капитан Фалшо? — попита ги настойницата им.
	Вайълет опита още веднъж, макар да знаеше, че вероятно ще е безполезно — дума, която тук означава „съвсем напразно“:
	— Той не е капитан Фалшо — каза. — Той е…
	— Да не мислиш, че би позволил на лакримозките пиявици да му изядат крака — рече леля Джоузефин — само за да ви погоди номер? Кажете, капитан Фалшо! Разкажете ни как се случи това!
	— Ами, седях си аз на своята лодка преди няколко седмици — подхвана капитан Фалшо. — Ядях макарони със сос путанеска и изсипах малко върху крака си. Докато се усетя, пиявиците ме бяха нападнали.
	— Точно това се случи и на съпруга ми — възкликна леля Джоузефин и прехапа долната си устна.
	Бодлерчетата — и трите — свиха пестници от чувство на немощ. Те знаеха, че историята на капитан Фалшо за соса путанеска е толкова лъжлива, колкото и името му, но не можеха да го докажат.
	— Ето — каза капитан Фалшо, като извади визитна картичка от джоба си и я подаде на леля Джоузефин. — Вземете визитката ми и когато дойдете следващия път в града, бихме могли да изпием заедно чаша чай.
	— Това звучи чудесно — отвърна леля Джоузефин, докато четеше визитната картичка. — „Капитан Фалшо, платноходки. Всяка лодка с нейно платно.“ О, капитане, тук сте допуснали много сериозна граматическа грешка.
	— Какво? — каза капитан Фалшо и веждата му се вдигна.
	— На картичката ви пише „нейно“, а би трябвало да е „свое“ или „собствено“. Вие искате да кажете, че всяка лодка има платно, което принадлежи към нея. А така излиза, че то принадлежи към нещо друго — друга лодка или нещо друго от женски род. Това е често срещана грешка, капитан Фалшо, но е непростима.
	Лицето на капитан Фалшо помръкна и за миг той имаше вид, сякаш отново ще вдигне дървения си крак и ще ритне с все сила леля Джоузефин. Но после се усмихна и лицето му се проясни.
	— Благодаря ви, че ми я посочихте — каза най-после.
	— Няма защо — отговори леля Джоузефин. — Елате, деца, време е да си платим покупките. Надявам се скоро да ви видя пак, капитан Фалшо.
	Капитан Фалшо се усмихна и махна с ръка за сбогом, но бодлерчетата видяха как усмивката му се превърна в язвително подхилване, щом леля Джоузефин си обърна гърба. Той я беше надхитрил и бодлерчетата нямаха с какво да му се противопоставят. Прекараха остатъка от следобеда, изкачвайки склона на хълма, натоварени със своите покупки, но тежестта на краставиците и лимоните не беше нищо в сравнение с тежестта в сърцата на сираците. По целия път нагоре леля Джоузефин говореше за капитан Фалшо — какъв приятен човек бил и колко много се надявала да го видят отново — докато децата знаеха, че той всъщност е Граф Олаф и е ужасен човек, и се надяваха да не го видят никога до края на живота си.
	Има един израз, който за жалост е подходящ за тази част от нашата история. Изразът е „хванал се е на въдицата“ и, разбира се, произхожда от областта на въдичарството. Въдицата служи, за да подмами и измъкне рибата от водата, след което рибата е обречена. Когато някой се е хванал на въдицата, той е повярвал на куп лъжи, вследствие на което може да се почувства обречен. Леля Джоузефин не само се беше хванала на въдицата на капитан Фалшо, тя я бе глътнала цялата, но обречени се чувстваха Вайълет, Клаус и Съни. Докато се изкачваха мълчаливо по хълма, децата поглеждаха надолу към езеро Лакримозо и усещаха студената обреченост да обгръща сърцата им. Това караше трите бодлерчета да се чувстват премръзнали и загубени, сякаш не само гледаха мрачното езеро, а бяха запокитени сред неговите дълбини.


>	Глава четвърта

	{img:prostornijat_prozorec_4.png}
	_Същата вечер_ децата Бодлер седяха на масата с леля Джоузефин и ядяха вечерята си с ледено чувство под лъжичката. Половината от това чувство се дължеше на лимоните в студен лимонов сос, които беше приготвила леля Джоузефин. Но другата половина — а може би дори повече от половината — се дължеше на съзнанието, че Граф Олаф е влязъл отново в живота им.
	— Да, този капитан Фалшо е наистина очарователен човек — каза леля Джоузефин и мушна парче лимонова кора в устата си. — Сигурно е много самотен, като се е преместил в нов град и е загубил единия си крак. Може би трябва да го поканим на вечеря.
	— През цялото време се опитваме да ти обясним, лельо Джоузефин — обади се Вайълет, като побутваше яденето из чинията си, за да изглежда, сякаш е изяла повече, отколкото беше изяла. — Той не е капитан Фалшо. Той е Граф Олаф, но се е маскирал.
	— Омръзнаха ми тези глупости — възкликна леля Джоузефин. — Господин Поу ми каза, че Граф Олаф има татуировка на левия си глезен и една вежда над очите си. Капитан Фалшо няма ляв глезен и има само едно око. Не мога да повярвам, че ще се осмелите да проявите недоверие към човек, който има проблеми с очите.
	— Аз имам проблеми с очите — каза Клаус и посочи очилата си, — а ти проявяваш недоверие към мене.
	— Ще ти бъда благодарна, ако не се държиш нагло — сопна му се леля Джоузефин, използвайки дума, която тук означава „изтъкваш, че греша, а това ме ядосва“. — Много е досадно. Трябва да приемете веднъж завинаги, че капитан Фалшо не е Граф Олаф. — Тя бръкна в джоба си и извади визитната картичка. — Погледнете тази картичка. Пише ли на нея „Граф Олаф“? Не. Пише „Капитан Фалшо“. Тя наистина съдържа сериозна граматическа грешка, но въпреки това е доказателство, че капитан Фалшо е този, за когото се представя.
	Леля Джоузефин сложи картичката върху масата, а бодлерчетата я погледнаха и въздъхнаха. Визитните картички, то се знае, не са никакви доказателства. Всеки може да отиде в някоя печатница и да се сдобие с картички, на които пише каквото му дойде наум. Кралят на Дания може да си поръча визитни картички, на които пише, че той продава топки за голф. Вашата зъболекарка може да си поръча визитни картички, на които пише, че тя е вашата баба. Веднъж, за да избягам от замъка на един мой враг, поръчах да ми напечатат визитни картички, на които пишеше, че съм адмирал от френския военноморски флот. Само защото нещо е напечатано — било то на визитна картичка или във вестник, или в книга — това още не значи, че е вярно. Трите деца разбираха добре този прост факт, но не можеха да намерят подходящите думи, за да убедят леля Джоузефин. Така че само погледнаха леля Джоузефин, въздъхнаха и мълком се престориха, че ядат лимоните.
	В трапезарията беше толкова тихо, та всички подскочиха — Вайълет, Клаус, Съни и дори леля Джоузефин, когато телефонът иззвъня.
	— Божичко! — възкликна леля Джоузефин. — Ами сега? Какво да правим?
	— Минка! — изпищя Съни, което навярно означаваше нещо като „Да се обадим, разбира се!“.
	Леля Джоузефин се надигна, обаче не помръдна от мястото си дори когато телефонът иззвъня повторно.
	— Може да е важно — каза, — но не знам дали си заслужава риска от токов удар.
	— Ако ще се почувстваш по-спокойна — предложи Вайълет, като избърса устни със салфетката си, — ще се обадя аз.
	Тя стана и отиде при телефона тъкмо навреме, за да го вдигне при третия звън.
	— Ало?
	— Госпожа Анхуисъл ли е? — попита хрипкав глас.
	— Не — отговори Вайълет. — Тук е Вайълет Бодлер. Какво обичате?
	— Дай телефона на бабето, сирак — заповяда гласът и Вайълет се вцепени като разбра, че се обажда капитан Фалшо. Скришом хвърли бърз поглед към леля Джоузефин, която сега я наблюдаваше притеснено.
	— Съжалявам — произнесе Вайълет в слушалката. — Изглежда сте сбъркали номера.
	— Я не си играй с мен, глупачке… — подхвана капитан Фалшо, но Вайълет затвори телефона с разтуптяно сърце и се обърна към леля Джоузефин.
	— Някой търсеше училището за танци „Хопла-хоп“ — излъга тя на бърза ръка. — Казах му, че е сбъркал номера.
	— Какво храбро момиче си била! — промърмори леля Джоузефин. — Да вдигнеш просто така слушалката!
	— Но то е съвсем безопасно — отговори Вайълет.
	— Никога ли не си се обаждала по телефона, лельо Джоузефин? — попита Клаус.
	— Почти винаги се обаждаше Айк — каза леля Джоузефин — и за сигурност използваше специална ръкавица. Но след като те видях да вдигаш слушалката, може би ще направя един опит, когато някой се обади следващия път.
	Телефонът иззвъня и леля Джоузефин подскочи пак.
	— Божичко — каза, — не очаквах толкова скоро да позвъни отново. Каква приключенска вечер!
	Вайълет впери очи в телефона, уверена, че капитан Фалшо е набрал номера повторно.
	— Искаш ли пак аз да се обадя? — попита тя.
	— Не, не — рече леля Джоузефин и пристъпи към малкия звънящ телефон, сякаш беше голямо лаещо куче. — Казах, че ще опитам, и ще го сторя.
	Тя си пое дълбоко въздух, протегна разтрепераната си ръка и вдигна слушалката.
	— Ало? — каза. — Да, аз съм. О, здравейте, капитан Фалшо. Колко ми е приятно да чуя гласа ви!
	Леля Джоузефин слуша известно време и после лицето й пак се покри с ярка руменина.
	— Е, много мило, че го казвате, капитан Фалшо, но… моля? О, добре. Много мило, че го казвате, _Джулио_. Моля? Моля? О, каква прекрасна идея! Но, моля ви, задръжте така за минутка.
	Леля Джоузефин покри с ръка слушалката и се обърна към трите деца.
	— Вайълет, Клаус и Съни, идете си в стаята! — каза. — Капитан Фалшо… тоест Джулио, защото той ме помоли да го наричам с малкото му име… е намислил една изненада за вас, деца, и желае да я обсъди с мен.
	— Не искаме никакви изненади — обади се Клаус.
	— Как да не искате! — възрази леля Джоузефин. — Хайде, бягайте, за да мога да обсъдя въпроса, без да подслушвате.
	— Ние не подслушваме — намеси се Вайълет, — но смятам, че ще е по-добре да останем тук.
	— Може би не сте наясно със значението на думата „подслушвам“ — каза леля Джоузефин. — Тя означава „да слушаш, когато не трябва“. Ако останете тук, ще подслушвате разговора. Моля, идете си в стаята.
	— Ние _знаем_ какво означава „подслушвам“ — възрази Клаус, но все пак последва сестрите си по коридора към тяхната стая.
	След като влязоха, те се спогледаха в мълчаливо отчаяние. Вайълет премести частите от вагончето играчка, които бе имала намерение да разучи същата вечер, и направи място на кревата си, та тримата да легнат един до друг и да гледат намръщено тавана.
	— Мислех, че тук ще бъдем в безопасност — подхвана Вайълет мрачно. — Мислех, че човек, който се страхува от посредници, никога няма да се сприятели с Граф Олаф, независимо как ще се маскира той.
	— Вярваш ли, че наистина е оставил пиявиците да му изядат крака — попита Клаус и потръпна, — само за да скрие татуировката си?
	— Чойн! — изписка Съни, което навярно означаваше „Струва ми се малко пресилено, дори за Граф Олаф.“
	— Съгласна съм със Съни — рече Вайълет.
	— Мисля, че той разказа историята за пиявиците просто за да накара леля Джоузефин да го съжали.
	— И то подейства — въздъхна Клаус. — След като й разказа тази сълзлива басня, тя се хвана на въдицата му като шаран.
	— Поне не е толкова доверчива като чичо Монти — изтъкна Вайълет. — Той направо пусна Граф Олаф да се нанесе в къщата.
	— Тогава поне можехме да го държим под око — отговори Клаус.
	— Обер! — отбеляза Съни, което означаваше нещо като „И все пак не успяхме да спасим чичо Монти.“
	— Какво мислиш, че крои този път? — попита Вайълет. — Може би смята да ни вземе в една от своите лодки и да ни удави в езерото.
	— Може би иска да бутне цялата тази къща от хълма — каза Клаус — и да хвърли вината върху урагана Уилям.
	— Хафшу! — рече Съни мрачно, което вероятно означаваше нещо като „Може би иска да напъха лакримозки пиявици в леглата ни.“
	— Може би, може би, може би — каза Вайълет. — С „може би“ доникъде няма да стигнем.
	— Бихме могли да се обадим на господин Поу и да му кажем, че Граф Олаф е тук — предложи Клаус. — Може би ще дойде да ни вземе.
	— Това е най-несигурното „може би“ от всичките — отговори Вайълет. — Никога не сме успявали да убедим господин Поу в нещо, а леля Джоузефин не ни вярва, въпреки че видя Граф Олаф със собствените си очи.
	— Тя дори не вярва, че е видяла Граф Олаф — съгласи се Клаус тъжно. — Въобразява си, че е видяла _капитан Фалшо_.
	Съни гризеше умърлушено главата на Сладката Силви и промърмори:
	— Поч! — което вероятно значеше „Искаш да кажеш _Джулио_.“
	— Тогава не виждам какво друго можем да направим — заключи Клаус, — освен да си отваряме очите на четири.
	— Доома — съгласи се Съни.
	— И двамата сте прави — каза Вайълет. — Просто трябва да си отваряме очите на четири.
	Сираците Бодлер взеха да кимат сериозно, но леденото чувство под лъжичката не беше изчезнало. Тримата усещаха, че „да си отварят очите на четири“ не е кой знае какъв план, за да се защитят от капитан Фалшо, и докато ставаше все по-късно и по-късно, това ги тревожеше все повече и повече. Вайълет върза косата си с панделка, за да не й пада в очите, сякаш изобретяваше нещо, но мислеше ли, мислеше часове наред и не успя да съчини друг план. Клаус се взираше крайно съсредоточено в тавана, като че ли на него пише нещо много интересно, обаче не му хрумна нищо полезно, а часът напредваше ли, напредваше. Съни пък хапеше ли, хапеше главата на Сладката Силви, но колкото и дълго да я хапеше, не можа да измисли нещо, което да облекчи тревогите на бодлерчетата.
	Имам една приятелка социалистка на име Джина-Сю. А Джина-Сю си има любима поговорка, която гласи: „Няма смисъл да залостваш конюшнята, след като са откраднали конете.“ Това означава, че понякога дори най-добрият план ще ти дойде наум, когато е вече късно. Такъв — казвам го със съжаление — е случаят със сираците Бодлер и техния план да си отварят очите на четири за капитан Фалшо, защото след много, толкова много часове, изпълнени с тревога, те чуха страхотен трясък от счупено стъкло и разбраха начаса, че планът да си отварят очите на четири не е бил достатъчно добър.
	— Какъв беше този шум? — попита Вайълет и стана от леглото.
	— Прозвуча като трясък от строшено стъкло — отговори Клаус угрижено на път към вратата на спалнята.
	— Весту! — изпищя Съни, но брат й и сестра й нямаха време да отгатнат какво иска да каже, защото всички хукнаха по коридора.
	— Лельо Джоузефин! Лельо Джоузефин! — извика Вайълет, но отговор не последва.
	Тя хвърли поглед насам-натам по коридора, обаче всичко беше спокойно.
	— Лельо Джоузефин! — извика отново.
	Вайълет тръгна напред и трите сирачета се втурнаха в трапезарията, но и там нямаше следа от настойницата им. Свещите на масата все още горяха и хвърляха мъждукаща светлина върху визитната картичка и чиниите със студеното лимоново ястие.
	— Лельо Джоузефин! — извика пак Вайълет и трите бодлерчета хукнаха обратно по коридора към вратата на библиотеката.
	Докато тичаше, Вайълет неволно си спомни как тя и по-малките деца в едно ранно утро бяха викали името на чичо Монти точно преди да открият трагедията, която го бе сполетяла.
	— Лельо Джоузефин! — провикна се тя. — Лельо Джоузефин!
	И пак неволно си спомни колко пъти се беше събуждала посред нощ, зовейки имената на родителите си, защото бе сънувала — както често й се случваше — ужасния пожар, който беше отнел живота им.
	— Лельо Джоузефин! — каза тя пред вратата на библиотеката.
	Вайълет се опасяваше, че вика името на леля си, когато тя не може вече да я чуе.
	— Виж! — каза Клаус и посочи вратата.
	На дървената част бе прикрепен с кабар прегънат на две лист хартия. Клаус откачи листа и го разгъна.
	— Какво е това? — попита Вайълет, а Съни протегна вратле, за да види.
	— Писмо — отговори Клаус и я зачете на глас:
C>
	Вайълет, Клаус и Съни,
	Животът ми достигна неговия край! Всичко е безмислено. Когато прочетете това писмо, цялото срадание ще е вече зарад мен. Сърцето ми е смразено сякаж в скреж и животът ми се струва неполосим. Зная, че нъвярно не разбирате какво е докарало една вдовсваща жена до тази отчаяна постъпка. А тази — браво! — как се боя да не се пръсна на милион парчета. Време е да сложа край, но знайте, че ще съм много по-щастлива така, заметната с плата на вечността.
	Мойто последно желание в завещанието ми е вие тримата да бъдете отгледани от капитан Фалшо, добър и почтен човек. Моля ви, деца, да смятате това за обвързващ контакт. Помнете ме с добро, макар че сторих ужосно нещо.
@	Ваша леля Джоузефин
C$
	— О, не — каза Клаус тихо, когато приключи четенето.
	Почна да върти и обръща листа насам-натам, сякаш го е прочел погрешно, сякаш всъщност пише нещо друго.
	— О, не — повтори той толкова тихо, като че ли не съзнаваше, че говори на глас.
	Без да продума, Вайълет отвори вратата на библиотеката, бодлерчетата прекрачиха прага и се разтрепериха. Помещението беше змиярник и само един поглед стигаше, за да разберат защо. Просторният прозорец беше строшен. Освен няколко парченца, които все още се крепяха на рамката, огромното стъкло бе изчезнало и оставило зееща дупка, която се взираше навън в безмълвно черната нощ.
	Студеният нощен въздух нахлуваше през дупката, караше полиците с книги да тракат, а децата — да се сгушат разтреперани едно в друго, но въпреки студа, сираците пристъпиха внимателно към празнотата, където преди това беше прозорецът, и надникнаха надолу. Нощта бе толкова черна, та им се стори, че отвъд прозореца няма абсолютно нищо. Вайълет, Клаус и Съни застанаха там за миг и си спомниха страха, който бяха изпитали само преди няколко дни, когато стояха на същото това място. Сега знаеха, че страхът им е бил разумен. Притиснати едно към друго, загледани надолу в чернотата, бодлерчетата разбраха, че техният план да си отварят очите на четири, е закъснял. Те бяха залостили вратата на конюшнята, но бедната леля Джоузефин вече я нямаше.


>	Глава пета

	{img:prostornijat_prozorec_5.png}
C>
	Вайълет, Клаус и Съни,
	Животът ми достигна неговия край! Всичко е безмислено. Когато прочетете това писмо, цялото срадание ще е вече зарад мен. Сърцето ми е смразено сякаж в скреж и животът ми се струва неполосим. Зная, че нъвярно не разбирате какво е докарало една вдовсваща жена до тази отчаяна постъпка. А тази — браво! — как се бол да не се пръсна на милион парчета. Време е да сложа край, но знайте, че ще съм много по-щастлива така, заметната с плата на вечността.
	Мойто последно желание в завещанието ми е вие тримата да бъдете отгледани от капитан Фалшо, добър и почтен човек. Моля ви, деца, да смятате това за обвързващ контакт. Помнете ме с добро, макар че сторих ужосно нещо.
@	Ваша леля Джоузефин
C$
	— Престани! — викна Вайълет. — Престани да го четеш на глас, Клаус! Вече знаем какво пише там.
	— Просто не мога да го повярвам — каза Клаус и обърна за кой ли път листа.
	Сираците Бодлер седяха унили около масата в трапезарията, със студеното лимоново ядене в чиниите и с ужас в сърцата. Вайълет се беше обадила на господин Поу да му каже какво се е случило и бодлерчетата, прекалено разтревожени, за да спят, бяха будували цяла нощ в очакване той да пристигне с първия курс за деня на кораба „Каприз“. Свещите бяха почти догорели и Клаус трябваше да се наведе напред, за да чете писмото на леля Джоузефин.
	— Има нещо чудно в това писмо, но не проумявам точно какво — заяви той.
	— Как можеш да кажеш такова нещо? — възмути се Вайълет. — Леля Джоузефин се е хвърлила от прозореца. В това няма нищо чудесно.
	— Не казах чудесно — отговори Клаус, — а чудно, в смисъл на чудновато. Ето, още в началото тя пише „Животът ми достигна неговия край“.
	— И сега наистина е свършил — каза Вайълет и потръпна.
	— Нямам предвид това — възнегодува Клаус нетърпеливо. — Тя използва „неговия“, а би трябвало да е „своя“, защото става дума за края на живота й, а не за края на нещо друго.
	Той взе визитната картичка на капитан Фалшо, която все още лежеше на масата.
	— Помниш ли, когато леля Джоузефин видя тази картичка? „Всяка лодка с нейно платно.“ Тогава каза, че това е сериозна граматическа грешка.
	— Кой ще обръща внимание на граматически грешки — попита Вайълет, — когато леля Джоузефин е скочила от прозореца?
	— Леля Джоузефин им обръщаше внимание — изтъкна Клаус. — Тя обичаше граматиката повече от всичко. Твърдеше, че е най-висшата радост в живота, помниш ли?
	— Явно не й е била достатъчна — каза Вайълет тъжно. — Колкото и да е обичала граматиката, тук пише, че животът й се струвал непоносим.
	— И това е друга грешка в писмото — забеляза Клаус. — Не пише „непоносим“ с „н“, а „непо-{e}л{/e}-осим“ с „л“.
	— _Ти_ почваш да ставаш непоносим с „н“ — викна Вайълет.
	— _А ти_ се държиш глупаво с „г“ — сопна й се Клаус.
	— Ейджет! — кресна Съни, което означаваше нещо като „Моля, престанете да се карате!“.
	Вайълет и Клаус погледнаха невръстното си сестриче, а после се взряха един в друг. Много често, когато хората са нещастни, им се дощява да направят нещастни и други хора. Но това никога не помага.
	— Извинявай, Клаус — каза Вайълет смирено. — Ти не си непоносим. Непоносимо е нашето положение.
	— Знам — отговори Клаус отчаяно. — И ти извинявай. Не си глупава, Вайълет, а си много умна. Всъщност се надявам да си достатъчно умна, за да ни измъкнеш от това положение. Леля Джоузефин е скочила от прозореца и ни е оставила на грижите на капитан Фалшо, и аз просто не виждам как можем да се оправим.
	— Е, нали господин Поу идва — рече Вайълет. — По телефона каза, че ще пристигне рано сутринта, така че няма да чакаме още дълго. Господин Поу би могъл да ни помогне.
	— Предполагам — съгласи се Клаус, но той и сестра му се спогледаха и въздъхнаха.
	Те знаеха, че възможността господин Поу да им окаже съществена помощ е доста малка. Докато бодлерчетата живееха при Граф Олаф, господин Поу не беше готов да им помогне, когато те му разказаха за жестокостта на Граф Олаф. Докато бодлерчетата живееха при чичо Монти, господин Поу не беше готов да им помогне, когато те му разказаха за вероломството на Граф Олаф. Изглеждаше ясно като бял ден, че и в сегашното положение господин Поу няма да им бъде в помощ.
	Една от свещите догоря и угасна с малко клъбце дим, а децата се отпуснаха още по-вяло на столовете си. Вероятно сте чували за едно растение, наречено венерина мухоловка, което расте в тропическите страни. Цветът на това растение е с формата на отворена уста, по чийто ръб има бодли, подобни на зъби. Когато някоя муха, привлечена от уханието на цветето, кацне на венерината мухоловка, устата на растението почва да се затваря и хваща мухата в капан. Ужасеното насекомо бръмчи из устата на растението, но не може нищичко да стори и растението бавно, бавно смила мухата и я превръща в нищо. Докато мракът на къщата ги обгръщаше, децата Бодлер се чувстваха точно като мухата. Струваше им се, сякаш стихийният пожар, отнел живота на родителите им, е бил началото на един капан и те дори не са го съзнавали. Те бръмчаха от едно място към друго — къщата на Граф Олаф в столицата, дома на чичо Монти извън града, а сега къщата на леля Джоузефин, надвиснала над езерото — но тяхното нещастие винаги ги застигаше и притискаше, все по-плътно и по-плътно, и трите деца имаха чувството, че не след дълго ще бъдат смлени и ще се превърнат в нищо.
	— Бихме могли да скъсаме писмото — предложи Клаус най-сетне. — Тогава господин Поу няма да узнае за желанието на леля Джоузефин и ние няма да се озовем при капитан Фалшо.
	— Но аз казах вече на господин Поу, че леля Джоузефин е оставила прощално писмо — възрази Вайълет.
	— Тогава можем да го подправим — рече Клаус, като използва една дума, която тук означава „да напишеш нещо сам и да го представиш като написано от някого друг“. — Ще напишем всичко, което е написала тя, но ще изпуснем онази част за капитан Фалшо.
	— Аха! — изпищя Съни.
	Тази дума беше една от любимите на Съни и — за разлика от повечето й думи — не се нуждаеше от превод. Съни имаше предвид именно „Аха!“ — израз на прозрение.
	— Разбира се! — възкликна Вайълет. — Точно това е направил капитан Фалшо! _Той_ е написал писмото, а не леля Джоузефин!
	Очите на Клаус грейнаха зад очилата.
	— Това обяснява _„неговия“_!
	— Това обяснява _„неполосим“_! — добави Вайълет.
	— Лийп! — изпищя Съни, което навярно означаваше „Капитан Фалшо е хвърлил леля Джоузефин през прозореца и после е написал това писмо, за да прикрие своето престъпление.“
	— Как може човек да направи такова ужасно нещо?! — рече Клаус и потръпна при мисълта как леля Джоузефин пада стремглаво в езерото, от което толкова много се страхуваше.
	— А представи си какви ужасни неща ще направи с нас — каза Вайълет, — ако не го разобличим. Не мога да дочакам да дойде господин Поу, за да му кажем какво се е случило.
	Като по даден знак в същия миг звънецът иззвъня и бодлерчетата се втурнаха да отворят. Вайълет поведе двамата по-малки по коридора, като хвърли тъжен поглед към радиатора и си спомни колко много се страхуваше от него леля Джоузефин. Клаус я следваше по петите и докосваше нежно всяка брава, припомняйки си предупрежденията на леля Джоузефин, че можели да се пръснат на парченца. А когато стигнаха до вратата, Съни погледна жално изтривалката, за която леля Джоузефин мислеше, че би могла да спъне някого и той да си счупи врата. Леля Джоузефин толкова много внимаваше да избягва всичко, което би могло да й причини зло, обаче злото все пак я беше застигнало.
	Вайълет отвори олюпената бяла врата. В мрачната светлина на зората пред тях стоеше господин Поу.
	— Господин Поу — възкликна Вайълет.
	Тя искаше веднага да му разкаже тяхната теория за подправеното писмо, но щом го зърна, застанал в рамката на вратата с бяла носна кърпа в едната ръка и с черно куфарче за документи в другата, думите й заседнаха в гърлото. Сълзите са странно нещо, защото — също като земетресенията — могат да се появят по всяко време, без каквото и да било предизвестие и без каквато и да била причина.
	— Господин Поу — повтори Вайълет и без каквото и да било предизвестие тя, брат й и сестричката й избухнаха в сълзи. Вайълет плачеше и раменете й се тресяха от ридания, Клаус плачеше и сълзите караха очилата да се плъзгат надолу по носа му и Съни плачеше със зинала уста, която разкриваше четирите й зъба.
	Господин Поу остави куфарчето си на пода и прибра носната си кърпа. Не го биваше много да утешава хора, обаче прегърна децата колкото можеше по-нежно и взе да шепне:
	— Хайде, хайде!
	(Дума, която някои хора нашепват, за да утешат други хора, въпреки че тя всъщност не означава нищо.)
	Господин Поу не се сети да каже нещо друго, което да утеши сираците Бодлер, но на мене сега ми се иска да имах способността да се върна назад във времето и да говоря с тези три ридаещи деца. Ако можех, бих казал на бодлерчетата, че също като земетресенията техните сълзи са се появили не само без предизвестие, но и без основателна причина. Децата плачеха, естествено, защото мислеха, че леля Джоузефин е мъртва, а на мене ми се иска да имах способността да се върна назад и да им кажа, че грешат. Но, разбира се, не мога. Не се намирам на върха на хълма над езеро Лакримозо в онова мрачно утро. Седя си в стаята посред нощ и пиша тази история, поглеждайки през прозореца към гробището зад моя дом. Не мога да кажа на сираците Бодлер, че грешат, но — докато сираците плачат в обятията на господин Поу — мога да кажа на вас, че леля Джоузефин не е мъртва.
	Още не.


>	Глава шеста

	{img:prostornijat_prozorec_6.png}
	_Господин_ Поу се намръщи, седна до масата и извади носната си кърпа.
	— Подправяне ли? — повтори той.
	Сираците Бодлер му бяха показали разбитото стъкло в библиотеката. Бяха му показали писмото, което намериха забодено с кабар на вратата. Бяха му показали и визитната картичка с граматическата грешка.
	— Обвинението в подправяне на документи е много сериозно нещо — каза той строго и се изсекна.
	— Не толкова, колкото убийството — изтъкна Клаус. — А това е извършил капитан Фалшо. Убил е леля Джоузефин и е подправил писмото.
	— Но защо този капитан Фалшо — попита господин Поу, — ще полага такива усилия, само и само да ви вземе под своя опека?
	— Казахме ви вече — натърти Вайълет, като се мъчеше да прикрие раздразнението си. — Капитан Фалшо е всъщност маскираният Граф Олаф.
	— Това са много сериозни обвинения — отсече господин Поу. — Разбирам, че вие тримата сте преживели ужасни неща, но се надявам да не оставите въображението си да ви подведе. Помните ли, когато живеехте при чичо Монти? Бяхте убедени, че неговият лаборант Стефано в действителност е маскираният Граф Олаф.
	— И Стефано _наистина_ беше маскираният Граф Олаф — възкликна Клаус.
	— Това не е същественото — каза господин Поу. — Същественото е, че не може току-така да си вадите заключения. Ако сте убедени, че това писмо е подправено, тогава трябва да престанем да говорим за маскировки и да направим разследване. Сигурен съм, че някъде в тази къща можем да намерим нещо, писано от леля ви Джоузефин. Ще сравним почерците и ще видим дали този на писмото съвпада с другия.
	Сираците Бодлер се спогледаха.
	— Разбира се — каза Клаус. — Ако писмото, което намерихме на вратата на библиотеката, не съвпада с почерка на леля Джоузефин, тогава явно е писано от някого друг. Не бяхме се сетили за това.
	Господин Поу се усмихна.
	— Виждате ли? Вие сте много умни деца, но и най-умните хора в света често имат нужда от помощта на банкер. А сега, къде можем да намерим образец от почерка на леля Джоузефин?
	— В кухнята — отговори Вайълет незабавно. — Когато се върнахме от супермаркета, тя остави списъка за покупките в кухнята.
	— Чуни! — изписка Съни, което навярно означаваше „Хайде да отидем в кухнята да го вземем“.
	И те направиха точно това. Кухнята на леля Джоузефин беше много малка, а готварската печка беше покрита с голям бял чаршаф — за сигурност, както им беше обяснила леля Джоузефин, докато ги развеждаше из къщата. Там имаше кухненски шкаф, на който тя приготвяше яденето, хладилник, в който съхраняваше продуктите, и мивка*, където изсипваше храната, която никой не беше изял. Върху единия край на шкафа лежеше листче хартия, на което леля Джоузефин бе написала своя списък, и Вайълет прекоси кухнята, за да го вземе. Господин Поу запали лампите, а Вайълет сложи пазарния списък до писмото, за да види дали почерците съвпадат.
	[* Става дума за мивка със специален канал, който смила хранителните остатъци, за да не се запушат тръбите. — Б.пр.]
	Има мъже и жени, които са експерти по анализ на почерци. Наричаш се графолози и посещават графоложки училища, за да получат диплома по графология. Може би си мислите, че настоящото положение би изисквало присъствието на графолог, но има случаи, когато мнението на експерт е излишно. Например, ако ваша приятелка ви доведе любимото си куче и сподели с вас, че е разтревожена, защото то не снася яйца, няма нужда да сте ветеринарен лекар, за да й кажете, че кучетата не снасят яйца и затова няма защо да се тревожи.
	Да, съществуват въпроси, които са толкова прости, та всеки може да отговори на тях, и господин Поу и сираците Бодлер мигновено проумяха какъв е отговорът на въпроса „Съвпада ли почеркът от списъка за покупки с почерка от писмото?“ Отговорът беше „да“. Когато бе написала „Винен оцет“ в своя списък, леля Джоузефин беше усукала краищата на буквата „В“ на мънички спирали — същите спирали, които красяха краищата на „В“-то във „Вайълет“ в писмото. Когато беше написала „пудра захар“ в списъка, опашките на „р“ и „у“ криволичеха като червеи и същите червеи се виждаха в думата „струва“ в писмото. Когато леля Джоузефин беше написала „лимони“ в списъка за покупки, „л“ и „м“ бяха много разкрачени, също както бяха в „неполосим“ в писмото. Не можеше да има никакво съмнение, че двата листа, които господин Поу и бодлерчетата сравняваха, са изписани с един и същ почерк — този на леля Джоузефин.
	— Според мен не може да има никакво съмнение, че двата листа са изписани с един и същ почерк и той е на леля ви Джоузефин — каза господин Поу.
	— Но… — подхвана Вайълет.
	— Никакво „но“! — отсече господин Поу. — Погледни усуканите краища на „В“, погледни криволичещите опашки на „р“ и „у“, погледни разкрачените „л“ и „м“. Не съм графолог, но мога с положителност да кажа, че всичко е писано от един и същ човек.
	— Прав сте — съгласи се Клаус в отчаяние. — Знам, че по някакъв начин капитан Фалшо стои зад тази работа, но писмото положително е писано от леля Джоузефин.
	— И следователно — заяви господин Поу, — то представлява законен документ.
	— Това означава ли, че трябва да живеем при капитан Фалшо? — попита Вайълет със свито сърце.
	— Боя се, че ще трябва — отговори господин Поу. — Последното желание и завещанието на някой човек е официално изявление за намеренията на покойника. Вие бяхте оставени на грижите на леля Джоузефин и тя е имала правото да ви предаде на нов опекун, преди да се хвърли от прозореца. Вярно, това е потресаващо, но е напълно законно.
	— Няма да живеем при него — избухна Клаус разпалено. — Той е най-противният човек в света.
	— Ще направи нещо ужасно, убедена съм — каза Вайълет. — Той иска да заграби Бодлеровото състояние.
	— Джинд! — изпищя Съни, което означаваше нещо като „Моля ви, не ни карайте да живеем при такъв зъл човек.“
	— Знам, че не харесвате този капитан Фалшо — рече господин Поу, — обаче в случая не мога да сторя каквото и да било. За жалост законът повелява, че трябва да отидете именно при него.
	— Ще избягаме — заяви Клаус.
	— Нищо подобно няма да правите — сряза го господин Поу. — Вашите родители са ме натоварили да се погрижа да бъдете отгледани прилично. Нали искате да уважите желанието на родителите си?
	— Е, да — каза Вайълет, — но…
	— Тогава ви моля да не вдигате такава врява — отсече господин Поу. — Помислете какво биха казали горката ви майка и горкият ви баща, ако знаеха, че заплашвате да избягате от настойника си.
	Естествено, родителите Бодлер биха изпаднали в ужас да узнаят, че децата им ще бъдат поверени на грижите на капитан Фалшо, но преди бодлерчетата да успеят да кажат това на господин Поу, той беше преминал към други въпроси.
	— Мисля, че ще е най-лесно да се срещна с капитан Фалшо и да обсъдим с него някои подробности. Къде е визитната му картичка? Още сега ще му се обадя по телефона.
	— На масата в трапезарията — отговори Клаус навъсено и господин Поу излезе от кухнята, за да телефонира.
	Бодлерчетата се загледаха в списъка за покупки и в прощалното писмо на леля Джоузефин.
	— Просто не мога да го повярвам — каза Вайълет. — Бях сигурна, че сме на прав път с идеята за подправеното писмо.
	— Аз също — съгласи се Клаус. — Капитан Фалшо е направил нещо тук… _знам_, че е направил нещо… но е бил още по-хитър от обикновено.
	— Тогава и ние трябва да бъдем още по-умни от обикновено — отвърна Вайълет, — за да убедим господин Поу, преди да е станало късно.
	— Е, господин Поу каза, че щял да говори с него за някои подробности — рече Клаус. — То може да трае дълго.
	— Свързах се с капитан Фалшо — съобщи им господин Поу, влизайки в кухнята. — Беше потресен, като чу за смъртта на леля Джоузефин, но извън себе си от радост при мисълта да ви отгледа, деца. Ще се срещнем с него след половин час, за да обядваме в един ресторант в града, а после ще обсъдим подробностите около вашето осиновяване. Довечера бихте могли да живеете вече в неговата къща. Радвате се, предполагам, че това може да се уреди толкова бързо.
	Вайълет и Съни погледнаха втрещено господин Поу, прекалено смаяни, за да кажат нещо. Клаус също мълчеше, но той се взираше напрегнато в нещо друго. Взираше се в писмото на леля Джоузефин. Зад очилата погледът му беше съсредоточен в писмото, докато се взираше ли, взираше в него, без да примигва. Господин Поу извади от джоба си бялата носна кърпа и дълго кашля в нея с голямо наслаждение — дума, която тук означава „по такъв начин, че изкашля голямо количество секрет“. Но нито едно от бодлерчетата дори не продума.
	— Е — каза господин Поу най-сетне, — ще повикам такси. Няма смисъл да слизаме пеша по този огромен хълм. А вие, деца, се срешете и си облечете палтата. Навън духа силен вятър и става студено. Мисля, че наближава буря.
	Господин Поу излезе, за да се обади по телефона, а бодлерчетата повлякоха крака към своята стая. Но вместо да се срешат, Съни и Вайълет се обърнаха към Клаус.
	— Какво? — попита го Вайълет.
	— _Какво_ какво? — отвърна Клаус.
	— Не ми идвай с „_какво_ какво“ — сопна му се Вайълет. — Досетил си се за нещо, ето _какво_. Знам, че си се досетил. Препрочиташе писмото на леля Джоузефин за триста и трийсети път, но изражението ти беше, сякаш тъкмо си се досетил за нещо. Кажи какво е?
	— Не съм сигурен — каза Клаус, загледан отново в писмото. — Може би съм почнал да се досещам за нещо. Нещо, което би могло да ни помогне. Обаче ми трябва повече време.
	— Но ние нямаме време! — възкликна Вайълет. — Ще обядваме с капитан Фалшо _сега_!
	— Тогава трябва някак да изобретим повече време — заяви Клаус решително.
	— Хайде, деца! — извика господин Поу от коридора. — Таксито ще пристигне всеки момент! Вземете си палтата и да тръгваме!
	Вайълет въздъхна, но отиде до гардероба и извади трите палта. Подаде на Клаус неговото, после облече и закопча палтото на Съни, докато говореше с брат си.
	— Как можем да си създадем повече време? — попита тя.
	— Ти си изобретателката — отговори Клаус, докато закопчаваше палтото си.
	— Неща като време не могат да се изобретят — възрази Вайълет. — Можеш да изобретиш неща като автоматична печка за пуканки. Можеш да изобретиш неща като задвижвани с пара бърсалки за прозорци. Обаче не можеш да изобретиш повече _време_.
	Вайълет беше толкова сигурна, че не би могла да изобрети повече време, та дори не си върза косата с панделка, за да не й пада в очите. Само отправи към Клаус поглед, изпълнен с безсилие и смут, и почна да си облича палтото. Но докато закопчаваше копчетата, тя осъзна, че дори няма нужда да си връзва косата с панделка, защото отговорът й беше просто подръка.


>	Глава седма

	{img:prostornijat_prozorec_7.png}
	— _Здравейте_, аз съм Лари, вашият келнер — каза Лари, келнерът на сираците Бодлер.
	Той беше нисък мършав мъж, облечен в глупашки клоунски костюм, а на гърдите му бе забодена картичка, на която пишеше ЛАРИ.
	— Добре дошли в ресторант „Тревожния клоун“, където всеки волю-неволю прекарва весело. Виждам, че днес тук е пристигнало да обядва цяло семейство. Моля, разрешете ми да ви препоръчам нашето „Екстра забавно специално семейно предястие“. То се състои от сума неща, изпържени заедно и поднесени със сос.
	— Каква чудесна идея — каза капитан Фалшо, като се усмихна така, че разголи всичките си жълти зъби. — Едно „екстра забавно специално семейно предястие“ за едно екстра забавно специално семейство… _моето_!
	— Аз искам само вода, благодаря — заяви Вайълет.
	— Също и аз — присъедини се Клаус. — И чаша ледени кубчета за малката ми сестричка, моля.
	— Аз ще взема едно кафе със сметана на прах — каза господин Поу.
	— О, не, господин Поу — възрази капитан Фалшо. — Нека да си разделим една хубава голяма бутилка червено вино.
	— Не, благодаря, капитан Фалшо — отговори господин Поу. — Не обичам да пия в работно време.
	— Но това е празничен обяд — възкликна капитан Фалшо. — Би трябвало да вдигнем наздравица за моите три нови деца. Човек не всеки ден става баща.
	— Моля ви, капитане — рече господин Поу. — Успокоително е да се види каква радост е за вас да отгледате децата Бодлер, но трябва да разберете, че те са много разстроени заради леля си Джоузефин.
	Има един гущер, наречен хамелеон, който — както навярно знаете — може мигновено да си смени цвета, за да се нагоди към околната среда. Освен че беше слузест и студенокръвен, капитан Фалшо приличаше на хамелеона по това, че беше хамелеонест — дума, която означава „способен да се нагоди към всяко положение“. Откакто господин Поу и бодлерчетата бяха пристигнали в „Тревожния клоун“, капитан Фалшо не беше в състояние да прикрие своята възбуда от факта, че вече почти държи децата в лапите си. Но след като господин Поу изтъкна, че обстоятелствата всъщност изискват тъга, капитан Фалшо мигновено заговори с печален глас.
	— Аз също съм разстроен — каза той, като избърса една сълза изпод очната си превръзка. — Джоузефин беше една от най-старите и най-милите ми приятелки.
	— Вие се запознахте с нея вчера — възрази Клаус, — в магазина!
	— Само изглежда, сякаш е било вчера — Заяви капитан Фалшо, — но всъщност беше преди години. С нея се запознахме в готварското училище. Бяхме _партньори по фурна_ в курса по печене за напреднали.
	— Не сте били никакви партньори по фурна — каза Вайълет, отвратена от лъжите на капитан Фалшо. — Леля Джоузефин се страхуваше безумно да включи фурната. Никога не би посещавала готварско училище.
	— Бързо се сприятелихме — продължи капитан Фалшо своята история, сякаш никой не го беше прекъсвал, — и веднъж тя ми каза: „Ако някой ден осиновя няколко сираци и после ме сполети преждевременна смърт, обещай ми да ги отгледаш вместо мен.“ Отговорих й, че ще го сторя, но, разбира се, никога не съм мислил, че ще трябва да изпълня обещанието си.
	— Много тъжна история — каза Лари, а всички се обърнаха и видяха, че техният келнер все още стои до тях. — Не бях разбрал, че това е тъжно събиране. В такъв случай позволете да ви препоръчам „Веселите сандвичи“. Парченцата туршия, горчицата и кетчупът образуват върху филийките усмихнати личица и от тях сигурно ще ви стане весело.
	— Идеята ми се струва добра — каза капитан Фалшо. — Лари, донесете на всички ни „Весели сандвичи“.
	— Ще пристигнат за нула време — обеща келнерът и най-после си тръгна.
	— Да, да — рече господин Поу, — но след като изядем сандвичите, капитан Фалшо, трябва да подпишете някои важни документи. Нося ги в чантата си и след обяда ще се занимаем с тях.
	— И после децата ще бъдат мои, нали? — попита капитан Фалшо.
	— Е, вие ще се грижите за тях, да — каза господин Поу. — Естествено, Бодлеровото богатство ще бъде все още под мой надзор, докато Вайълет стане пълнолетна.
	— Какво богатство? — попита капитан Фалшо и веждата му се накъдри. — Не съм чувал за никакво богатство.
	— Дуна! — изпищя Съни, което означаваше нещо като „Как да не си чувал!“.
	— Семейство Бодлер — взе да обяснява господин Поу — остави огромно богатство и децата ще го наследят, когато Вайълет стане пълнолетна.
	— Е, мене не ме интересува богатството — заяви капитан Фалшо. — Имам си платноходките. Не бих пипнал нито петаче от него.
	— Това е добре — каза господин Поу, — защото _не можете_ да пипнете нито петаче от него.
	— Ще видим — изтърси капитан Фалшо.
	— Какво? — попиша господин Поу.
	— Ето ги вашите „Весели сандвичи“ — изчурулика Лари, изниквайки до масата с пълен поднос сандвичи, които имаха мазен вид. — Да ви е сладко!
	Както в повечето ресторанти, осветени с неонови лампи и украсени с балони, в „Тревожния клоун“ сервираха ужасна храна. Но трите сирачета не бяха яли цял ден и отдавна не бяха хапвали нещо топло, та макар и тъжни и разтревожени, те откриха, че имат добър апетит. След няколко минути без разговор господин Поу подхвана някаква скучна история за нещо, случило се в банката. Господин Поу беше толкова зает да говори, Клаус и Съни бяха толкова заети да се преструват на заинтересувани, а капитан Фалшо беше толкова зает да поглъща лакомо яденето си, та никой не забеляза какво прави Вайълет.
	Когато беше облякла палтото си, за да излезе навън на студа и вятъра, Вайълет усети някаква бучка в джоба. Бучката се оказа пликчето с ментови бонбони, което господин Поу бе дал на бодлерчетата в деня, когато пристигнаха в град Лакримозо, и това пликче й внуши една идея. Докато господин Поу дърдореше ли, дърдореше, тя извади внимателно, толкова внимателно пликчето с ментови бонбони от джоба си и го отвори. Обаче за нейна неприятна изненада всеки ментов бонбон беше увит в парченце целофан. Скрила ръце под масата, тя разви три ментови бонбона, като полагаше крайно — думата „крайно“, използвана тук, означава „безкрайно“ — усилие да не издава онези шумолящи звуци, които се чуват при развиване на лакомства и са толкова дразнещи в киносалоните. Най-сетне Вайълет имаше на салфетката в скута си три развити ментови бонбона. Без да привлича вниманието върху себе си, тя сложи един в скута на Клаус и един — в този на Съни. Щом усетиха нещо да се появява в скута им, погледнаха надолу и видяха ментовите бонбони, по-малките деца първо помислиха, че най-голямото сираче Бодлер си е загубило ума. Но само след миг разбраха.
	Когато човек е алергичен към нещо, най-добре е да не слага това нещо в устата си, особено ако от него ще му призлее. Но Вайълет, Клаус и Съни знаеха, че случаят е извънреден. Имаха нужда от време да разгадаят плана на капитан Фалшо и да измислят как да го провалят и въпреки че предизвикването на алергична реакция е доста драстичен начин да спечелиш време, за да останеш сам, то беше единственото, за което можаха да се сетят. И така, докато никой от възрастните на масата не ги наблюдаваше, трите деца пъхнаха ментовите бонбони в устата си и зачакаха.
	Бодлеровите алергии се славят с това, че се появяват бързо, та сираците нямаше нужда да чакат дълго. Няколко минути по-късно Вайълет почна да се обрива с червени сърбящи пришки, езикът на Клаус взе да се подува, а Съни, която, естествено, никога не беше яла ментов бонбон, се изприщи и езикът й набъбна.
	Господин Поу най-сетне завърши своя разказ и тогава забеляза състоянието на сираците.
	— Олеле, деца — възкликна, — изглеждате ужасно! Вайълет, цялата си на червени петна. Клаус, езикът ти виси от устата. А на теб, Съни, се случват и двете неща.
	— В това ядене трябва да има нещо, към което сме алергични — каза Вайълет.
	— Божичко — изстена господин Поу, докато наблюдаваше как една пришка на ръката на Вайълет нарасна до размера на твърдо сварено яйце.
	— Просто дишайте дълбоко — обади се капитан Фалшо, без да вдига поглед от своя сандвич.
	— Чувствам се ужасно — каза Вайълет, а Съни се разхленчи. — Мисля, че трябва да се приберем и да си легнем, господин Поу.
	— Просто се облегнете назад на столовете си — рече капитан Фалшо рязко. — Няма причина да си тръгнете посред обяда.
	— Но, капитан Фалшо — каза господин Поу, — децата са много зле. Хайде, ще платя сметката и ще ги заведем вкъщи.
	— Не, не — възрази Вайълет бързо. — Ще вземем такси. Вие двамата останете тук и се погрижете за всички подробности.
	Капитан Фалшо стрелна Вайълет с остър поглед.
	— И през ум не ми минава да ви оставя съвсем сами — отсече той с мрачен глас.
	— Имаме доста работа по документите — заяви господин Поу. Той погледна яденето си и бодлерчетата забелязаха, че не е много склонен да напусне ресторанта и да се грижи за болни деца. — Няма да ги оставим сами дълго време.
	— Нашите алергии са съвсем леки — каза Вайълет откровено и почеса една от пришките си. Тя стана и поведе към изхода брат си и сестричката си с отеклите езици. — Ще си легнем само за час-два, докато вие обядвате на спокойствие. Когато подпишете всички документи, капитан Фалшо, може да дойдете и да ни отведете.
	Окото на капитан Фалшо, което се виждаше, заблестя толкова ярко, колкото Вайълет никога не го беше виждала да блести.
	— Така и ще направя — отговори той. — Много, много скоро ще дойда да ви отведа.
	— Довиждане, деца — каза господин Поу. — Надявам се бързо да се почувствате по-добре. Знаете ли, капитан Фалшо, има един служител в моята банка, който страда от ужасни алергии. Спомням си веднъж…
	— Толкова скоро ли си тръгвате? — попита Лари трите деца, докато закопчаваха палтата си.
	Навън вятърът духаше по-силно и бе започнало да ръми, тъй като ураганът Уилям приближаваше ли, приближаваше към езеро Лакримозо. Но въпреки това трите деца искаха да напуснат „Тревожния клоун“, и то не само защото просташкият ресторант — думата „просташки“ тук означава „пълен с балони, неоново осветление и противни келнери“ — беше пълен с балони, неоново осветление и противни келнери. Трите бодлерчета знаеха, че са изобретили мъничко време за себе си и че трябва да използват всяка секунда от него.


>	Глава осма

	{img:prostornijat_prozorec_8.png}
	_Когато_ нечий език се подуе при алергична реакция, често е трудно да се разбере какво казва този човек.
	— Блю блю-блю блю-блю — избъбри Клаус, щом трите деца слязоха от таксито и тръгнаха към олюпената бяла врата на къщата на леля Джоузефин.
	— Не разбирам какво говориш — каза Вайълет, докато чешеше една плюска на врата си, която имаше формата на щата Минесота*.
	[* Минесота — щат в северната част на Съединените американски щати. — Б.пр.]
	— _Блю блю-блю блю-блю_ — повтори Клаус.
	Или може би казваше нещо съвсем друго — нямам никаква представа.
	— Добре де, добре де — рече Вайълет, отвори вратата и избута брат си и сестра си в антрето. — Сега ще имаш време да разгадаеш това, което искаш да разгадаеш.
	— Блю блю-блю — изблюка Клаус.
	— Все още не те разбирам — каза Вайълет.
	Тя свали палтото на Съни, после — своето и ги пусна на пода. Естествено, човек обикновено закача палтото си на закачалка или в гардероб, но сърбящите пришки толкова те дразнят, че не обръщаш внимание на такива подробности.
	— Ще приема, Клаус, че си съгласен с мен. А сега, освен ако имаш нужда от нашата помощ, ще изкъпя Съни и себе си със сода за хляб, за да успокоя пришките ни.
	— Блю! — изписка Съни. Всъщност искаше да изпищи „Ганс!“, което означава нещо като „Добре, защото пришките ще ме подлудят!“.
	— Блю-блю — изблюка в отговор Клаус, кимайки усърдно с глава към Вайълет, и забърза по коридора.
	Клаус не си свали палтото, обаче не заради алергията си, а защото отиваше на място, където беше студено.
	Когато отвори вратата на библиотеката, той остана изненадан от големите промени там. Ураганният вятър беше отнесъл последните остатъци от стъклото на прозореца, а дъждът бе намокрил някои от удобните столове на леля Джоузефин и оставил по тях тъмни разширяващи се петна. Няколко книги бяха паднали от полиците, вятърът ги бе отнесъл до прозореца, където се бяха просмукали с вода и раздули. Има малко гледки, по-тъжни от една съсипана книга, но момчето нямаше време да тъгува. То знаеше, че капитан Фалшо ще дойде колкото е възможно по-скоро да отведе бодлерчетата, и затова Клаус трябваше незабавно да се залови за работа. Първо извади от джоба си писмото на леля Джоузефин и го сложи на масата, притиснато с книги, за да не го отнесе вятърът. После прекоси бързо помещението до полиците и заоглежда гърбовете на книгите, като търсеше заглавия. Избра три: „Основни правила на граматиката и употребата на препинателните знаци“, „Наръчник за използване на местоименията“ и „Правописът и правоговорът на всяка дума, която изобщо е съществувала в нашия език“. Всяка от тези книги беше дебела колкото диня и докато отнасяше трите наведнъж, Клаус направо залиташе. Със силно бум той ги тръшна върху масата.
	— Блю блю-блю блю блю блю-блю — промърмори си той под нос, намери химикалка и се залови за работа.
	В една библиотека обикновено е много приятно да се работи следобед, обаче не и когато прозорецът й е строшен, а навън приближава ураган. Вятърът духаше все по-студен и по-студен, дъждът валеше все по-силно и по-силно и помещението ставаше все по-неприятно и по-неприятно. Но Клаус не обръщаше внимание на всичко това. Той отвори трите книги и почна да си взима изобилно — думата „изобилно“ тук означава „извънредно много“ — бележки, като често спираше, за да очертае с кръгче някоя част от онова, което леля Джоузефин беше написала. Навън започна да гърми и при всеки тътен на гръмотевиците цялата къща се разтрисаше, но Клаус продължаваше да прелиства страници и да записва разни неща. После, докато навън просветваха мълнии, той спря и седя дълго, загледан в писмото с напрегнато сбърчени вежди. Най-сетне написа две думи в долния край на писмото на леля Джоузефин, толкова съсредоточен в това, което правеше, че когато Вайълет и Съни влязоха в библиотеката и извикаха името му, едва не подскочи от стола.
	— Блю блю стреснахте! — кресна той с разтуптяно сърце и малко по-малко подут език.
	— Съжалявам — каза Вайълет. — Не исках да те стресна.
	— Изблюпахте блю се със сода блю блю? — попита той.
	— Не — отговори Вайълет. — Не можахме да се изкъпем със сода за хляб. Леля Джоузефин няма сода за хляб, защото никога не включва фурната, за да изпече нещо. Направихме си обикновена баня. Но това няма значение. А ти какво прави в тази мразовита стая? Защо си надраскал кръгчета по цялото писмо на леля Джоузефин?
	— Блюблючавах граматика — отвърна той и посочи книгите.
	— Блю? — изписка Съни, което вероятно означаваше „Глю?“, което пък означаваше нещо като „Защо хабиш ценно време да изучаваш граматика?“.
	— Блющото — взе да обяснява Клаус нетърпеливо — мисблю, че блюблю Джоузефин ни е оставиблю съобщение в прощаблюното си писмо.
	— Била е нещастна и се е хвърлила през прозореца — каза Вайълет и потрепери от вятъра. — Какво друго съобщение може да има?
	— Има прекаблюно много граматически и правописни грешки в писмото — продължи да обяснява Клаус. — Блюблю Джоузефин обичаше граматиката и никога не би направиблю тоблюкова много грешки, освен ако е имаблю причина. Ето, това правих. Отбеблюзах всички грешки.
	— Блю — каза Съни, което означаваше нещо подобно на „Моля те, продължавай, Клаус.“
	Клаус избърса няколко дъждовни капки от очилата си и погледна надолу към своите бележки.
	— Добре. Вече знаем, че още в първото изречение тя изпоблюзва грешно местоимение: „неговия“ вместо „своя“. Мисблю, че това е, за да привблюче нашето внимание. Нещо като пътния знак с удивитеблюна, който значи „Внимание“. Но виж второто изречение. „Всичко е безмислено“, а думата е „без-{e}с{/e}-мислено“ със „с“. После: „Когато прочетете това писмо, цялото срадание ще е вече зарад мен“. Тук имаме „страдание“ без „т“ и „зарад“, когато тя явно иска да каже „_зад_ мен“. И след това: „Сърцето ми е смразено сякаж в скреж и животът ми се струва непо-{e}ло{/e}-сим.“ — Той се постара да произнесе „л“-то правилно.
	— А всъщност е непо-{e}но{/e}-сим, разбира се — рече Вайълет.
	— Не е само това — продължи Клаус. — „Сякаж“ е написано с „ж“ вместо с „ш“. Знаеш колко много държеше блюблю Джоузефин на правописа.
	— Вярно — спомни си Вайълет. — Учеше ни точно тук, в тази стая. Казваше, че правописът е много важно нещо.
	— Затова мисблю, че тези грешки не са сблючайни — заяви Клаус.
	— Добре — каза Вайълет и взе да брои на пръстите си, — дотук имаме шест грешки, но за мене те все още не означават нищо.
	— Не означаваха и за мен — отговори Клаус. — Обаче виж по-нататък: „Зная, че нъвярно не разбирате какво е докарало една _вдовсваща_ жена до тази отчаяна по-{e}стъпка{/e}.“ Много стават. „Нъвярно“ вместо „н-{e}а{/e}-вярно“ и „вдовстваща“ без „т“ в средата.
	— Наистина — съгласи се Вайълет. — Просто необяснимо… след всичко, което ни е говорила.
	— Именно — каза Клаус. — Но има още. Какво мислиш за изречението: „А тази — браво! — как се боя да не се пръсна на милион парчета!“. Заради него направо ми идваше да се откажа от цялата работа, ама все пак го разгадах. Помниш ли какво ни каза тя, когато ни развеждаше из къщата? Че се страхувала от бравите, защото можели да се пръснат на милион парчета.
	— Да, така беше — промълви Вайълет.
	— В това изречение всъщност пише: „А тази _брава_ — пак се боя да не се пръсне на милион парчета.“ Замествам в „браво“ „о“ с „а“, в „как“ вместо „к“ слагам „п“ и „пръсна“ става „пръсне“.
	— Не ми го побира умът. Какво съобщение може да има в тези грешки, Клаус? Да не си внушаваш нещо? — попита Вайълет.
	— Остави ме да завърша — каза Клаус. — Открих още грешки. Написала е „… заметната с _плата_ на вечността“, а изразът гласи „с _плаща_ на вечността“, тоест „плащ“ като „наметало“. Добре че го прочетох някъде! След това пише „_мойто_ последно желание“ вместо „_моето_ последно желание“ и „обвързващ _контакт_“, а се казва „обвързващ _контракт_“.
	— Койк! — изпищя Съни, което означаваше „Като мисля за всичко това, ми се завива свят!“.
	— И на мен, Съни — рече Вайълет, взе сестричката си и я сложи да седне на масата. — Но нека го оставим да завърши.
	— Има само още една грешка — каза Клаус, вдигнал един пръст. — „Помнете ме с добро, макар че сторих _ужосно_ нещо.“ Кой би написал „_ужасно_“ с „о“ вместо с „а“, ако нямаше някакъв умисъл?
	— И какво от това? — попита Вайълет. — Какъв умисъл може да има в тези грешки?
	Клаус се усмихна и показа на сестрите си двете думи, които беше написал най-долу на писмото.
	— Страшната пещера — прочете той на глас.
	— Страшна рещеп? — попита Съни, което означаваше „Страшна _какво_?“.
	— Страшната пещера — повтори Клаус. — Ако подредим всички букви от грешките, излиза това. Вижте сега: почваме с изпуснатото „__С__“ в „безсмислено“, „__Т__“ от „страдание“, „__Р__“ и „__А__“ от „зарад“, което трябва да е „зад“, „__Ш__“ вместо „ж“ в „сякаш“, „__Н__“ вместо „л“ в „непоносим“, „__А__“ вместо „ъ“ в „навярно“, липсващото „__Т__“ във „вдовстваща“ и „__А__“ вместо „о“ в „брава“. Сега вече имаме __СТРАШНАТА__. После взимаме „__П__“, което замества „к“ в „как“, „__Е__“ вместо „а“ в „пръсне“, „__Щ__“ от „плаща“, „__Е__“ от „моето“, „__Р__“ от „контракт“ и „__А__“, което сложихме в „ужасно“ вместо написаното „о“. Това прави __ПЕЩЕРА __и цялото е __СТРАШНАТА ПЕЩЕРА__. Леля Джоузефин е знаела, че прави грешки, защото ги е правила умишлено, и е знаела, че ще ги забележим. Оставила ни е известие и известието е Страшната…
	Силен порив на вятъра нахлу през разбития прозорец, прекъсна Клаус и разтресе библиотеката като маракаси — така се наричат едни тракащи ударни инструменти, използвани в латиноамериканската музика. Всичко в библиотеката дрънчеше лудешки, докато вятърът се вихреше из нея. Столове и табуретки се прекатурваха и падаха на пода, а краката им стърчаха във въздуха. Полиците се тресяха толкова силно, че някои от най-тежките книги от сбирката на леля Джоузефин се изтърсиха в локви дъждовна вода на пода. А сираците Бодлер бяха повалени грубо, когато една ярка мълния раздра притъмняващото небе.
	— Да се махаме оттук! — Вайълет надвика трясъка на гръмотевицата и грабна брат си и сестра си за ръцете.
	Вятърът духаше толкова силно, че бодлерчетата имаха чувството, сякаш изкачват огромна стръмнина, а не че вървят към вратата на библиотеката. Когато затвориха тази врата зад себе си, сираците се бяха задъхали и спряха разтреперани в коридора.
	— Горката леля Джоузефин — каза Вайълет. — Библиотеката й е напълно съсипана.
	— Но аз трябва да се върна там — възропта Клаус и размаха писмото. — Тъкмо открихме, че леля Джоузефин иска да каже „Страшната пещера“, и ни е нужна библиотека, за да открием повече.
	— Не тази библиотека — изтъкна Вайълет. — В тази библиотека има само книги по граматика. Трябват ни нейните книги за езеро Лакримозо.
	— Защо? — попита Клаус.
	— Защото бас държа, че Страшната пещера се намира именно там — отговори Вайълет, — край езеро Лакримозо. Помниш ли как тя каза, че познавала всеки остров в неговите води и всяка пещера по бреговете му? Бас държа, че Страшната пещера е една от тези пещери.
	— Но защо нейното тайно съобщение ще е свързано с някаква си пещера? — зачуди се Клаус.
	— Толкова си бил зает да разгадаеш съобщението — каза Вайълет, — че не си разбрал какво означава то. Леля Джоузефин не е мъртва. Тя просто иска хората да мислят, че е мъртва. Обаче е искала да съобщи на нас, че се е скрила. Трябва да намерим книгите й за езеро Лакримозо и да видим къде е Страшната пещера.
	— Но първо трябва да узнаем къде са книгите — рече Клаус. — Тя ни каза, че ги е скрила, помниш ли?
	Съни изписка нещо в знак на съгласие, но брат й и сестра й не я чуха заради трясъка на една гръмотевица.
	— Я да видим — взе да размишлява Вайълет. — Къде би скрил човек нещо, ако не иска то да му се мярка пред очите?
	Сираците Бодлер се умълчаха. Мислеха си за местата, където бяха крили неща, които не искаха да им се мяркат пред очите, докато живееха още с родителите си в къщата на семейство Бодлер. Вайълет се сети за един автоматичен акордеон, който беше изобретила и който издаваше толкова ужасни звуци, та го бе скрила, за да не й напомня за неуспеха й. Клаус си припомни една книга за Френско-пруската война, която беше толкова трудна, та я беше скрил, за да не го подсеща, че още не е достатъчно голям да я прочете. А Съни се сети за един камък, прекалено твърд дори за най-острия й зъб, и как го беше скрила, за да не я боли вече челюстта от постоянните опити да му види сметката. И трите сирачета Бодлер си спомниха скривалището, което бяха избрали.
	— Под леглото — каза Вайълет.
	— Под леглото — съгласи се Клаус.
	— Сика ити — съгласи се и Съни и без дума повече трите деца се втурнаха по коридора към спалнята на леля Джоузефин.
	Обикновено не е учтиво да влезеш в нечия стая, ако не си почукал предварително, но можеш да направиш изключение, когато този човек е мъртъв или се представя за мъртъв, та бодлерчетата влязоха, без да се поколебаят.
	Спалнята на леля Джоузефин приличаше на тази на сираците, с морскосиньо покривало на леглото и камара консервени кутии в ъгъла. Имаше малък прозорец с изглед към хълма, разкалян от дъжда, а върху нощната масичка стоеше купчина нови книги по граматика, които леля Джоузефин не беше почнала да чете и — с тъга го казвам — никога нямаше да прочете. Но единственото място в стаята, което интересуваше децата, беше под леглото, и тримата коленичиха на пода, за да надникнат там.
	Леля Джоузефин очевидно притежаваше сума неща, които не искаше да й се мяркат повече пред очите. Под леглото имаше тенджери и тигани, които не искаше да вижда, тъй като й напомняха за печката. Имаше некрасиви къси чорапки, подарени й от някого, но прекалено грозни за пред хорски очи. Бодлерчетата се натъжиха, когато видяха и една фотография в рамка, изобразяваща добродушен наглед мъж с шепа солети в едната ръка и издадени напред устни, сякаш свирука. Това беше Айк и децата се досетиха, че леля Джоузефин е сложила снимката му там, защото й е ставало прекалено мъчно, когато я е гледала. Но зад една от най-големите тенджери се мъдреше куп книги и сираците веднага посегнаха към него.
	— „Приливите и отливите на езеро Лакримозо“ — прочете Вайълет заглавието на най-горната книга. — Тази няма да ни помогне.
	— „Дъното на езерото Лакримозо“ — прочете Клаус заглавието на следващата. — И тази няма да върши работа.
	— „Лакримозка пъстърва“ — прочете Вайълет.
	— „История на местността Дамоклев пристан“ — прочете Клаус.
	— „Иван Лакримозо — езерният изследовател“ — прочете Вайълет.
	— „Как е създадена водата“ — прочете Клаус.
	— „Лакримозки атлас“ — прочете Вайълет.
	— Атлас? Чудесно! — извика Клаус. — Атласът е книга с географски карти!
	Отвън, пред прозореца, просветна мълния, дъждът се усили и затропа по покрива, сякаш някой хвърляше по него топчета за игра. Без да продумат повече, бодлерчетата отвориха атласа и взеха да прелистват страниците. Видяха карта подир карта на езерото, обаче не успяха да намерят Страшната пещера.
	— Тази книга има четиристотин седемдесет и осем страници — възкликна Клаус, след като погледна последната страница на атласа. — Ще ни отнеме цяла вечност, докато намерим Страшната пещера.
	— Не разполагаме с цяла вечност — каза Вайълет. — Капитан Фалшо вероятно е тръгнал вече насам. Използвай показалеца на края. Търси на „Страшна“.
	Клаус прелисти до показалеца, който — сигурен съм, че знаете — е азбучно подреден списък на всичко, което съдържа една книга, и показва на коя страница се намира то. Клаус плъзна пръста си надолу по колонката на думите със „С“, мърморейки под носа си:
	— Самотен залив, Сбутан остров, Свъсени скали, Слънчево село, Страшна пещера… ето я! Страшна пещера, страница сто и четвърта.
	На бърза ръка Клаус намери вярната страница и се загледа в подробната карта.
	— Страшна пещера, Страшна пещера… къде ли е?
	— Ето я тук! — Вайълет посочи с пръст една мъничка точка на картата, до която пишеше _„Страшна пещера“_. — Точно срещу Дамоклевия пристан и малко западно от Моравия маяк. Да тръгваме.
	— Да тръгваме ли? — попита Клаус. — Как ще прекосим езерото?
	— С кораба „Каприз“ — отговори Вайълет и посочи една линия от точици на картата. — Виж, корабът отива точно до Моравия маяк, а оттам ще продължим пеша.
	— И ще вървим до Дамоклевия пристан в този порой? — попита Клаус.
	— Нямаме друг избор — отвърна Вайълет. — Трябва да докажем, че леля Джоузефин е още жива, иначе ще ни грабне капитан Фалшо.
	— Надявам се тя наистина да е… — започна да казва Клаус, но се прекъсна и посочи прозореца. — Погледнете!
	Вайълет и Съни погледнаха. Прозорецът на спалнята на леля Джоузефин гледаше към хълма и сираците виждаха една от паякоподобните железни кокили, които крепяха къщата, за да не падне в езерото. Обаче децата забелязаха също, че този прът е пострадал тежко от бушуващата буря. На него имаше голям черен белег от изгаряне, без съмнение причинен от мълния, а вятърът бе огънал метала като нелепа дъга. Докато бурята вилнееше около тях, сираците видяха, че прътът с мъка се крепи на мястото си.
	— Тафка! — изпищя Съни, което означаваше „Трябва да се махаме оттук, и то _още сега_!“.
	— Съни е права — каза Вайълет. — Грабни атласа и да бягаме.
	Клаус грабна Лакримозкия атлас, като не му се и помисляше за това, което можеше да се случи, ако все още прелистваха книгата и не бяха вдигнали поглед към прозореца. Когато трите деца станаха, вятърът се разбесня с пълна ярост — израз, който тук означава „разтресе къщата и запрати трите сирачета презглава на пода“. Вайълет се блъсна в един от ъгловите стълбци на леглото и си натърти коляното. Клаус се блъсна в студения радиатор и си натърти стъпалото. А Съни полетя в купа консервени кутии и се натърти по цялото тяло. Докато сираците се мъчеха да станат, стаята сякаш се наклони леко на една страна.
	— Бързо! — изкрещя Вайълет и сграбчи Съни.
	Децата хукнаха по коридора към входната врата. Парче от тавана се беше откъртило, та дъждът шуртеше безспирно върху килима, заливайки сираците, когато притичаха под дупката. Къщата се наклони още повече и децата тупнаха пак на пода. Жилището на леля Джоузефин започна да се свлича от хълма.
	— Бързо! — изкрещя Вайълет повторно и бодлерчетата се запрепъваха по стръмния коридор към вратата, като се плъзгаха в локвите и преплитаха крака, разтреперани от страх. Клаус достигна пръв входната врата и я отвори рязко тъкмо когато къщата пак се разтресе и се наклони още повече, а сетне последва ужасно, толкова ужасно пращене.
	— Бързо! — изкрещя Вайълет още веднъж и децата изпълзяха през вратата навън на хълма, сгушвайки се едно в друго под ледения дъжд. Беше им студено. Беше ги страх. Но се бяха спасили.
	Виждал съм множество удивителни неща в дългата и бурна история на своя живот. Видях коридори, изградени изцяло от човешки черепи. Видях как един вулкан изригна и същинска стена от лава запълзя към селцето в полите му. Видях как жената, която обичах, бе грабната от огромен орел и отнесена във високото му планинско гнездо. Но въпреки това не мога да си представя какво са преживели бодлерчетата, докато са гледали как къщата на леля Джоузефин се сгромолясва в езеро Лакримозо. Според моите проучвания децата наблюдавали в безмълвно удивление как олюпената бяла врата се затръшнала и почнала да се смачква, все едно че някой смачква лист хартия на топка. Казаха ми, че те се притиснали още по-плътно едно в друго, чувайки страховития оглушителен грохот, когато техният дом се откъртил от склона на хълма. Но не мога да ви кажа какво са изпитвали, докато наблюдавали как цялата сграда полита надолу, надолу, надолу и пада в тъмните бурни води на езерото.


>	Глава девета

	{img:prostornijat_prozorec_9.png}
	_Пощенската служба_ на Съединените американски щати си има девиз. И този девиз е: „Нито дъжд, нито суграшица, нито снежна буря не бива да спират доставката на пощата.“ Това значи, че дори когато времето е отвратително и вашият пощальон иска да си остане вкъщи и да се наслади на чаша какао, той въпреки всичко трябва да се облече дебело и да ви донесе писмата. Пощенската служба на Съединените американски щати не позволява на ледените бури да се бъркат в нейните задължения.
	Сираците Бодлер узнаха с прискърбие, че корабът „Каприз“ не се съобразява с подобни принципи. Вайълет, Клаус и Съни бяха изминали с голяма мъка пътя до подножието на хълма. Бурята се усилваше и децата имаха чувството, че вятърът и дъждът искат на всяка цена да ги сграбчат и запратят в побеснелите води на езеро Лакримозо. Вайълет и Съни не бяха успели да грабнат палтата си, когато бягаха от къщата, та трите деца се редуваха да обличат палтото на Клаус, докато се препъваха надолу по наводнения път. Веднъж-дваж край тях мина автомобил и бодлерчетата трябваше бързо да се скрият в калните храсти от страх, че капитан Фалшо идва да ги вземе. Когато най-сетне стигнаха Дамоклевия пристан, зъбите им тракаха и краката им бяха толкова изстинали, че почти не усещаха палците си, а надписът ЗАТВОРЕНО на табелката зад прозорчето на билетната каса беше — както се казва — капката, от която прелива чашата.
	— _Затворено е!_ — извика Клаус, извисил глас от отчаяние и за да надвика урагана Уилям. — Как ще отидем сега до Страшната пещера?
	— Ще изчакаме, докато отворят — отговори Вайълет.
	— Но те няма да отворят, докато не отмине бурята — изтъкна Клаус, — а дотогава капитан Фалшо ще ни е намерил и отвел някъде далеч. Трябва да се доберем колкото е възможно по-скоро до леля Джоузефин.
	— Не виждам как бихме могли — каза Вайълет, която трепереше. — Според атласа пещерата е чак на отсрещната страна на езерото, а не можем да преплуваме такова разстояние в това време.
	— Ентро! — изписка Съни, което означаваше нещо като „Нито пък имаме достатъчно време да заобиколим езерото пешком.“
	— Трябва да има и други лодки и кораби в това езеро — каза Клаус, — освен „Каприз“. Моторници или рибарски лодки, илиии…
	Той проточи последната дума и погледът му срещна очите на неговите сестри. Трите сирачета мислеха едно и също нещо.
	— Или _платноходки_ — завърши Вайълет вместо него. — Капитан Фалшо, платноходки под наем. Той каза, че фирмата му е на самия Дамоклев пристан.
	Бодлерчетата стояха под стрехата на билетната каса и гледаха към далечния край на пустия пристан, където се виждаше много висок железен портал с лъскави шипове по горния край. Над железния портал висеше табела с няколко думи, които не можеха да прочетат, а до табелата, едва забележима в дъжда, стоеше малка барака, през чийто прозорец мъждукаше светлинка. Децата я загледаха с ужас в сърцата. Да влязат в капитан-Фалшовата фирма за даване под наем на платноходки, с цел да намерят леля Джоузефин, би било все едно, че влизат в бърлогата на лъва, за да избягат от лъва.
	— Не можем да отидем там — каза Клаус.
	— Обаче трябва — отсече Вайълет. — Знаем, че капитан Фалшо не е там, защото или е на път към къщата на леля Джоузефин, или все още е в „Тревожния клоун“.
	— Но онзи, който е там — възрази Клаус и посочи мъждукащата светлинка, — няма да ни позволи да наемем платноходка.
	— Той няма да знае, че сме децата Бодлер — отговори Вайълет. — Ще кажем на онзи, който е там, че сме децата Джоунс и искаме да се разходим с платноходка.
	— В разгара на урагана? — попита Клаус. — Няма да ни повярва.
	— Ще трябва — каза Вайълет твърдо (дума, която тук означава „сякаш си вярваше, макар да не беше съвсем сигурна“) — и поведе брат си и сестра си към бараката.
	Клаус притисна атласа плътно до гърдите си, а Съни, която беше на ред за палтото на Клаус, се загърна с него и малко по-късно бодлерчетата зъзнеха под табелата с надпис:
C>
#	КАПИТАН ФАЛШО
#	— ПЛАТНОХОДКИ ПОД НАЕМ —
#	ВСЯКА ЛОДКА С НЕЙНО ПЛАТНО.
C$
	Обаче високият железен портал беше здраво заключен и бодлерчетата спряха там, неуверени дали да влязат в бараката.
	— Хайде да погледнем — прошепна Клаус и посочи един прозорец.
	Но прозорецът беше прекалено нависоко, за да го използват той или Съни. Застанала на пръсти, Вайълет надникна вътре и от пръв поглед разбра, че няма начин да наемат платноходка.
	Бараката беше много тясна, с място само за малко бюро и една-единствена крушка, която излъчваше мъждивата светлина. Но до бюрото, заспал на стола си, седеше човек — толкова едър, та изглеждаше, сякаш в бараката има огромен мехур, който хърка с бутилка бира в едната ръка и връзка ключове — в другата. Докато човекът хъркаше, бутилката се тресеше, ключовете дрънчаха, а вратата на бараката изскърца и се открехна три-четири сантиметра, но въпреки че тези звуци бяха доста призрачни, не те изплашиха Вайълет. Това, което изплаши Вайълет, беше, че никой не би могъл да различи дали този човек е мъж, или жена. По света няма много такива хора и Вайълет позна кое е това същество. Вие може би сте забравили зловещите другари на Граф Олаф, но бодлерчетата ги бяха виждали в плът и кръв — мнооого плът що се отнася до това създание — и ги помнеха всичките с всичките им отвратителни подробности. Тези хора бяха грубияни, те бяха подли и правеха всичко, което Граф Олаф — или в този случай капитан Фалшо — им кажеше да направят, и сираците никога не знаеха кога ще се появят. А сега едно от тези същества се бе появило точно тук в бараката — опасно, коварно и хъркащо.
	Лицето на Вайълет трябва да бе издало разочарованието й, защото веднага след като тя погледна, Клаус попита:
	— Какво не е наред? Искам да кажа — освен урагана Уилям, освен че леля Джоузефин се преструва на мъртва, освен че капитан Фалшо ни преследва и всичко останало.
	— Един от помагачите на Граф Олаф е в бараката — каза Вайълет.
	— Кой от тях? — попита Клаус.
	— Онова същество, дето не прилича нито на мъж, нито на жена — отговори Вайълет.
	Клаус потръпна.
	— То е най-страшното.
	— Не съм съгласна — възрази Вайълет. Според мен най-страшен е плешивият.
	— Васс! — прошепна Съни, което вероятно означаваше „Хайде да говорим друг път по този въпрос.“
	— Той или тя видя ли те? — попита Клаус.
	— Не — отвърна Вайълет. — Той или тя спи. Но той или тя държи връзка ключове. Бас държа, че ще ни трябват, за да отключим портала и да си вземем платноходка.
	— Искаш да кажеш, че ще откраднем платноходка? — попита Клаус.
	— Нямаме друг избор — заяви Вайълет.
	То се знае, че кражбата е престъпление и освен това — много неучтива постъпка. Но като повечето неучтиви постъпки тя е простима при известни обстоятелства. Кражбата не е простима ако, да речем, в един музей току решиш, че определена картина би изглеждала по-добре в твоята къща, просто грабнеш картината и я отнесеш там. Но ако си много, много гладен и нямаш никаква възможност да получиш пари, може да е простимо да грабнеш картината, да си я отнесеш вкъщи и да я изядеш.
	— Трябва колкото може по-бързо да стигнем до Страшната пещера — продължи Вайълет, — а единственият начин да го направим е, като откраднем платноходка.
	— Това го знам — каза Клаус, — но как ще вземем ключовете?
	— Нямам представа — призна Вайълет. — Вратата скърца и се страхувам, че ако я отворим по-широко, той или тя ще се събуди.
	— Би могла да се вмъкнеш през прозореца — предложи Клаус, — като се качиш на раменете ми. Съни може да стои на стража.
	— Но _къде_ е Съни? — попита Вайълет притеснено.
	Двамата с Клаус погледнаха надолу към земята и видяха там палтото на Клаус, Захвърлено във вид на малка купчина. Плъзнаха поглед по дължината на пристана и видяха само билетната каса на кораба „Каприз“ и разпенените води на езерото, които потъмняваха в сумрака на късния следобед.
	— Няма я! — извика Клаус, но Вайълет сложи пръст на устните си и застана на палци, за да погледне пак през прозореца.
	Съни тъкмо пълзеше през открехнатата врата на бараката, като се стараеше да направи телцето си по-плоско, за да не отвори вратата повече.
	— Тя е вътре — измърмори Вайълет.
	— В бараката? — ахна Клаус в ужас. — О, не! Трябва да я спрем.
	— Пълзи много бавно към онова същество — прошепна Вайълет, която се страхуваше дори да примигне.
	— Обещахме на родителите си да се грижим за нея — каза Клаус. — Не можем да я оставим да прави това.
	— Посяга към ключодържателя — промълви Вайълет задъхано. — Изважда връзката ключове внимателно от ръката на съществото.
	— Не ми казвай нищо повече — рече Клаус, когато една мълния профуча по небето. — Не, кажи ми. Какво става?
	— Тя взе ключовете — отговори Вайълет. — Слага ги в устата си, за да ги държи. Пълзи обратно към вратата. Прави се плоскичка и изпълзява навън.
	— Значи успя! — каза Клаус смаяно.
	Съни пълзеше тържествуващо към сираците с ключовете в уста.
	— Вайълет, тя успя — повтори Клаус и прегърна Съни, а в същия миг в небето отекна оглушително _буум!_
	Вайълет се усмихна на Съни, но усмивката й застина, когато тя пак надникна в бараката. Гръмотевицата беше събудила човека на Граф Олаф и Вайълет наблюдаваше в отчаяние как съществото оглежда празната си ръка, в която беше държало ключовете, после — пода, където Съни беше оставила малки пълзящи следи от дъждовна вода, и най-сетне поглежда към прозореца и право в очите на Вайълет.
	— Тя е будна! — изпищя Вайълет. — Той е буден! То е будно! Бързо, Клаус, отвори портала, пък аз ще се опитам да му отвлека вниманието.
	Без да продума, Клаус взе ключодържателя от устата на Съни и се втурна към високия железен портал. На халката висяха три ключа — един тънък, един дебел и един със зъбци, подобни на лъскавите шипове над главите на децата. Момчето сложи атласа на земята и взе да опитва тънкия ключ в ключалката точно когато помощникът на Граф Олаф изтрополи навън от бараката.
	Със свито сърце Вайълет застана пред съществото и отправи към него престорена усмивка.
	— Добър ден — каза тя, като не знаеше дали да добави „господине“ или „госпожо“. — Като че ли съм се залутала из този пристан. Бихте ли ми показали пътя към кораба „Каприз“?
	Човекът на Граф Олаф не отговори, а продължи да влачи крака към сираците. Тънкият ключ влезе в ключалката, обаче не помръдна и Клаус направи опит с дебелия.
	— Извинете — каза Вайълет, — не ви чух. Бихте ли ми показали…
	Без да продума, огромното същество сграбчи Вайълет за косата и с един замах я метна през вонящото си рамо, както човек носи раница. Клаус не успя да вкара дебелия ключ в ключалката и взе да пробва назъбения тъкмо когато съществото грабна Съни с другата си ръка и я вдигна, както човек държи фунийка със сладолед.
	— _Клаус!_ — изпищя Вайълет. — _Клаус!_
	Назъбеният ключ също не искаше да влезе в ключалката. Крайно притеснен, Клаус взе да разклаща железния портал. Вайълет риташе съществото отзад, а Съни го хапеше по китката, но то беше толкова бробдингнагско* — дума, която тук означава „невероятно яко“, — че децата му причиняваха само нищожна болка — израз, който тук означава „не му причиняваха никаква болка“. Създанието затропа към Клаус, като държеше здраво другите две сирачета. Отчаяно, момчето пъхна пак тънкия ключ в ключалката и за изумление и облекчение на Клаус той се завъртя и големият железен портал се отвори. Само на два-три метра оттам за кея бяха привързани с дебели въжета шест платноходки. Платноходки, които можеха да ги отнесат при леля Джоузефин! Но Клаус бе закъснял. След миг усети как нещо го сграбчи отзад за ризата и той бе вдигнат във въздуха. Нещо лигаво почна да тече по гърба му и Клаус осъзна с ужас, че съществото го държи с устата си.
	[* Бробдингнагско — от Бробдингнаг, страната на великаните в романа „Пътешествията на Гъливер“ от Джонатан Суифт, ирландски писател (1667–1745). — Б.пр.]
	— Пуснете ме долу! — развика се Клаус. — Пуснете ме долу!
	— Пуснете ме долу! — крещеше и Вайълет. — Пуснете ме долу!
	— Пода криш! — пищеше и Съни. — Пода криш!
	Ала тромавото същество не го беше грижа за желанията на сираците Бодлер. С големи плюкащи крачки то се обърна и понесе децата обратно към бараката. Те чуваха шляпащия звук на дебелите му крака, които пляскаха през дъжда — _жвак, жвак, жвак, жвак_. Но после вместо поредното _жвак_ прозвуча едно _фююит_, когато съществото настъпи атласа на леля Джоузефин, който се плъзна изпод краката му. Помощникът на Граф Олаф размаха ръце, за да запази равновесие, като изтърва Вайълет и Съни, а после падна на земята, отваряйки уста от изненада, при което изтърва и Клаус. Тъй като бяха в сравнително добро физическо състояние, сираците се изправиха много по-бързо от гнусното същество и се втурнаха през отворения портал към най-близката платноходка. Създанието се помъчи да стане и да ги подгони, обаче Съни беше успяла да прехапе въжето, с което лодката бе привързана за кея. Докато съществото стигне до железния портал с шиповете, сираците плаваха вече по бурните води на езеро Лакримозо. В мъждивата светлина на късния следобед Клаус избърса от корицата на атласа мръсотията от крака на съществото и заразглежда картата. Леля-Джоузефинината книга с географски карти ги спаси веднъж, когато им показа местоположението на Страшната пещера, а сега ги беше спасила отново.


>	Глава десета

	{img:prostornijat_prozorec_10.png}
	_Добрите хорица_, които издават тази книга, изпитват една тревога и я споделиха с мен. Тревогата е, че читатели като вас ще четат моята история за сираците Бодлер и ще се опитат да им подражават, като извършат някои от нещата, които вършат те. Затова на туй място в разказа, за да умилостивя издателите — думата „умилостивя“ тук означава „да ги накарам да не си скубят повече косите от тревога“ — позволете ми да ви дам един съвет, въпреки че не знам нищичко за вас. Този съвет е следният: Ако някога ви се наложи да се доберете спешно до Страшната пещера, при никакви обстоятелства недейте да крадете платноходка и не правете опит да преплавате с нея езеро Лакримозо по време на ураган, защото е много опасно и шансовете ви да оцелеете са практически равни на нула. А най-малко бива да правите това, ако — като сираците Бодлер — имате само бегла представа как се управлява платноходка.
	Помощникът на Граф Олаф, застанал на кея, размахвайки месест пестник, ставаше все по-малък и по-малък, докато вятърът отнасяше платноходката от Дамоклевия пристан. Ураганът Уилям беснееше около тях, а Вайълет, Клаус и Съни се заеха да огледат платноходката, която току-що бяха откраднали. Тя беше доста малка, с дървени седалки и яркооранжеви спасителни жилетки за петима души. От върха на мачтата — дума, която означава „високият дървен стълб, издигащ се насред лодката“ — висеше мръсно бяло платно, управлявано с множество въжета, а на дъното лежаха две дървени гребла, в случай че няма вятър. В задния край имаше лост с дръжка, за да се движи насам-натам, а под една от седалките стоеше лъскава метална кофа за изгребване на водата, в случай че лодката пропуска. Видяха и дълъг прът с рибарска мрежа на единия край, малка въдица с остра кука и ръждясал далекоглед, който се използва при навигиране. Трите деца с мъка навлякоха спасителните си жилетки, докато бурните вълни на езеро Лакримозо ги отнасяха все по-далеч и по-далеч от брега.
	— Четох една книга за управляване на платноходка — провикна се Клаус над воя на урагана. — Трябва да използваме платното, за да прихванем вятъра. После той ще ни бута накъдето искаме.
	— А този лост се нарича румпел — извика Вайълет. — Запомних го, когато разглеждах едни корабни чертежи. Румпелът контролира руля, който е под водата и насочва кораба. Съни, седни отзад и се заеми с румпела. Клаус, дръж атласа, за да знаем накъде отиваме, а пък аз ще се опитам да действам с платното. Мисля, че ако дърпам _това_ въже, ще контролирам платното.
	Клаус прелисти влажните страници на атласа до страница сто и четвърта.
	— Нататък — извика той и посочи надясно. — Слънцето залязва там, значи трябва да е запад.
	Съни забърза към задния край на платноходката и сложи ръчичките си върху румпела тъкмо когато една вълна блъсна лодката и опръска детето с пяна.
	— Карг тем! — провикна се Съни, което означаваше нещо като „Ще движа румпела по _този_ начин, за да насочвам платноходката според напътствията на Клаус.“
	Дъждът плющеше около тях, вятърът виеше и една малка вълна плисна през борда, но за изненада на сираците платноходката се движеше точно в посоката, в която те искаха да се движи. Ако в този момент бяхте се натъкнали на трите бодлерчета, бихте рекли, че животът им прелива от радост и щастие, защото — макар да бяха изтощени, мокри и в много голяма опасност — те избухнаха в смях заради своя успех. Бяха толкова облекчени, че най-сетне им е провървяло в нещо, та се смееха, сякаш се намираха в цирка, а не сред езеро, сред ураган и сред голяма беда.
	Докато бурята проявяваше силата си, като заливаше платноходката с вълни и изстрелваше мълнии над главите им, бодлерчетата управляваха малката лодка през обширното тъмно езеро. Вайълет дърпаше въжетата насам и натам, за да прихване вятъра, който постоянно менеше посоката си, както са склонни да правят ветровете. Клаус не откъсваше очи от атласа и се грижеше да не се отклонят от курса си и да не се отправят към Враждебния въртоп или към Злостните зъбери. А Съни поддържаше платноходката в изправено положение, като завърташе румпела, щом Вайълет й даваше знак. И тъкмо когато вечерта премина в нощ и стана прекалено тъмно, за да се разчита атласът, бодлерчетата видяха бледоморава примигваща светлина. Сираците открай време смятаха светлолилавия цвят за сладникав, но сега за пръв път се зарадваха да го видят. Това означаваше, че платноходката наближава Моравия маяк и че скоро ще пристигнат в Страшната пещера. Бурята най-после стихна (думата „стихна“ тук означава „спря“, а не „млъкна“), а облаците се разкъсаха и откриха почти пълната луна. Децата трепереха в прогизналите си дрехи, вперили очи в успокояващите се вълни на езерото и във водовъртежите на мастилените му дълбини.
	— Всъщност езеро Лакримозо е много красиво — обади се Клаус умислено. — Не го бях забелязал досега.
	— Синд — съгласи се Съни и коригира леко румпела.
	— Предполагам, че не сме го забелязали заради леля Джоузефин — каза Вайълет. — Свикнахме да виждаме езерото през нейните очи.
	Тя взе далекогледа, взря се през него и успя да види брега.
	— Мисля, че виждам маяка ей там. Точно до него има тъмна дупка в скалата. Трябва да е устата на Страшната пещера.
	И наистина, докато платноходката наближаваше, децата можаха да различат Моравия маяк и устата на съседната пещера, но надзъртайки във вътрешността й, не видяха никаква следа от леля Джоузефин, нито пък нещо друго. По дъното на лодката почнаха да стържат камъни, което означаваше, че са в много плитки води, и Вайълет изскочи навън, за да изтегли платноходката на каменистия бряг. Клаус и Съни излязоха от лодката и свалиха спасителните си жилетки. После застанаха пред устата на Страшната пещера и спряха нерешително. Отвън имаше табела, на която пишеше, че пещерата се продава, и сираците не можеха да си представят кой би пожелал да купи такова фантасмагорично — думата „фантасмагорично“ тук означава „всичките зловещи и страховити думи, за които се сещате, взети заедно“ — място. Устата на пещерата беше цялата поръбена с остри камъни, наподобяващи зъбите в устата на акула. Точно отвъд входа децата виждаха странни бели скални образувания, разтопени и усукани едно с друго, та приличаха на мухлясало мляко. Подът на пещерата беше светъл и прашен, сякаш е от варовик. Обаче не тази гледка накара децата да спрат. Спря ги един пронизителен трептящ вой, безнадежден и залутан звук, странен и зловещ като самата Страшна пещера.
	— Какъв е този звук? — попита Вайълет притеснено.
	— Просто вятърът, предполагам — отговори Клаус. — Четох някъде, че когато вятърът духа през тесни процепи, каквито има в пещерите, може да издава призрачни звуци. Няма нищо страшно.
	Сираците не помръдваха. Звукът не преставаше.
	— И все пак ме е страх — каза Вайълет.
	— Мен също — рече Клаус.
	— Джунк — извика Съни и навлезе пълзешком в устата на пещерата.
	Вероятно искаше да каже нещо от рода на „Не сме прекосили с крадена платноходка езеро Лакримозо сред урагана Уилям само за да застанем притеснени пред устата на пещерата.“ Сестра й и брат й трябваше да се съгласят с нея и да я последват. Вътре воят се усили, защото отекваше от стените и от скалните образувания, и бодлерчетата разбраха, че не вятърът издава този звук. Издаваше го леля Джоузефин, която седеше в един ъгъл на пещерата и ридаеше, захлупила лице в ръцете си. Тя плачеше толкова сърцераздирателно, та дори не беше забелязала, че децата Бодлер са влезли в пещерата.
	— Лельо Джоузефин — каза Клаус неуверено, — дойдохме.
	Леля Джоузефин вдигна глава и тримата видяха, че лицето й е мокро от сълзи и омацано с вар от пещерата.
	— Разгадали сте го — рече тя, като избърса очите си и стана. — Знаех, че можете да го разгадаете — добави и прегърна всяко бодлерче поотделно.
	Тя загледа Вайълет, после — Клаус и после — Съни и сираците я гледаха и откриха, че самите те са се просълзили, докато поздравяваха своята настойница. Като че ли не бяха повярвали напълно, че смъртта на леля Джоузефин е лъжлива, докато не я видяха жива със собствените си очи.
	— Знаех, че сте умни деца — каза леля Джоузефин. — Знаех, че ще разчетете съобщението ми.
	— Всъщност Клаус го разгада — призна Вайълет.
	— Но Вайълет знаеше как се управлява платноходка — рече Клаус. — Без Вайълет никога нямаше да стигнем дотук.
	— А Съни открадна ключовете — каза Вайълет — и държеше румпела.
	— Е, радвам се, че и тримата успяхте да дойдете — увери ги леля Джоузефин. — Оставете ме само да си поема дъх и ще ви помогна да си внесете нещата.
	Децата се спогледаха.
	— Какви неща? — попита Вайълет.
	— Багажът ви, естествено — отвърна леля Джоузефин. — И се надявам да сте донесли храна, защото запасите, които донесох аз, са на привършване.
	— Не носим никаква храна — каза Клаус.
	— Никаква храна? — възкликна леля Джоузефин. — Но как, за Бога, смятате да живеете с мен в тази пещера, щом не сте донесли храна?
	— Не сме дошли тук, за да живеем с теб — заяви Вайълет.
	Ръцете на леля Джоузефин политнаха към главата й и тя оправи кока си.
	— Тогава защо сте тук? — попита.
	— Стим! — изпищя Съни, което означаваше „Защото се тревожехме за теб!“.
	— „Стим“ не е изречение, Съни — каза леля Джоузефин строго. — Дано едно от по-големите деца може да ми обясни на разбираем език защо сте тук.
	— Защото капитан Фалшо почти ни беше хванал в лапите си! — извика Вайълет. — Всички мислеха, че си мъртва, а ти беше написала в завещанието си да бъдем предадени на капитан Фалшо.
	— Той ме принуди да го направя — изхленчи леля Джоузефин. — Онази вечер, когато ми се обади по телефона, той призна, че наистина е Граф Олаф. Каза ми да напиша завещание, според което вие, деца, трябва да останете под неговите грижи. Каза, че ако не напиша каквото ми е заповядал, ще ме удави в езерото. Толкова се изплаших, че веднага се съгласих.
	— Защо не се обади на полицията? — попита Вайълет. — Защо не се обади на господин Поу? Защо не се обади на някого, който би помогнал?
	— Знаете защо — каза леля Джоузефин сърдито. — Страх ме е да си служа с телефона. Та аз тъкмо започвах да се уча да вдигам слушалката. Далеч не съм готова да използвам бутоните с цифри. Но във всеки случай нямаше нужда да се обаждам на никого. Хвърлих една табуретка през прозореца и после се измъкнах от къщата. Оставих ви писмото, за да знаете, че не съм действително мъртва, но прикрих съобщението си, за да не разбере капитан Фалшо, че съм избягала от него.
	— Защо не ни взе със себе си? Защо ни остави и заряза съвсем сами? Защо не ни защити от капитан Фалшо? — попита Клаус.
	— Не е правилно — заяви леля Джоузефин — да се каже „Защо ни остави и заряза съвсем сами“. Казва се или „Защо ни заряза?“ или „Защо ни остави съвсем сами?“, обаче не двете заедно. Разбрахте ли?
	Бодлерчетата се спогледаха с тъга и гняв. Бяха разбрали. Бяха разбрали, че леля Джоузефин е по-загрижена за езиковите грешки, отколкото за живота на трите деца. Бяха разбрали, че тя е толкова погълната от собствените си страхове, та дори не е помислила какво би могло да се случи на тях. Бяха разбрали, че леля Джоузефин се е оказала ужасна настойница, щом ги е оставила съвсем сами в голяма опасност. Бяха разбрали и копнееха повече от всякога техните родители — които никога не биха избягали, оставяйки ги сами — да не бяха загинали в онзи ужасен пожар, с който започнаха всички беди в живота на бодлерчетата.
	— Е, достатъчно уроци по граматика за днес — каза леля Джоузефин. — Щастлива съм, че ви виждам, и сте добре дошли да делите тази пещера с мен. Не вярвам капитан Фалшо някога да ни намери тук.
	— Ние няма да останем тук — възрази Вайълет припряно. — Връщаме се в града и ще те вземем със себе си.
	— Дума да не става — отговори леля Джоузефин. — Прекалено ме е страх от капитан Фалшо, за да го срещна лице в лице. След всичко, което ви е сторил, бих рекла, че и вие ще се страхувате от него.
	— Наистина се страхуваме от него — заяви Клаус, — но ако докажем, че всъщност е Граф Олаф, той ще отиде в затвора. Ти си доказателството. Ако кажеш на господин Поу какво се е случило, Граф Олаф ще бъде осъден и ние ще сме в безопасност.
	— Кажете му го вие, щом като искате — рече леля Джоузефин. — Аз оставам тук.
	— Той няма да ни повярва, ако не дойдеш с нас и не докажеш, че си жива — каза Вайълет.
	— Не, не, не — противеше се леля Джоузефин. — Прекалено много ме е страх.
	Вайълет си пое дълбоко въздух и застана пред изплашената си настойница.
	— Всички ни е страх — заяви тя твърдо. — Страх ни беше, когато срещнахме капитан Фалшо в супермаркета. Страх ни беше, когато мислехме, че си скочила от прозореца. Страх ни беше да си предизвикаме алергични реакции, страх ни беше да откраднем платноходката и ни беше страх да прекосим цялото езеро посред урагана. Но всичко това не ни спря.
	Очите на леля Джоузефин се наляха със сълзи.
	— Не съм крива, че вие сте по-храбри от мен — каза. — Няма да преплавам това езеро. Няма да се обаждам по телефона. Ще остана тук до края на живота си и каквото и да кажете, то няма да ме разколебае.
	Клаус пристъпи напред и изигра своя коз — израз, който означава „каза нещо много убедително, което си беше запазил за края на спора“.
	— Страшната пещера — изтъкна той — е обявена за продан.
	— И какво от това? — попита леля Джоузефин.
	— То означава, че скоро тук ще дойдат хора, за да я огледат. И някои от тези хора — той направи драматична пауза — ще са посредници, които се занимават с продажба на недвижими имоти.
	Устата на леля Джоузефин зина и сираците видяха бледия й гръклян да преглъща от страх.
	— Добре — каза тя най-сетне, като заоглежда пещерата, сякаш някой такъв посредник вече се спотайва в сенките. — Ще дойда.


>	Глава единайсета

	{img:prostornijat_prozorec_11.png}

	— _О, не!_ — възкликна леля Джоузефин.
	Децата не й обърнаха внимание. Най-страшната сила на урагана Уилям беше отминала и докато прекосяваха тъмното езеро, бодлерчетата мислеха, че вече няма почти никаква опасност. Вайълет движеше с лекота платното, тъй като вятърът бе поутихнал. Клаус поглеждаше назад към бледоморавата светлина на маяка и уверено ги насочваше по верния път обратно към Дамоклевия пристан. А Съни движеше румпела, сякаш през целия си живот е била кормчия. Само леля Джоузефин се страхуваше. Беше си сложила две спасителни жилетки вместо една и през няколко секунди възкликваше „О, не!“, въпреки че не се случваше нищо страшно.
	— О, не! — извика пак леля Джоузефин. — И този път го казвам на сериозно.
	— Какво има, лельо Джоузефин? — попита Вайълет отегчено.
	Платноходката се намираше приблизително в средата на езерото. Водата беше що-годе спокойна и фарът все още мъждукаше — една точка бледолилава светлина. Като че ли нямаше никаква причина за безпокойство.
	— Навлизаме в територията на лакримозките пиявици — отговори леля Джоузефин.
	— Сигурен съм, че ще я прекосим невредими — каза Клаус и се взря през далекогледа да провери дали Дамоклевият пристан вече се вижда. — Ти ни обясни, че пиявиците са безобидни и ловят само дребни риби.
	— Освен ако наскоро сте яли — възрази леля Джоузефин.
	— Но откакто ядохме, минаха много часове — каза Вайълет успокоително. — Последното, което сложихме в устата си, бяха ментови бонбони в „Тревожния клоун“. Това беше следобед, а сега е среднощ.
	Леля Джоузефин погледна надолу и се отдръпна от борда на лодката.
	— Аз обаче изядох един банан — промълви тя — точно преди да пристигнете.
	— О, не! — възкликна Вайълет.
	Съни престана да движи румпела и надникна угрижено във водата.
	— Сигурен съм, че няма защо да се тревожим — каза Клаус. — Пиявиците са много дребни животни. Ако бяхме във водата, бихме имали причина да се страхуваме, но мисля, че те няма да нападнат платноходка. Освен това ураганът Уилям може да ги е подплашил и прогонил от тяхната територия. Бас държа, че лакримозките пиявици изобщо няма да се появят.
	Клаус мислеше, че за момента е приключил с говоренето, но в следващия миг добави още едно изречение. А изречението беше:
	— За вълка говорим, пък той — насреща ни.
	Това е израз, който използваме, когато говорим за нещо и то веднага се случва. Ако, например, отидем на пикник и някой каже „Дано не завали сняг“, а в същия миг започне виелица, можем да кажем „За вълка говорим, пък той — насреща ни“, преди да съберем одеялото си и картофената салата и да отидем с колата до някой добър ресторант. Но в случая със сираците Бодлер сигурно можете да отгатнете какво се е случило, за да предизвика Клаус да употреби този израз.
	— За вълка говорим, пък той — насреща ни — каза Клаус, загледан във водата на езерото.
	От развихрената чернота се издигаха мършави създания, едва видими на лунната светлина. Тварите не бяха по-големи от пръст и на пръв поглед изглеждаше, сякаш някой плува в езерото и барабани с пръсти по повърхността на водата. Но повечето хора имат само десет пръста, а в следващите няколко минути се появиха стотици от тези мънички същества и се загърчиха лакомо от всички страни към платноходката. Докато плуваха, лакримозките пиявици издаваха тих шушукащ звук над водата, та сираците Бодлер бяха сякаш обкръжени от хора, които си нашепваха ужасни тайни. Децата наблюдаваха в мълчание как ятото наближава лодката, като всяка пиявица почуква леко по дървото. Мъничките им пиявишки уста се нацупваха от разочарование, след като се опитваха да вкусят от платноходката. Пиявиците са слепи, но не са глупави и лакримозките пиявици разбираха, че не ядат банан.
	— Виждате ли? — каза Клаус притеснено, докато почукването на пиявишките уста продължаваше. — Ние сме в пълна безопасност.
	— Да — присъедини се Вайълет. Тя не беше сигурна, че са в пълна безопасност, никак не беше сигурна, но й се стори най-добре да каже на леля Джоузефин, че са в пълна безопасност. — Ние сме в пълна безопасност — добави тя.
	Почукването продължаваше и постепенно ставаше все по-грубо и по-силно. Чувството на немощ е интересно душевно състояние, защото е способно да извади на бял свят най-лошото у онзи, който изпитва чувство на немощ. Бебетата, които го изпитват, са склонни да повърнат храната си и да направят голяма мръсотия. Гражданите, изпитващи чувство на немощ, са склонни да екзекутират крале и кралици и да създадат демокрация. А нощните пеперуди, които изпитват чувство на немощ, са склонни да се блъскат в електрическите крушки и да напрашат целите абажури. Но за разлика от бебетата, гражданите и нощните пеперуди, пиявиците сами по себе си са много неприятни. Сега, когато лакримозките пиявици почваха да изпитват чувство на немощ, всеки на борда на платноходката искаше да узнае какво ще се случи, когато това чувство извади на бял свят най-лошото у пиявиците. Известно време малките твари се опитваха ли, опитваха да ядат дървото, ала мъничките им зъби всъщност не правеха нищо, освен издаването на неприятен тракащ звук. Но после внезапно всички пиявици се обърнаха и бодлерчетата ги наблюдаваха как се отдалечават от платноходката с гърчещите си движения.
	— Отиват си — рече Клаус обнадеждено, обаче те не си отиваха.
	След като се отдалечиха на значително разстояние, пиявиците внезапно извъртяха малките си тела и се стрелнаха вихрено обратно към лодката. Със силно _дум!_ всички пиявици блъснаха платноходката почти едновременно и тя се люшна застрашително — дума, която тук означава „по такъв начин, че едва не изложи леля Джоузефин и децата Бодлер на смъртна опасност“. Четиримата пътници бяха разлюлени насам-натам и за малко не паднаха във водите на езерото, където пиявиците пак се отдалечаваха, за да подготвят ново нападение.
	— Йеадек! — изпищя Съни и посочи едната страна на лодката.
	„Йеадек“, естествено, не е граматически правилен израз, но дори леля Джоузефин разбра, че най-малкото бодлерче иска да каже „Вижте пукнатината в борда, която направиха пиявиците!“. Пукнатината беше малка, дълга горе-долу колкото молив и широка горе-долу колкото човешки косъм, и беше извита надолу, та изглеждаше сякаш платноходката им се цупи. Ако пиявиците продължаваха да блъскат борда на лодката, нацупеният израз щеше да става още по-нацупен.
	— Трябва да плаваме много по-бързо — заяви Клаус, — иначе тази лодка за нула време ще стане на трески.
	— Но плаването с платно зависи от вятъра — изтъкна Вайълет. — Не можем да накараме вятъра да духа по-силно.
	— Страх ме е! — провикна се леля Джоузефин. — Моля ви, не ме хвърляйте зад борда!
	— Никой няма да те хвърли зад борда — сопна й се Вайълет, но аз със съжаление трябва да ви кажа, че в този случай Вайълет грешеше. — Вземи едното гребло, лельо Джоузефин. А ти, Клаус, вземи другото. Ако използваме платното, румпела и греблата, сигурно ще се движим по-бързо.
	_Дум!_ Лакримозките пиявици блъснаха пак борда, разшириха пукнатината и отново разклатиха платноходката. При удара една пиявица влетя през борда и взе да се гърчи по дъното на лодката, като скърцаше с мъничките си зъби, търсейки храна. Разкривил лице в гримаса, Клаус отиде внимателно до пиявицата и се опита да я ритне зад борда, но тя се вкопчи в обувката му и започна да прегризва кожата. С вик на погнуса Клаус разтърси крака си и пиявицата падна пак на дъното на платноходката, като протягаше малкия си врат и отваряше и затваряше уста. Вайълет грабна дългия прът с рибарската мрежа, загреба пиявицата и я изхвърли зад борда.
	_Дум!_ Пукнатината се разшири достатъчно, за да почне да прониква вода, която образува малка локва на дъното на платноходката.
	— Съни — каза Вайълет, — наблюдавай тази локва. Щом стане по-голяма, вземи кофата и излей водата обратно в езерото.
	— Мофий! — изпищя Съни, което означаваше „Ще го направя, разбира се.“
	Прозвуча онзи шушукащ звук, когато пиявиците отплуваха, за да се засилят и да блъснат отново лодката. Клаус и леля Джоузефин започнаха да гребат с всички сили, а Вайълет нагласи платното, като държеше в ръка мрежата, в случай че на борда попаднат други пиявици.
	_Дум! Дум!_ Този път прозвучаха два силни удара — един отстрани на лодката, другият по дъното, което веднага се спука. Пиявиците се бяха разделили на два отбора, което е добре, ако ще играете футбол, но е зле, ако ви нападат. Леля Джоузефин нададе писък на ужас. Водата сега проникваше в лодката от две места и Съни пусна румпела, за да я излее. Клаус престана да гребе и вдигна греблото, без да продума. По него имаше няколко малки следи от захапване, оставени от лакримозките пиявици.
	— С гребането няма да го бъде — докладва той тържествено на Вайълет. — Ако продължаваме така, от тези гребла няма да остане нищо.
	Вайълет наблюдаваше как Съни пълзи наоколо с пълната кофа.
	— Гребането и без това няма да ни помогне — каза тя. — Лодката потъва. Имаме нужда от помощ.
	Клаус огледа тъмните притихнали води, по които не се виждаше нищо с изключение на платноходката и ятото пиявици.
	— Откъде ще получим помощ насред езерото? — попита той.
	— Трябва да сигнализираме за помощ — отговори Вайълет, бръкна в джоба си и извади една панделка.
	Тя подаде рибарската мрежа на Клаус и си върза косата с панделката, за да не й пада в очите. Клаус и Съни я наблюдаваха. Двамата знаеха, че сестра им си връзва косата по този начин само когато мисли за някакво изобретение, а тъкмо сега имаха наложителна нужда от някакво изобретение.
	— Точно така — каза леля Джоузефин на Вайълет. — Замижи! Това правя и аз, когато съм изплашена, и винаги ми става по-добре, защото така прогонвам страха.
	— Тя не прогонва нищо — обади се Клаус троснато. — Тя се съсредоточава.
	Клаус беше прав. Вайълет се съсредоточаваше с всички сили и си напрягаше ума да измисли подходящ начин да сигнализира за помощ. Сети се за противопожарните аларми. С мигащи светлини и виещи сирени противопожарните аларми бяха чудесен начин да сигнализираш за помощ. Макар и сираците Бодлер за жалост да знаеха, че пожарникарските коли понякога пристигат твърде късно, за да спасят живота на хората, противопожарната аларма все пак е добро изобретение и Вайълет се опитваше да измисли начин да я имитира, като използва материалите около себе си. Трябваше й уред, който да издаде силен звук, за да привлече нечие внимание, и да произведе силна светлина, та съответният човек да знае къде се намират.
	_Дум! Дум!_ Двата отбора пиявици отново блъснаха платноходката и прозвуча плясък, когато в нея нахлу още повече вода. Съни почна да пълни кофата, ала Вайълет се пресегна и я взе от ръцете й.
	— Беро? — изписка Съни, което означаваше „Да не си полудяла?“.
	Но Вайълет нямаше време да отговори „Не, честна дума, не съм.“ Затова каза само:
	— Не. — И с кофата в едната ръка почна да се катери нагоре по мачтата.
	По начало е много трудно да се изкатериш по мачтата на платноходка, но то е три пъти по-трудно, когато ято гладни пиявици разклащат лодката, та позволете ми да ви предупредя, че това е още едно от нещата, които при никакви обстоятелства не бива да се опитвате да правите. Но Вайълет Бодлер беше вундеркинд — немска дума, която тук означава „човек, който е в състояние да се изкатери бързо по мачтите на лодки, нападнати от пиявици“ — и скоро се озова най-горе на клатушкащата се мачта на платноходката. После закачи кофата за дръжката й на върха на мачтата, така че да се люшка насам-натам, както се люшкат камбаните в камбанариите.
	— Не искам да те прекъсвам — извика Клаус, като загреба една разярена пиявица с мрежата и я запрати колкото може по-надалеч, — но лодката наистина потъва. Моля те, побързай.
	Вайълет се разбърза. Бързешком хвана единия край на платното и поемайки си дълбоко въздух, за да се приготви, скочи към дъното на лодката. Точно както се бе надявала, платното се раздра, когато тя полетя надолу, и забави падането й, а в ръцете й остана голямо парче откъснато платнище. По това време в платноходката вече имаше доста вода и Вайълет зашляпа към леля Джоузефин, избягвайки многобройните пиявици, които Клаус изхвърляше от лодката, колкото можеше по-бързо.
	— Трябва ми греблото ти — каза Вайълет, докато увиваше платнището на топка — и мрежата ти за коса.
	— Ще ти дам греблото — отвърна леля Джоузефин и й го подаде. — Но имам нужда от мрежата. Тя ми придържа кока.
	— Дай й мрежата! — кресна Клаус и скочи върху едната от седалките, защото две пиявици се опитаха да го ухапят по коляното.
	— Но мене ме е страх, когато косата ми виси в лицето — изхленчи леля Джоузефин и в същия миг две нови _дум! дум!_ разтресоха лодката.
	— Нямам време да споря с теб! — викна Вайълет. — Опитвам се да спася всички наши животи! Дай ми веднага мрежата!
	— Правилният израз — каза леля Джоузефин — е _„да спася живота на всички ни“_, а не _„всички наши животи“_.
	Но Вайълет беше чула достатъчно. Като тръгна да гази напред, избягвайки две гърчещи се пиявици, най-голямото бодлерче се протегна и дръпна мрежата от главата на леля Джоузефин. После уви намачканата част от платното в мрежата, грабна въдицата и закачи неугледната топка от платнище на рибарската кука. Изглеждаше, сякаш ще хвърля въдицата за някакъв вид риба, която обича да яде платноходки и принадлежности за коса.
	_Дум! Дум!_ Платноходката се наклони на една страна, сетне — на другата. Пиявиците почти си бяха пробили път през борда. Вайълет взе греблото и почна да го трие нагоре-надолу по борда на лодката, колкото можеше по-бързо и силно.
	— Какво правиш? — попита Клаус и хвана три пиявици с един замах на мрежата.
	— Опитвам се да създам триене — отговори Вайълет. — Ако търкам достатъчно силно две парчета дърво, създавам триене. При триенето ще изскочат искри. Когато получа искра, ще подпаля платнището и мрежата и ще ги използвам като сигнал.
	— Искаш да запалиш огън? — извика Клаус. — Но огънят означава още по-голяма опасност.
	— Не и ако размахвам огъня над главата си на въдицата — каза Вайълет. — А това ще правя и ще удрям кофата като камбана, и то би трябвало да е достатъчен сигнал, за да ни докара помощ.
	Тя търкаше ли, търкаше греблото по борда на лодката, обаче не се появяваха никакви искри. Тъжната истина е, че дървото беше прекалено мокро, за да се създаде триене, достатъчно силно за подпалването на огън. Идеята беше добра, но — докато търкаше ли, търкаше без никакъв резултат — Вайълет осъзна, че е била погрешна. _Дум! Дум!_ Вайълет хвърли поглед наоколо към леля Джоузефин и ужасените Клаус и Съни и усети как сърцето й се изпразва от надежда със същата скорост, с която лодката се пълни с вода.
	— Не става — каза тя обезверено и почувства сълзи да се стичат по бузите й.
	Сети се за обещанието, което беше дала на родителите си кратко време преди да загинат, че винаги ще се грижи за по-малките си брат и сестра. Около потъващата платноходка гъмжеше от пиявици и Вайълет се боеше, че няма да удържи на думата си.
	— Не става — повтори тя и захвърли греблото в отчаяние. — Трябва ни огън, но не мога да го изобретя.
	— Не се тревожи — каза Клаус, въпреки че имаше причина за тревога. — Ще измислим нещо.
	— Тинтет — каза Съни, което вероятно означаваше „Не плачи. Ти опита всичко, каквото можа.“
	Но Вайълет все пак плачеше. Много лесно е да кажеш, че най-важното е да си опитал всичко, каквото можеш, но когато си в голяма опасност, най-важното е не да си опитал всичко, каквото можеш, а да се озовеш в безопасност. Лодката се люшкаше напред-назад, водата нахлуваше през пукнатините и Вайълет плачеше, защото по всичко личеше, че никога няма да се озоват в безопасност. Докато раменете й се тресяха от ридания, тя вдигна далекогледа към едното си око, за да види дали случайно наблизо не се намира някоя лодка или дали приливът не е отнесъл платноходката до брега, но видя само лунната светлина, която се отразяваше от накъдрената повърхност на езерото. И това беше късмет. Защото щом видя примигващото отражение, Вайълет си спомни научните принципи на конвергенцията и рефракцията на светлината.
	Научните принципи на конвергенцията и рефракцията на светлината са много объркващи и лично аз — честно казано — не ги проумявам дори когато ми ги обяснява моят приятел доктор Лоренц*. Обаче на Вайълет те бяха напълно ясни. Мигновено се сети за една история, която баща й беше разказал отдавна — когато Вайълет тъкмо започваше да се интересува от наука. Баща й имал една ужасна братовчедка. Когато били малки, тя обичала да изгаря мравки и запалвала огън, като фокусирала слънчевата светлина през лупа. Да изгаряш мравки е, разбира се, отвратително хоби — думата „отвратително“ тук означава „като нещата, които е правил Граф Олаф, когато е бил приблизително на вашите години“ — но споменът за тази история накара Вайълет да осъзнае, че би могла да използва лещата на далекогледа, за да фокусира лунната светлина и да запали огън. Без да губи дори миг, тя стисна далекогледа и извади лещата, а след като погледна към Луната, наклони лещата под определен ъгъл, който набързо изчисли наум.
	[* Авторът намеква за холандския физик Хендрик Антон Лоренц (1853–1928), работил и в областта на светлинните лъчи. Носител на Нобелова награда (1902, заедно с Пийтер Земан, също холандски физик). — Б.пр.]
	Лунната светлина премина през лещата и се концентрира в дълъг тънък светлинен лъч, подобен на нажежен конец и насочен право към парчето платно, събрано на топка в мрежата за коса на леля Джоузефин. Подир миг конецът се превърна в малък пламък.
	— Това е чудо! — извика Клаус, когато пламъкът запали платното.
	— Невероятно! — извика леля Джоузефин.
	— Фонти! — писна Съни.
	— Това са научните принципи на конвергенцията и рефракцията на светлината! — извика Вайълет и си избърса очите.
	Като стъпваше предпазливо, за да избегне пиявици, попаднали на борда, и за да не угаси пламъка, тя се придвижи към носа на лодката. С едната ръка взе греблото и почна да удря по кофата, издавайки силен звук, за да привлече нечие внимание. С другата ръка вдигна високо въдицата, която излъчваше ярка светлина, за да разбере въпросният човек къде се намират. Вайълет гледаше саморъчно направеното си сигнално устройство, което най-сетне се беше запалило само заради една глуповата история, разказана от баща й. Неговата мравкоизгаряща братовчедка сигурно е била ужасен човек, но ако внезапно се беше появила на платноходката, Вайълет щеше да я прегърне от благодарност.
	Както стана ясно впоследствие обаче, този сигнал се оказа нож с две остриета — израз, който означава „нещо наполовина добро и наполовина лошо“. Някой зърна сигнала почти незабавно — някой, който вече плаваше по езерото, и мигновено се насочи към бодлерчетата. Вайълет, Клаус, Съни и дори леля Джоузефин се ухилиха, когато видяха да се появява друга лодка. Щяха да ги спасят и това беше добрата половина. Но усмивките им взеха да избледняват, когато лодката приближи, и те познаха онзи, който я управляваше. Леля Джоузефин и сираците видяха дървения крак и тъмносинята моряшка шапка, и превръзката на окото, и разбраха кой им се е притекъл на помощ. Беше капитан Фалшо, разбира се, а той бе навярно най-лошата половина на този свят.


>	Глава дванайсета

	{img:prostornijat_prozorec_12.png}
	— _Добре дошли_ на борда — ухили се злобно капитан Фалшо, при което изложи на показ мръсните си зъби. — Щастлив съм да ви видя всичките. Мислех, че сте загинали, когато къщата на старата дама се е сринала от хълма, но за щастие моят човек ми каза, че сте откраднали една лодка и сте избягали. А ти, Джоузефин… Помислих, че си направила най-разумното нещо и си скочила от прозореца.
	— Опитах се да направя най-разумното нещо — отговори леля Джоузефин кисело. — Но тези деца дойдоха и ме отведоха.
	Капитан Фалшо се усмихна. Много вещо беше обърнал платноходката си така, че да застане редом с тази, която бодлерчетата бяха откраднали, и леля Джоузефин и децата бяха прекрачили над гъмжилото от пиявици, за да стъпят на борда й. С едно гъргорещо _груош!_ тяхната платноходка бе залята от вода и бързо потъна в дълбините на езерото. Лакримозките пиявици се струпаха около потъващата платноходка, скърцайки с мъничките си зъби.
	— Няма ли да кажете „благодаря“, сираци? — попита капитан Фалшо и посочи водовъртежа в езерото, където само преди малко се намираше тяхната платноходка. — Ако не бях аз, сега всички щяхте да сте разпределени из стомасите на тези пиявици.
	— Ако не бяхте вие — избухна Вайълет, — изобщо нямаше да сме сред езеро Лакримозо.
	— За _това_ може да обвинявате бабето — отвърна той и посочи леля Джоузефин. — Да се представиш за мъртъв е хитро, ама не е достатъчно хитро. Бодлеровото богатство… и, за жалост, гадните хлапета, които вървят в комплект с него… сега принадлежат на мен.
	— Говорите глупости — възропта Клаус. — Ние не ви принадлежим и никога няма да ви принадлежим. Щом кажем на господин Поу какво се е случило, той ще ви прати в затвора.
	— Нима? — рече капитан Фалшо, като обърна платноходката и я насочи към Дамоклевия пристан. Онова му око, което се виждаше, блестеше силно, сякаш той разказва шега. — Господин Поу щял да ме прати в затвора, а? Но господин Поу в този момент нанася последните данни в документите за вашето осиновяване. След няколко часа, сираци, вие ще бъдете Вайълет, Клаус и Съни Фалшо.
	— Нейхаб! — изпищя Съни, което означаваше „Аз съм Съни Бодлер и винаги ще бъда Съни Бодлер, докато не реша сама да променя законно името си!“.
	— Когато му обясним, че сте принудили леля Джоузефин да напише онова писмо — каза Вайълет, — господин Поу ще накъса тези документи на хиляди парчета.
	— Господин Поу няма да ви повярва — възрази капитан Фалшо и се изкикоти. — Откъде-накъде ще повярва на трима сополанковци, които крадат лодки?
	— Защото казваме истината! — извика Клаус.
	— Истина, шмистина — рече капитан Фалшо.
	Ако не обичате нещо, можете да изразите чувствата си, като кажете думата и после я повторите с буквите Ш-М пред нея (ако започва с гласна) или вместо истинските първи букви (ако са съгласни). Някой, който не обича лекари, например, би могъл да каже „Лекари, шмекари“. Обаче само един долен човек като капитан Фалшо не би обичал истината.
	— Истина, шмистина — повтори той. — Мисля, че е много по-вероятно господин Поу да повярва на собственика на почтена фирма за даване под наем на платноходки, който е тръгнал сред един ураган да спасява трима неблагодарни крадци на лодки:
	— Откраднахме лодката — каза Вайълет — само за да отведем леля Джоузефин от скривалището й, та да разкаже на всички за ужасния ви план.
	— Обаче и на бабето никой няма да повярва — възрази раздразнено капитан Фалшо. — Никой не би повярвал на една покойница.
	— Да не би да сте сляп и с _двете_ очи? — попита Клаус. — Леля Джоузефин не е мъртва.
	Капитан Фалшо пак се усмихна и плъзна поглед по езерото. Само на няколко метра водата се къдреше, тъй като лакримозките пиявици плуваха към неговата платноходка. След като бяха претърсили всеки сантиметър от лодката на бодлерчетата, без да намерят никаква храна, пиявиците разбраха, че са ги измамили, и отново преследваха уханието на банан, което все още се носеше от леля Джоузефин.
	— _Засега_ още не е мъртва — рече капитан Фалшо с ужасяващ глас и направи крачка към нея.
	— О, не — извика тя. Очите й се разшириха от страх. — Не ме хвърляйте зад борда — примоли се тя. — _Умолявам ви!_
	— Ти няма да разкриеш моя план на господин Поу — заяви капитан Фалшо и пристъпи още една крачка към ужасената жена, — тъй като ще отидеш да правиш компания на любимия си Айк на дъното на езерото.
	— Не, няма — каза Вайълет, като грабна едно въже. — Аз ще насоча лодката към брега, преди да сторите каквото и да било.
	— Ще ти помогна — присъедини се Клаус, изтича към кърмата и хвана румпела.
	— Айгал! — изписка Съни, което означаваше нещо като „Аз пък ще пазя леля Джоузефин.“
	Тя изпълзя пред настойницата на бодлерчетата и се озъби на капитан Фалшо.
	— Обещавам да не кажа нищо на господин Поу! — извика леля Джоузефин в отчаяние. — Ще отида да се скрия някъде и никога вече няма да си покажа лицето! Може да му кажете, че съм мъртва! Може да вземете богатството! Може да вземете децата! Само не ме хвърляйте на пиявиците!
	Бодлерчетата погледнаха в ужас своята настойница.
	— Но ти трябваше да се грижиш за нас — каза Вайълет в недоумение на леля Джоузефин, — а не да ни предлагаш като стока!
	Капитан Фалшо спря, сякаш обмисляше предложението на леля Джоузефин.
	— Има нещо в това, което казваш — рече той. — Не е абсолютно необходимо да те убия. Хората трябва просто да те смятат, за мъртва.
	— Ще си сменя името! — продължаваше да нарежда леля Джоузефин. — Ще си боядисам косата! Ще нося цветни контактни лещи! И ще отида много, много далеч! Никой никога няма да чуе вест от мен!
	— А какво ще стане с нас, лельо Джоузефин? — попита Клаус в ужас. — Какво ще стане с нас?
	— Млъкни, сирак! — сряза го капитан Фалшо тъкмо когато лакримозките пиявици достигнаха платноходката и зачукаха по дървения й борд. — Сега говорят възрастните. Слушай, бабе, ще ми се да ти повярвам. Ама ти не се оказа човек, на който може да се вярва.
	— На когото — поправи го леля Джоузефин, като избърса очите си.
	— Какво? — попита капитан Фалшо.
	— Направихте граматическа грешка — отговори леля Джоузефин. — Казахте „на който може да се вярва“, а трябваше да кажете „на когото може да се вярва“.
	Видимото бляскаво око на капитан Фалшо примигна и устата му се накъдри в ужасяваща усмивка.
	— Благодаря, че ми обърна внимание на тази грешка — рече той и направи последна крачка към леля Джоузефин. Съни изръмжа срещу него, той погледна надолу и с бързо движение на дървения си крак ритна Съни в другия край на платноходката. — Искам да се уверя, че съм разбрал напълно урока по граматика — каза той на треперещата настойница на бодлерчетата, сякаш нищо не се беше случило. — Ти не би приела да се казва, че „Джоузефин Анхуисъл е човек, _който_ са хвърлили зад борда да я ядат пиявиците“, защото то би било неправилно. Обаче ще си съгласна да казват, че „Джоузефин Анхуисъл е човек, _когото_ са хвърлили зад борда да я ядат пиявиците“, така ли?
	— Да — отвърна леля Джоузефин. — Искам да кажа… не! Искам да кажа…
	Но леля Джоузефин така и не успя да изрече какво е искала да каже. Капитан Фалшо застана пред нея и с двете си ръце я изхвърли от лодката. С тих вик и силен плясък тя падна в езеро Лакримозо.
	— _Лельо Джоузефин!_ — извика Вайълет. — _Лельо Джоузефин!_
	Клаус се наведе през борда на лодката и протегна ръка колкото можеше по-надалеч. Благодарение на двете си спасителни жилетки леля Джоузефин се носеше над водата, размахвайки ръце във въздуха, а пиявиците се устремиха към нея. Но капитан Фалшо дърпаше вече въжетата на платното и Клаус не можа да я достигне.
	— _Звяр!_ — кресна той на капитан Фалшо. — Зъл звяр такъв!
	— Човек не говори така на баща си — каза капитан Фалшо спокойно.
	Вайълет се опита да издърпа едното въже от ръката му.
	— Обърнете платноходката! — извика тя. — Върнете се!
	— Дума да не става — отговори той равнодушно. — Махнете за сбогом на бабето, сираци. Никога вече няма да го видите.
	Клаус се протегна пак, колкото можеше по-навън.
	— Не се тревожи, лельо Джоузефин! — извика, но гласът му издаваше, че самият той е много разтревожен.
	Лодката се беше отдалечила доста от леля Джоузефин и сираците виждаха само белите й ръце, които тя размахваше над тъмната вода.
	— Има вероятност да се спаси — каза Вайълет тихо на Клаус, докато плаваха към пристана. — Тя е с две спасителни жилетки и освен това е много добра плувкиня.
	— Вярно — отговори Клаус с неуверен и тъжен глас. — Целият си живот е прекарала край езерото. Сигурно познава някакъв спасителен път.
	— Легрю — рече Съни кротко, което означаваше. „Можем само да се надяваме.“
	Трите сирачета се сгушиха едно в друго, треперейки от студ и страх, докато капитан Фалшо управляваше платноходката сам. Те не смееха да сторят нищо, освен да се надяват. Чувствата им към леля Джоузефин представляваха същинска каша в техните глави. Всъщност бодлерчетата не бяха преживели с удоволствие по-голямата част от времето, прекарано при нея — не защото приготвяше ужасни студени ястия, нито защото беше избрала за тях подаръци, които те не харесваха, нито пък защото постоянно поправяше граматическите им грешки, а защото толкова се плашеше от всичко, та човек изобщо не можеше да се зарадва на нищо. И най-лошото от всичко беше, че страхът на леля Джоузефин я беше превърнал в лоша настойница. Настойникът би трябвало да остане при децата и да се грижи за тяхната сигурност, а леля Джоузефин бе избягала при първия признак на опасност. Настойникът би трябвало да помага на децата в трудни мигове, а когато имаха нужда от леля Джоузефин, се наложи те да я измъкват почти насила от Страшната пещера. Освен това настойникът би трябвало да защитава децата от опасности, но леля Джоузефин беше предложила сираците на капитан Фалшо в замяна за собствената си безопасност.
	Обаче въпреки всички недостатъци на леля Джоузефин сираците все още си я обичаха. Тя ги научи на много неща, макар и повечето от тях да бяха скучни. Беше им предоставила дом, макар и студен и неустойчив на урагани. И децата знаеха, че леля Джоузефин, също като самите бодлерчета, бе преживяла някои ужасни неща. Така че — докато тяхната настойница изчезваше от погледа им, а светлините на Дамоклевия пристан приближаваха ли, приближаваха — Вайълет, Клаус и Съни не си мислеха „Джоузефин, шмоузефин“. Мислеха си „Дано леля Джоузефин е жива и здрава.“
	Капитан Фалшо насочи лодката право към брега и я привърза вещо за кея.
	— Хайде, елате, идиотчета такива — каза той и поведе бодлерчетата към високия железен портал с лъскавите шипове по горния ръб, където чакаше господин Поу с носна кърпа в ръка и с облекчен израз на лицето си. До него стоеше бробдингнагското същество и ги гледаше тържествуващо.
	— Вие сте невредими! — възкликна господин Поу. — Слава Богу! Толкова се тревожехме за вас! Когато капитан Фалшо и аз стигнахме до дома на госпожа Анхуисъл и видяхме, че е паднал в езерото, помислихме, че с вас е свършено!
	— За щастие моят помощник ми съобщи, че са откраднали една платноходка — каза капитан Фалшо на господин Поу. — Лодката беше почти разбита от урагана Уилям и от ято пиявици. Спасих ги тъкмо навреме.
	— Не е вярно! — извика Вайълет. — Той хвърли леля Джоузефин в езерото! Трябва да отидем да я спасим!
	— Децата са разстроени и объркани — заяви капитан Фалшо с блеснало око. — Като техен баща, смятам, че имат нужда хубаво да се наспят.
	— Той не ни е баща! — кресна Клаус. — Той е Граф Олаф и е убиец! Моля ви, господин Поу, алармирайте полицията! Трябва да спасим леля Джоузефин!
	— Ох, божичко — каза господин Поу и се изкашля в носната си кърпа. — Ти _наистина_ си объркан, Клаус. Леля ти Джоузефин е мъртва, не помниш ли? Хвърлила се е от прозореца.
	— Не, не — възрази Вайълет. — В прощалното й писмо беше закодирано съобщение. Клаус го разчете и то гласеше „Страшната пещера“. Всъщност, първо имаше удивителна, после пишеше „Страшната пещера“, но удивителната беше, за да привлече нашето внимание.
	— Говориш безсмислици — каза господин Поу. — Каква пещера? Каква удивителна?
	— Клаус — обърна се Вайълет към брат си, — покажи на господин Поу писмото.
	— Можеш да му го покажеш утре сутринта — рече капитан Фалшо с престорено успокоителен тон. — Сега трябва да се наспите. Моят помощник ще ви отведе в жилището ми, докато аз остана тук да довърша с господин Поу работата по документите за осиновяване.
	— Но… — каза Клаус.
	— Никакво „но“ — отсече капитан Фалшо. — Ти си много смутен, което значи „разстроен“.
	— Знам какво значи — натърти Клаус.
	— Моля ви, изслушайте ни — примоли се Вайълет на господин Поу. — Това е въпрос на живот и смърт. Моля ви, поне погледнете писмото.
	— Можете да му го покажете _утре сутринта_ — развика се капитан Фалшо гневно. — А сега, последвайте моя помощник до микробуса ми и незабавно си легнете.
	— Почакайте минутка, капитан Фалшо — обади се господин Поу. — Щом това толкова много вълнува децата, може да погледна писмото. Ще ми отнеме само миг.
	— Благодаря — каза Клаус облекчено и посегна към джоба си да извади писмото.
	Но като бръкна вътре, лицето му помръкна от разочарование и съм сигурен, че можете да отгатнете защо. Ако човек сложи лист хартия вътре, а след това се остави да бъде наквасен от един ураган, този лист хартия — колкото и да е важен — ще се превърне в разкашкано тесто. Клаус извади от джоба си някаква прогизнала топка и сираците впериха очи в останките от писмото на леля Джоузефин. Човек трудно би могъл да каже, че това е било лист хартия, камо ли пък да прочете съдържанието му или тайната, която то съдържаше.
	— Това _беше_ писмото — каза Клаус, подавайки топката на господин Поу. — Ще трябва да повярвате на честната ни дума, че леля Джоузефин беше още жива.
	— И може _все още_ да е жива! — извика Вайълет. — _Моля ви_, господин Поу, изпратете някого да я спаси!
	— Ох, дечица! — каза господин Поу. — Колко сте тъжни и разтревожени! Но няма нужда да се тревожите повече. Винаги съм обещавал да се погрижа за вас и мисля, че капитан Фалшо ще се справи отлично с вашето възпитание. Той има солидна фирма и няма вид на човек, който ще се хвърли от някой прозорец. Освен това е очевидно, че много държи на вас… Ами че той тръгна сам посред урагана да ви търси.
	— Единственото, на което той държи — процеди Клаус с огорчение, — е нашето богатство.
	— Това не е вярно — възрази капитан Фалшо. — Не искам нито петак от вашето богатство. Освен, разбира се, да заплатите платноходката, която откраднахте и потрошихте.
	Господин Поу се намръщи и взе да кашля в носната си кърпа.
	— Това е неочаквано изискване — каза, — но предполагам, че би могло да се уреди. А сега, деца, ви моля да отидете в новия си дом, докато аз уредя последните формалности с капитан Фалшо. Може би утре ще имаме време да закусим заедно, преди да тръгна обратно към града.
	— _Моля ви_ — извика Вайълет. — _Моля ви_, няма ли да ни изслушате?
	— _Моля ви_ — извика Клаус. — _Моля ви_, няма ли да ни повярвате?
	Съни не каза нищо. Съни от дълго време не беше казала нищо и ако не бяха толкова заети с опитите си да увещават господин Поу, брат й и сестра й щяха да са забелязали, че тя дори не поглежда нагоре, за да наблюдава спорещите. През целия този разговор Съни гледаше право пред себе си. За едно бебе това означава, че гледа краката на хората, а кракът, който тя гледаше, принадлежеше на капитан Фалшо. Но тя не гледаше десния му крак, който беше съвършено нормален, а изкуствения. Съни гледаше този пън от тъмно полирано дърво, прикачен с извита метална скоба към лявото му коляно, и напрегнато се съсредоточаваше.
	Може би ще се изненадате, ако узнаете, че в този момент Съни приличаше на прославения древногръцки завоевател Александър Велики. Александър Велики е живял преди повече от две хиляди години и всъщност фамилното му име не е „Велики“. Той карал хората да го наричат „Велики“, като домъквал в страната им сума войници и обявявал себе си за цар. Освен че нахлувал в земите на други народи и ги принуждавал да правят каквото искал той, Александър Велики е прочут с нещо, наречено „гордиев възел“. Гордиевият възел бил сложен възел, който един цар на име Гордий вързал на парче въже. Този Гордий казал, че ако Александър успеел да развърже възела, можел да управлява цялото му царство. Но Александър, който бил прекалено зает да завладява разни страни, за да се учи как да развързва възли, просто извадил меча си и разсякъл Гордиевия възел надве. Това, разбира се, било измама, обаче Александър имал твърде много войници, та Гордий не можел да спори с него, и скоро всички в Гордион* трябвало да се преклонят пред Вие-знаете-кой Велики. Оттогава досега един труден проблем може да се нарече „гордиев възел“ и ако разрешите проблема по прост начин — пък дори той да е насилствен — вие сте разсекли гордиевия възел.
	[* Гордион — древен град в Мала Азия, който през VIII-V в. пр.Хр. е бил столица на Фригия. — Б.пр.]
	Проблемът, пред който бяха изправени сираците Бодлер, с положителност може да се нарече „гордиев възел“, тъй като изглеждаше нерешим. Проблемът, естествено, беше този, че отвратителният план на капитан Фалшо щеше да се осъществи, и единственият начин този проблем да се реши, беше да накарат господин Поу да види какво става в действителност. Но след като капитан Фалшо хвърли леля Джоузефин в езерото, а писмото й се превърна в пихтиесто топче мокра хартия, Вайълет и Клаус не бяха в състояние да убедят господин Поу в каквото и да било. Съни обаче, вперила поглед в изкуствения крак на капитан Фалшо, измисли прост, макар и насилствен начин да реши проблема.
	Докато по-високите хора спореха и не обръщаха внимание на Съни, най-малкото бодлерче допълзя колкото можеше по-близо до изкуствения крак, отвори уста и го захапа колкото можеше по-силно. За щастие на бодлерчетата зъбите на Съни бяха остри като меча на Александър Велики и изкуственият крак на капитан Фалшо се разцепи точно по средата с едно _прас!_, което накара всички да погледнат надолу.
	Както сигурно сте се досетили, изкуственият крак беше фалшив и след като се разцепи, откри истинския крак на капитан Фалшо — блед и потен — от коляното до палците. Обаче нито коляното, нито палците интересуваха присъстващите. Интересуваше ги глезенът. Защото там, върху бледата и потна кожа на капитан Фалшо, се намираше решението на техния проблем. Прехапвайки изкуствения крак, Съни беше разсякла гордиевия възел, понеже — след като двете парчета на изкуствения крак паднаха на земята на Дамоклевия пристан — всички видяха татуировката на едно око.


>	Глава тринайсета

	{img:prostornijat_prozorec_13.png}
	_Господин Поу_ изглеждаше изненадан. Вайълет изглеждаше облекчена. Клаус изглеждаше релаксиран — ужасно превзета френска дума за „успокоен“, която бе научил от една статия в някакво списание. Съни изглеждаше тържествуваща. Съществото, което не приличаше нито на мъж, нито на жена, изглеждаше разочаровано. А Граф Олаф — ох, какво облекчение да го нарека с истинското му име — първо изглеждаше изплашен, но само след едно примигване на единственото си блестящо око, той преиначи лицето си така, че да изглежда толкова изненадано, колкото това на господин Поу.
	— Кракът ми! — провикна се Граф Олаф с глас, изпълнен с престорена радост. — Кракът ми е поникнал отново! Това е смайващо! Това е прекрасно! Това е медицинско чудо!
	— Е, хайде сега — каза господин Поу и скръсти ръце на гърдите си. — Туй няма да мине. Дори едно дете може да види, че изкуственият ви крак е фалшив.
	— И едно дете наистина го видя — прошепна Вайълет на Клаус. — Всъщност три деца го видяха.
	— Добре де, изкуственият крак може да е бил фалшив — призна Граф Олаф и отстъпи крачка назад. — Обаче аз никога през живота си не съм виждал тази татуировка.
	— Е, хайде сега — каза господин Поу отново. — Туй също няма да мине. Опитали сте се да скриете татуировката в изкуствения крак, но сега виждаме, че всъщност сте Граф Олаф.
	— Добре де, татуировката може да си е моя — призна Граф Олаф и отстъпи още една крачка назад. — Ама аз не съм тоя Граф Олаф. Аз съм капитан Фалшо. Ето, вижте, имам визитка, на която го пише.
	— Е, хайде сега — потрети господин Поу. — И това няма да мине. Всеки може да отиде в някоя печатница и да се сдобие с картички, на които пише каквото му дойде наум.
	— Добре де, може и да не съм капитан Фалшо — призна Граф Олаф, — но децата все пак ми принадлежат. Джоузефин каза, че ми ги оставя.
	— Е, хайде сега — каза господин Поу за четвърти и последен път. — И това няма да мине. Леля Джоузефин е оставила децата на капитан Фалшо, а не на Граф Олаф. Пък вие сте Граф Олаф, а не капитан Фалшо. Така че отново зависи от мен да реша кой ще се грижи за децата Бодлер. Ще изпратя тези три деца другаде, а вас — в затвора. Това злодеяние ще ви е последното, Олаф. Опитахте се да откраднете бодлеровото богатство, като се ожените за Вайълет. Опитахте се да откраднете бодлеровото богатство, като убихте чичо Монти.
	— А това — изръмжа Граф Олаф — беше най-великият ми план досега.
	Той вдигна ръка, откъсна черната очна превръзка, която, разбира се, беше фалшива като изкуствения крак, и впери в бодлерчетата двете си бляскави очи.
	— Не обичам да се перча… пък защо ли ще ви лъжа още, глупаци?… _Обичам_ да се перча и това, дето принудих оная смотана бабишкера да напише писмото, е наистина нещо, с което мога да се перча. Каква тъпачка беше тая Джоузефин!
	— Тя не беше тъпачка! — извика Клаус. — Беше мила и сладка!
	— _Сладка?_ — повтори Граф Олаф със зловеща усмивка. — Е, точно сега лакримозките пиявици вероятно наистина я намират много сладка. Може би е най-сладката закуска, която някога са хапвали.
	Господин Поу се намръщи и взе да кашля в носната си кърпа.
	— Стига с вашите гнусни приказки, Олаф — каза той строго. — Сега ви хванахме и няма начин да се измъкнете. Лакримозката полицейска служба ще се радва да хване известен престъпник, търсен за измама, убийство и излагане на опасност на деца.
	— И за подпалвачество — добави Граф Олаф.
	— Казах: _достатъчно!_ — озъби му се господин Поу.
	Граф Олаф, сираците Бодлер и дори обемистото същество изглеждаха поразени, че господин Поу говори толкова рязко. А той продължи:
	— За последен път издебвате тези деца и аз ще се погрижа със сигурност да бъдете предаден на съответните власти. Маскировките ви няма да минат. Лъжите ви няма да минат. В това положение всъщност не можете да направите абсолютно нищо.
	— Нима? — рече Граф Олаф и мръсните му устни се извиха в усмивка. — Сещам се за нещо, което мога да направя.
	— И какво — попита господин Поу — ще е то?
	Граф Олаф изгледа едно по едно сирачетата Бодлер и отправи към всяко от тях по една усмивка, сякаш децата бяха шоколадчета, които си запазваше за по-късно. После се усмихна на обемистото същество, а след това — бавничко — се усмихна и на господин Поу.
	— Мога да избягам — каза той и хукна.
	Граф Олаф се втурна към тежкия железен портал и обемистото същество затрополи подире му.
	— Върнете се тук! — кресна господин Поу. — Върнете се в името на закона! Върнете се в името на правосъдието и на правдата! Върнете се в името на Управлението на фаталните финанси!
	— Не може само да крещим подире им! — извика Вайълет. — Елате! Трябва да ги догоним!
	— Няма да допусна деца да гонят такъв човек — каза господин Поу и се провикна пак:
	— Спрете, казах! Спрете на място!
	— Няма да ги оставим да избягат! — викна Клаус. — Ела, Вайълет! Ела, Съни!
	— Не, не, това не е работа за деца — каза господин Поу. — Чакай тук със сестрите си, Клаус. Аз ще ги върна. Те няма да се измъкнат от господин Поу. _Ей, вие! Спрете!_
	— Но ние не можем да чакаме тук! — развика се Вайълет. — Трябва да вземем една платноходка и да потърсим леля Джоузефин! Може би все още е жива!
	— Вие, бодлерчета, сте под мое попечителство — отсече господин Поу. — Няма да допусна малки деца да плават по езерото без придружител.
	— Но ако не бяхме отплавали без придружител — изтъкна Клаус, — сега щяхме да сме в лапите на Граф Олаф!
	— Това не е същественото — каза господин Поу и тръгна бързо към Граф Олаф и онова създание. — Същественото е…
	Но децата не чуха кое е същественото, заради силното _дран!_ на високия железен портал. Онова създание го затръшна тъкмо когато господин Поу стигна до него.
	— Спрете незабавно! — заповяда господин Поу, викайки през портала. — Върнете се, противен тип такъв!
	Той се опита да отвори високия портал, но откри, че е заключен.
	— Заключено е! — извика на децата. — Къде е ключът? Трябва да намерим ключа!
	Бодлерчетата се устремиха към портала, но спряха, когато чуха подрънкване.
	— Ключът е у мен — долетя гласът на Граф Олаф от другата страна на портала. — Ама не се тревожете. Ще се видим скоро, сираци. _Много скоро._
	— Незабавно отворете портала! — кресна господин Поу, но, разбира се, никой не отвори.
	{img:prostornijat_prozorec_14.png}
	Той блъскаше ли, блъскаше железния портал с шиповете, обаче този не поддаде. Господин Поу изтича до една телефонна кабина и се обади на полицията, но децата знаеха, че докато пристигне помощ, Граф Олаф отдавна ще е изфирясал. Крайно изтощени и повече от крайно нещастни, сираците Бодлер се отпуснаха умърлушени на земята — точно на същото място, където ги заварихме в началото на тази история.
	Сигурно помните, че в първата глава бодлерчетата седяха върху своите куфари и се надяваха животът им да стане мъничко по-добър, и ми се иска — тук, в края на историята — да можех да ви кажа, че наистина е така. Иска ми се да напиша, че Граф Олаф е бил заловен, когато се опитвал да избяга, или че леля Джоузефин е доплувала до Дамоклевия пристан, изплъзнала се по чудо от лакримозките пиявици. Ала не е така. Докато децата седяха на влажната земя, Граф Олаф беше вече прекосил половината езеро и скоро щеше да се качи на един влак, преоблечен като равин, за да заблуди полицията, и със съжаление ви съобщавам, че той вече скалъпваше нов кроеж как да открадне Бодлеровото богатство. И никога няма да узнаем какво точно се е случило с леля Джоузефин, тъй като децата седяха на пристана, безсилни да й се притекат на помощ, но ще ви кажа, че в края на краищата — горе-долу по същото време, когато сираците Бодлер бяха принудени да постъпят в един мизерен интернат — двама рибари намериха двете спасителни жилетки на леля Джоузефин, които се носеха напълно разпарцалосани и самотни в мътните води на езеро Лакримозо.
	Както знаете, в повечето истории злодеят претърпява поражение, краят е щастлив и всички си отиват вкъщи, разбрали поуката от историята. Обаче в случая с децата Бодлер всичко върви наопаки. Граф Олаф — злодеят — не успя да осъществи зловещия си план, обаче с положителност не претърпя и поражение. Вие сигурно не бихте казали, че краят е щастлив. А пък бодлерчетата не могат да си отидат вкъщи, разбрали поуката от историята, поради простата причина, че изобщо не могат да си отидат вкъщи. Не само че къщата на леля Джоузефин се сгромоляса в езерото, но истинският дом на семейство Бодлер — къщата, където са живели с родителите си — представлява само купчина пепел сред празно дворно място и те не могат да се върнат там, независимо от това колко много им се иска.
	Но дори и да можеха да си отидат вкъщи, на мене ще ми е трудно да ви кажа каква е поуката от тази история. При някои истории е лесно. Поуката от „Трите мечки“, например, е „Никога не влизай с взлом в чужда къща.“ Поуката от „Снежанка“ е „Никога не яж ябълки.“ Поуката от Първата световна война е „Никога не убивай ерцхерцог Фердинанд.“ А Вайълет, Клаус и Съни седяха на пристана, наблюдаваха как слънцето изгрява над езеро Лакримозо и се чудеха каква точно е поуката от времето, което прекараха с леля Джоузефин.
	Изразът „просветна им“, който ще употребя сега, няма нищо общо със слънчевата светлина, която се разстилаше над Дамоклевия пристан. „Просветна им“ означава чисто и просто „те проумяха нещо“. Та докато сираците Бодлер седяха и гледаха как пристанът се пълни с хора, тъй като работният ден започваше, те проумяха нещо много важно за самите себе си. Просветна им, че за разлика от леля Джоузефин, която бе живяла тъжна и самотна горе в онази къща, трите деца се имаха едно друго за утеха и подкрепа в хода на нещастния си живот. И макар че това не им позволи да се чувстват в пълна безопасност, нито напълно щастливи, то ги накара да се чувстват признателни.
	— Благодаря ти, Клаус — каза Вайълет признателно, — задето разгада онова писмо. И на тебе благодаря, Съни, че открадна ключовете за платноходката. Ако не бяхте вие двамата, сега щяхме да сме в лапите на Граф Олаф.
	— Благодаря ти, Вайълет — каза Клаус признателно, — задето се сети за ментовите бонбони, та да спечелим малко време. И на тебе благодаря, Съни, че прехапа тъкмо когато трябваше, изкуствения крак. Ако не бяхте вие, двете, сега щяхме да сме обречени.
	— Пилъмс — каза Съни признателно и сестра й и брат й веднага разбраха, че тя благодари на Вайълет, задето е измислила сигналното устройство, и на Клаус, че е разчел атласа и ги е насочил към Страшната пещера.
	Децата се сгушиха признателно едно в друго и по влажните им тревожни лица се появиха бледи усмивки. Те се имаха едно друго. Не съм сигурен дали „Бодлерчетата се имаха едно друго“ е поуката от тази история, но за трите деца то беше достатъчно. Да се имат едно друго в злополучния си живот, бе все едно да имат платноходка насред ураган и за сираците Бодлер това беше наистина голям късмет.


>	До моя любезен редактор

	Пиша Ви от кметството на град Нищоград. Увещах кмета да ме пусне в оформената като око сграда, където е кабинетът на доктор Оруел, за да изследвам по-задълбочено какво се е случило на сираците Бодлер, докато са живели в този край.
	Следващият петък един черен джип ще стои в северозападния ъгъл на паркинга на обсерватория „Орион“. Разбийте едното стъкло. В жабката ще намерите моето описание на тази ужасяваща глава от живота на бодлерчетата, озаглавено ДЯВОЛСКАТА ДЪСКОРЕЗНИЦА, както и информация за хипнозата, хирургическа маска и шейсет и осем дъвки. Прибавил съм и скица на клещокрана, която господин Хелкуист може да използва за своите илюстрации.
	Помнете, че Вие сте последната ми надежда най-после да бъдат разказани на обществеността историите за сираците Бодлер.
@	С полагаемото се уважение,
@	{img:prostornijat_prozorec_signature.png}
@	Лемъни Сникет
