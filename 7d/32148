P>
	Невъзмутимото над нас небе
	за първи път сега е възмутено.
	Дали над него птица не гребе,
	убита и у тебе, и у мене?

	Дали не сме се молили сами
	на думите от първата си среща,
	че даже в сънищата ни шуми
	като закана яростна за нещо?

	Дали към тебе станал съм по-лош,
	забравил бързо клетвата предишна,
	че бърза да накаже тази нощ
	за всичко хубаво, за всичко скришно?

	Дали душата ти звезда не бе,
	дали у мен е нещо променено?
	Невъзмутимото над нас небе
	за първи път сега е възмутено.
P$
