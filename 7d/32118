P>
	Повика ни гората през нощта
	да уловим с очите си сред нея
	една неуловима красота,
	която нощем в езерото грее.

	Да видим невидян наяве сън,
	когато в синята му песен слиза…
	Една вълна, като отронен звън,
	пошепна ни да дойдем по-наблизо.

	Непокореното от никой друг
	побърза своя рай да ни открие.
	До тайното докоснахме се тук —
	и тъй убихме своята магия…

	Ще идваме при своята мечта,
	но всичко тук ще е познато нощем…
	Остава вечна само красота,
	която е недостижима още.
P$
