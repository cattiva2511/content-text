P>
	Знаеш ли, човек се проверява
	може би в един-единствен час,
	всичко преживяно оживява,
	всичко се изстрадва в тоя час.

	Ето, ти внезапно си отиде,
	може би за тая само нощ —
	може би, че малко те обидих,
	може би, че малко бил съм лош.

	Птиците след тебе отлетяха,
	вятъра се спотаи едвам,
	стъпките по улиците спряха
	и за първи път останах сам.

	Потъмняха в тъмното звездите,
	къщите, дърветата, света,
	легнаха зад камъни горите
	и земята сякаш опустя.

	Пусто — в мислите, в очите — пусто,
	а в душата — камък натежал.
	И за първи път сега почувствах
	колко много аз съм обеднял.
P$
