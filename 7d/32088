P>
	Гората през нощта ни е венчала,
	дърветата със пафти от листа
	до зазоряване край нас играли
	най-лудото хоро на любовта,
	а ти не знаеш още, че си булка,
	а аз не знам, че вече съм венчан.
	Тревите свирят вънка на гъдулка
	за теб,
	за мен,
	за нас…
	Подай ми длан
	и приеми туй весело венчило.
	Реката, дето покрай нас тече,
	на своя водопад от синя свила
	венчална рокля вече ти тъче.

	Венчален пръстен не търси от мене,
	а в синьото небе за миг се взри.
	Звездите с моя дъх са позлатени.
	Една от тях за пръстен избери.
	И тръгвай с мене. Есенното злато
	от клоните отронва златен шум.
	Как няма сватбата да е богата?
	Гората, най-добрата, ни е кум.
P$
