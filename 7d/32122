P>
	Дъждът очакван бавно си отива.
	Изгубил даже нежното шептене,
	прибира своите въгленчета живи
	и всичко става отведнъж студено.

	Снегът очакван бавно се стопява,
	преди да дойде неговото време.
	Една загадка бяла ни оставя,
	а всичко подарено ще си вземе.

	Сънят очакван вече е събуден,
	сънят сегашен няма да възкръсне.
	Дори да стане помежду ни чудо,
	за тоя сън е късно, много късно.

	Отворили очите си присвити,
	заслушани след стъпките последни,
	затваряме зад себе си вратите,
	сами отново и отново бедни.
P$
