P>
	При свободен стих
	аз свобода ти давам,
	но свободна в него не оставаш,
	че за себе си е той свободен,
	а за тебе
	просто е ключар.
	При класическия стих те слагам,
	там, в килиите от древна жар,
	но класически
	не си свободна,
	а затворена в един олтар.

	Тази вечер ще опия
	всички стихове-килии,
	ще изгоня даже
	аз римуваните стражи,
	тежките врати ще ти отворя,
	ще ти кажа:
	— Свърши се за теб затвора!
	Излезни, иди си,
	пак при птиците върни се,
	при гората,
	при реката родна.
	Отсега нататък си свободна.

	А пък аз ще вляза
	сам в затвора,
	пак насън за тебе да говоря.
P$
