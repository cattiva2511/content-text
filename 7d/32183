D>
	На Беатрис…
	Любовта ми към теб ще е вечно жива.
	Ти, обаче, не си.
D$


>	Глава първа

	{img:vivariumyt_s_vlechugite_zamyk.png}
	_Пътят_, който води навън от столицата — покрай Мъгливи мостик към град Досадия, е навярно най-неприятният в света. Нарича се Противният път. Противният път минава през поля с мръсносив цвят, по които шепа мършави дървета раждат толкова кисели ябълки, та на човек му прилошава само като ги погледне. Противният път пресича река Злокобна — вада, която се състои на девет десети от кал и където се въдят крайно отчайващи риби. Той заобикаля една фабрика за обработка на хрян, та цялата местност мирише силно на люто.
	Със съжаление трябва да ви кажа, че тази история започва с това, как сираците Бодлер пътуват по този извънредно омразен път, и че оттук нататък нещата вървят от зле на по-зле. Сред всички хора по света, чийто живот е нещастен (а, както сигурно знаете, такива има доста), децата Бодлер обират каймака — израз, който тук означава, че на тях са се случили повече ужасни неща, отколкото на когото и да било друг. Нещастието им започна с огромен пожар, който унищожи техния дом и тогава загинаха двамата им любящи родители — достатъчно голяма мъка, за да държи всекиму за цял живот, ала в случая с тези три деца, това беше само нещастното начало. След пожара децата бяха изпратени да живеят при един далечен роднина — противен и алчен човек на име Граф Олаф. Родителите Бодлер бяха оставили огромно богатство, което щеше да премине у децата, когато Вайълет стане пълнолетна, а Граф Олаф беше толкова обзет от желание да сложи мръсната си ръка върху парите, че скрои непочтен план, от който до ден-днешен имам кошмари. Той беше разобличен тъкмо навреме, но избяга и се зарече някой ден да спипа Бодлеровото състояние. Вайълет, Клаус и Съни все още сънуваха кошмари за блестящите, толкова блестящите очи на Граф Олаф, за едната му проскубана вежда и най-много — за татуировката на око, която имаше на глезена си. Това око като че ли наблюдаваше сираците Бодлер, където и да отидеха.
	И така, трябва да ви кажа, че ако сте отворили тази книга с надеждата да откриете, че децата са живели щастливо вовеки веков, можете да я затворите и да зачетете нещо друго. Защото Вайълет, Клаус и Съни, седнали в един малък претъпкан автомобил и втренчили през прозорците очи в Противния път, се отправяха към още по-големи нещастия и мъки. Река Злокобна и фабриката за обработка на хрян бяха само първите от редица трагични и неприятни епизоди, които карат лицето ми да се смръщва, а очите ми да се просълзяват, колкото пъти помисля за тях.
	Автомобилът караше господин Поу, приятел на семейството, който работеше в една банка и вечно страдаше от кашлица. Господин Поу беше натоварен да надзирава делата на сираците, та именно той бе решил след всичките неприятности с Граф Олаф децата да бъдат настанени под грижите на един далечен роднина в провинцията.
	— Съжалявам, ако ви е неудобно — подхвана господин Поу и се изкашля в една бяла носна кърпа, — но тази моя нова кола не събира много хора. Не успяхме да сместим нито един от вашите куфари. След около седмица ще дойда пак, за да ви ги докарам.
	— Благодаря — каза Вайълет, която с четиринайсетте си години беше най-голямото от децата Бодлер.
	Всеки, който познаваше добре Вайълет, можеше да види, че умът й всъщност не е в това, което говори господин Поу, защото дългата й коса бе вързана с панделка, за да не й пада в очите. Вайълет беше изобретателка и когато съчиняваше изобретения, обичаше да връзва косата си по този начин. Така можеше да мисли ясно за разните зъбчати колела, жици и въжета, от които се състояха повечето й творения.
	— След като сте живели толкова време в голям град — продължи господин Поу, — мисля, че провинцията ще ви се стори като приятна промяна. О, ето го отклонението. Почти пристигнахме.
	— Добре — каза Клаус тихо.
	Като мнозина хора по време на пътуване с автомобил, той беше много отегчен и съжаляваше, че няма книга у себе си. Клаус обичаше да чете и на приблизително дванайсетгодишна възраст беше прочел повече книги, отколкото много хора прочитат през целия си живот. Понякога четеше до късно през нощта и се случваше да го намерят сутрин дълбоко заспал, с книга в ръка и с очилата на носа.
	— Мисля, че и доктор Монтгомъри ще ви се хареса — каза господин Поу. — Много е пътувал и може да разкаже сума истории. Чувах, че къщата му е пълна с неща, които е донесъл от всичките места, където е бил.
	— Бакс! — изпищя Съни.
	Съни, най-малкото сираче Бодлер, често приказваше на свой бебешки език. Всъщност, освен дето хапеше неща с четирите си много остри зъба, Съни прекарваше повечето време, говорейки с откъслеци от думи. Често беше трудно да се проумее какво иска да каже. В този момент вероятно имаше предвид нещо като „Притеснявам се, задето ще се запозная с нов роднина.“ Всъщност, и трите деца се притесняваха.
	— Как точно ни се пада роднина доктор Монтгомъри? — попита Клаус.
	— Доктор Монтгомъри е… я да видим… брат на съпругата на един братовчед на покойния ви баща. Мисля, че е така. Той е някакъв вид учен и получава доста пари от правителството.
	Като банкер, господин Поу винаги се интересуваше от пари.
	— Как трябва да го наричаме? — попита Клаус.
	— Ще го наричате доктор Монтгомъри — отговори господин Поу, — освен ако ви каже да го наричате Монтгомъри. И двете му имена, личното и фамилното, са Монтгомъри, тъй че всъщност няма особено значение.
	— Значи името му е Монтгомъри Монтгомъри? — попита Клаус с усмивка.
	— Да, и съм сигурен, че лесно се засяга на тази тема, та затова не го вземайте на подбив — каза господин Поу и пак се изкашля в носната си кърпа. — „Вземам на подбив“ означава „присмивам се“.
	Клаус въздъхна.
	— Знам какво означава „вземам на подбив“ — каза той. Не добави, че, естествено, знае също да не си прави смешки с нечие име. Понякога хората мислеха, че тъй като сираците са за окайване, те са и малоумни.
	Вайълет също въздъхна и свали панделката от косата си. Беше се опитала да измисли изобретение, което да попречи на миризмата на хряна да стига до човешкия нос, обаче твърде много се притесняваше от срещата с доктор Монтгомъри, за да се съсредоточи.
	— Знаете ли какъв учен е той? — попита сега.
	Мислеше, че доктор Монтгомъри може би има лаборатория, която тя би могла да използва.
	— Боя се, че не знам — призна господин Поу. — Бях много зает с уреждането на вашето настаняване и нямах време за празни приказки. О, ето я алеята. Пристигнахме.
	Господин Поу подкара автомобила по стръмна алея, посипана с едър пясък, и към огромна каменна къща. Къщата имаше квадратна входна врата, направена от тъмно дърво с няколко колони, които образуваха портик. От двете страни на вратата стояха лампи във формата на факли, които светеха ярко, въпреки че беше утро. Над входната врата се виждаха ред подир ред квадратни прозорци, повечето от които бяха отворени, за да влиза вътре ветрецът. Ала пред къщата имаше нещо наистина необичайно — обширна, добре поддържана морава с пръснати по нея дълги тесни храсти със забележителни форми. Когато колата на господин Поу спря, децата Бодлер видяха, че храстите са така подкастрени, че да приличат на змии. Всеки плет представляваше различен вид змия — някои дълги, някои къси, някои с протегнати навън езици и някои с отворени уста, в които се виждаха зелени страховити зъби. Храстите бяха доста зловещи и Вайълет, Клаус и Съни малко се подвоумиха дали да минат покрай тях на път към къщата.
	Господин Поу, който вървеше напред, сякаш изобщо не забелязваше плетовете — може би защото поучаваше децата как да се държат.
	— Слушай, Клаус, не задавай веднага прекалено много въпроси. Вайълет, какво стана с панделката на косата ти? Според мен ти изглеждаше много изискана с нея. И, моля ви, някой да се погрижи Съни да не ухапе доктор Монтгомъри. Няма да направи добро първо впечатление.
	Господин Поу застана пред вратата и натисна един звънец, чието иззвъняване се оказа едно от най-силните, които децата бяха чували. След кратка пауза доловиха приближаващи стъпки и Вайълет, Клаус и Съни се спогледаха. Естествено, нямаше начин да знаят, че много скоро нещастното им семейство ще бъде сполетяно от нови беди, но въпреки това изпитваха безпокойство. _Дали доктор Монтгомъри е мил човек?_, питаха се те. _Дали ще е поне по-добър от Граф Олаф? Възможно ли е да е по-лош?_
	Вратата скръцна, отвори се бавно и сираците Бодлер затаиха дъх, докато надничаха в тъмния вход. Видяха тъмновинен килим, постлан на пода. Видяха абажур от оцветено стъкло, който висеше от тавана. Видяха, закачена на стената, голяма маслена живописна картина, изобразяваща две преплетени змии. Но къде беше доктор Монтгомъри?
	— Ало? — извика господин Поу. — Ало?
	— Здравейте, здравейте, здравейте! — гръмна силен глас и иззад вратата се подаде нисък набит мъж с кръгло червендалесто лице. — Аз съм вашият чичо Монти, а вие идвате точно навреме! Тъкмо направих торта с кокосов крем!


>	Глава втора

	{img:vivariumyt_s_vlechugite_torta.png}
	— _Да не би_ Съни да не обича кокосов орех? — попита чичо Монти.
	Той, господин Поу и сираците Бодлер бяха насядали около яркозелена маса, всеки с парче от тортата на чичо Монти пред себе си. Както кухнята, така и тортата бяха все още топли от печенето. Тортата беше разкошна, сочна, с много крем и с идеалното количество кокосов орех в нея. Вайълет, Клаус и чичо Монти почти дояждаха своите парчета, но господин Поу и Съни бяха хапнали само по един малък залък.
	— Право да ви кажа — обади се Вайълет, — Съни всъщност не обича да яде меки неща. Предпочита много твърда храна.
	— Колко необичайно за едно бебе! — рече чичо Монти. — Но за много змии не е никак необичайно. Северноафриканската дъвкачка например е змия, която по всяко време трябва да има нещо за дъвчене, защото иначе започва да яде собствената си уста. Много трудно се отглежда в плен. Дали Съни ще иска един суров морков? Доста е корав.
	— Суров морков ще й се услади, доктор Монтгомъри — отговори Клаус.
	Новият законен настойник на децата стана и тръгна към хладилника, но после се обърна и размаха пръст към Клаус.
	— И никакво такова „доктор Монтгомъри“! — каза. — Струва ми се прекалено официално. Наричайте ме „чичо Монти“! Дори моите колеги херпетолози не ме наричат „доктор Монтгомъри“.
	— Какво значи „херпетолози“? — попита Вайълет.
	— А как ви наричат? — попита Клаус.
	— Деца, деца — рече господин Поу строго. — Не толкова много въпроси.
	Чичо Монти се усмихна на сираците.
	— Нямам нищо против въпроси — каза той. — Те са признак за любознателен ум. Думата „любознателен“ означава…
	— Знаем какво означава — прекъсна го Клаус. — Да си изпълнен с въпроси.
	— Е, щом като знаете какво означава — каза чичо Монти и подаде един голям морков на Съни, — би трябвало да знаете и какво е херпетология.
	— Изучаване на нещо — рече Клаус. — Щом в една дума има _„ология“_, става дума за изучаване на нещо.
	— Змии! — извика чичо Монти. — Змии, змии, змии! Тях изучавам! Обичам змии, всякакви змии и обикалям земното кълбо да търся различни видове, които да изследвам тук в моята лаборатория! Не е ли интересно?
	— _Наистина_ е интересно — каза Вайълет, — _много_ интересно. Но не е ли опасно?
	— Не е, ако познаваш научните факти — отговори чичо Монти. — Господин Поу, може би и вие предпочитате един суров морков? Почти не сте хапнали от тортата си.
	Господин Поу се изчерви и доста време кашля в носната си кърпа, преди да отговори:
	— Не, благодаря, доктор Монтгомъри.
	Чичо Монти намигна на децата.
	— Ако искате, вие също може да ме наричате „чичо Монти“, господин Поу.
	— Благодаря, чичо Монти — отвърна господин Поу сдържано. — Но сега _аз_ искам да задам един въпрос, ако нямате нищо против. Споменахте, че обикаляте земното кълбо. Има ли някой, който ще идва да се грижи за децата, докато вие отсъствате, за да събирате екземпляри?
	— Достатъчно сме големи, за да останем сами — каза Вайълет бързо, но дълбоко в себе си не беше толкова уверена. Вярно, че специалността на чичо Монти й звучеше интересно, но Вайълет не беше сигурна дали е готова да остане сама с брат си и сестра си в една къща, пълна със змии.
	— Дума да не става! — възкликна чичо Монти. — Вие, тримата, идвате с мен! След десет дни тръгваме за Перу и аз искам да бъдете там в джунглата заедно с мен, деца.
	— Наистина ли? — каза Клаус. Очите му блестяха от възторг зад очилата. — Наистина ли ще ни вземете със себе си в Перу?
	— Ще се радвам, ако ми помагате — отговори чичо Монти и се пресегна да си вземе една хапка от тортата на Съни. — Густав, моят лаборант, точно вчера неочаквано ми остави писмо с молба за оставка. Наех на негово място човек на име Стефано, но той ще пристигне чак след около седмица, та съм изостанал много с приготовленията за експедицията. Някой трябва да провери дали действат всички капани за змии, за да не нараня нито един от нашите екземпляри. Някой трябва да проучи в книгите терена на Перу, за да се придвижваме без затруднения през джунглата. И някой трябва да нареже едно извънредно дълго въже на къси парчета, удобни за работа.
	— Аз се интересувам от механизми — каза Вайълет, облизвайки виличката си, — и ще се радвам да науча нещо за капаните за змии.
	— Аз намирам, че пътеводителите са увлекателни — заяви Клаус, като обърса устата си със салфетка, — та с удоволствие ще прочета всичко за перуанския терен.
	— Йоджип! — изпищя Съни и отхапа от моркова. Вероятно искаше да каже нещо в смисъл на „Аз пък страшно ще се забавлявам да нахапя едно извънредно дълго въже на къси парчета, удобни за работа!“
	— Чудесно! — провикна се чичо Монти. — Радвам се, че изпитвате такъв ентусиазъм. Тъй ще бъде по-лесно да минем без Густав. Много е странно, че напусна така. Истинска беда е, че го загубих.
	Лицето на чичо Монти помръкна — израз, който тук означава „прие малко мрачно изражение, докато чичо Монти мислеше за сполетялата го беда“, — но ако чичо Монти знаеше каква беда ще последва скоро, нямаше да пропилее нито миг в мисли за Густав. Иска ми се — и съм убеден, че и на вас ви се иска — да можехме да се върнем във времето и да го предупредим, обаче не можем, и това си е. Чичо Монти сякаш също мислеше, че „това си е“, когато разтърси глава и се усмихна, пропъждайки от ума си тревожните мисли.
	— Е, най-добре да се хванем за работа. Не оставяйте днешната работа за утре, както се казва. Хайде да придружите господин Поу до колата му, а после аз ще ви придружа до Вивариума с влечугите.
	Трите деца Бодлер — толкова уплашени, когато минаваха първия път между змиеобразните плетове, — сега се втурнаха самоуверено край тях, за да изпратят господин Поу до автомобила му.
	— Слушайте, деца — каза господин Поу, кашляйки в носната си кърпа, — ще дойда пак след около седмица с багажа ви и за да проверя дали всичко е наред. Знам, че доктор Монтгомъри може да ви се струва малко страшен, но съм сигурен, че с времето ще му свик…
	— Изобщо не ни се струва страшен — прекъсна го Клаус. — Струва ни се, че много лесно ще се разберем с него.
	— Нямам търпение да видя Вивариума с влечугите — каза Вайълет възбудено.
	— Мийка! — рече Съни, което навярно значеше „Довиждане, господин Поу. Благодаря, че ни докарахте.“
	— Е, довиждане — каза господин Поу. — Помнете, че пътят от града дотук е кратък, тъй че ви моля, ако имате някакви неприятности, да се свържете с мен или с когото и да било от „Управление на фаталните финанси“. До скоро.
	Той махна непохватно на сираците с носната си кърпа, качи се в малката си кола и потегли надолу по стръмната опесъчена алея към Противния път. Вайълет, Клаус и Съни му махнаха в отговор с надеждата, че господин Поу няма да забрави да вдигне прозоречните стъкла, та вонята на хряна да не стане прекалено непоносима.
	— _Бамбини!_ — провикна се чичо Монти от входната врата. — Елате, бамбини!
	Сираците Бодлер хукнаха обратно между плетовете към мястото, където ги чакаше новият им настойник.
	— Вайълет, чичо Монти — каза Вайълет. — Името ми е Вайълет, брат ми се казва Клаус, а малката ни сестричка е Съни. Никой от нас не се казва Бамбини.
	— „Бамбини“ е италианската дума за „деца“ — обясни чичо Монти. — Изведнъж изпитах неудържима нужда да поговоря малко на италиански. Толкова се вълнувам, задето вие тримата сте тук при мен, та трябва да сте доволни, че не съм проговорил на хотентотски.
	— Нямаш ли собствени деца? — попита Вайълет.
	— Нямам — отговори чичо Монти. — Все се канех да си намеря съпруга и да създадем семейство, а то вечно ми излизаше от ума. Да ви покажа ли Вивариума с влечугите?
	— Да, моля — каза Клаус.
	Чичо Монти ги поведе покрай картината със змиите в антрето към голямо помещение с великолепна стълба и много, много висок таван.
	— Вашите стаи ще са там — каза чичо Монти и посочи нагоре по стълбището. — Всеки от вас може да си избере която стая му харесва и да размести мебелите според вкуса си. Разбрах, че господин Поу ще ви докара багажа по-късно с онази своя миниатюрна кола, та моля ви, пригответе списък на всичко, от което се нуждаете, и утре ще отидем в града да го купим, за да не трябва да прекарате следващите няколко дни със същото бельо.
	— Наистина ли всеки от нас ще има собствена стая? — попита Вайълет.
	— Разбира се — отвърна чичо Монти. — Да не мислите, че бих ви набутал в една стая, след като имам тази огромна къща, а? Какъв човек би направил подобно нещо?
	— Граф Олаф го направи — отбеляза Клаус.
	— О, вярно, господин Поу ми разказа — възкликна чичо Монти и направи гримаса, сякаш току-що е вкусил нещо отвратително. — Изглежда, че Граф Олаф е ужасен човек. Надявам се някой ден да го разкъсат диви зверове. Какво удовлетворение би било, нали? А, ето че стигнахме при Вивариума с влечугите.
	Чичо Монти беше спрял пред грамадна дървена врата с голяма топчеста брава точно по средата. Тя се намираше толкова нависоко, че той трябваше да застане на палци, за да я достигне. Когато вратата се отвори на скърцащите си панти, тримата сираци Бодлер ахнаха от почуда и възторг при вида на помещението, което се откри пред тях.
	Вивариумът с влечугите беше изграден изцяло от стъкло — с искрящи, прозрачни стъклени стени и висок стъклен таван, който се извисяваше към една точка, досущ като вътрешността на катедрала. Извън стените се простираше яркозелена морава, обрасла с треви и храсти, която се виждаше чудесно през прозрачните стени, тъй че — застанал във Вивариума с влечугите — човек се намираше едновременно и вътре, и вън. Но колкото и забележително да беше самото помещение, каквото се намираше във Вивариума с влечугите, бе много по-вълнуващо. Влечуги, разбира се, заключени в метални клетки, които стояха върху дървени маси, подредени в четири прави редици по дължината на цялото помещение. Имаше всякакви видове змии, естествено, но имаше и гущери, жаби и разни други животни, каквито децата никога не бяха виждали, дори и на картинки или пък в зоологическата градина. Имаше една много тлъста жаба с две крила на гърба и двуглав гущер с яркожълти ивици на корема. Имаше една змия с три уста една връз друга и друга змия, която сякаш изобщо нямаше уста. Имаше гущер, подобен на сова, с големи очи, които се взираха в тях от пъна, където се беше качил, и една жаба, която приличаше досущ на черква, и дори очите й наподобяваха прозорци със стъклопис. Имаше и клетка, покрита с бял плат, та изобщо не се виждаше какво се намира вътре. Децата вървяха покрай редиците с клетки и надничаха смаяно мълчаливи във всяка една от тях. Някои от тварите изглеждаха дружелюбни, други изглеждаха страшни, обаче всичките изглеждаха пленителни и бодлерчетата оглеждаха дълго и внимателно всяка една, а Клаус носеше Съни, за да вижда и тя.
	Сираците бяха толкова заинтересувани от клетките, че дори не забелязаха какво има в дъното на Вивариума с влечугите, докато не бяха изминали надлъж всички редици, но щом стигнаха там, те отново ахнаха от изненада и възторг. Защото тук, в края на многото редици от клетки, имаше много редици от шкафове за книги, всеки натъпкан с книги в различни размери и форми, а в един ъгъл бяха наредени маси, столове и лампи за четене. Сигурно помните, че родителите на децата Бодлер имаха огромна сбирка от книги, за която сираците си спомняха с обич и която страшно им липсваше. А след ужасния пожар децата винаги изпадаха във възторг, щом се запознаеха с някого, който обичаше книги колкото и те. Вайълет, Клаус и Съни разгледаха книгите също така внимателно, както бяха разгледали клетките с влечуги, и веднага разбраха, че повечето книги се отнасят до змии и други влечуги. Като че ли всяка книга, отнасяща се до влечуги — от „Въведение към Големите гущери“ до „Отглеждане и хранене на Андрогенната кобра“ — се намираше тук, на полиците, и трите деца, особено Клаус, с нетърпение очакваха възможността да прочетат всичко за тварите във Вивариума с влечугите.
	— Това помещение е смайващо — каза най-сетне Вайълет, нарушавайки дългото мълчание.
	— Благодаря — отговори чичо Монти. — Цял живот работя, за да го създам.
	— Наистина ли ни позволяваш да влизаме тук? — попита Клаус.
	— Да ви _позволявам_? — повтори чичо Монти. — Не, разбира се! _Умолявам_ ви да влизате тук, моето момче. Още от утре сутринта всички трябва да бъдем тук всеки ден, за да се приготвим за експедицията в Перу. Ще разчистя една от тези маси за теб, Вайълет, и там ще се занимаваш с капаните. Клаус, от теб очаквам да прочетеш всички книги за Перу, които имам, и старателно да си водиш бележки. А Съни може да седи на пода и да нахапва въжето. Ще работим по цял ден, чак до вечерята, а след това ще ходим на кино. Има ли някакви възражения?
	Вайълет, Клаус и Съни се спогледаха с усмивки. _Възражения_ ли?! Допреди дни сираците Бодлер бяха живели у Граф Олаф, който ги караше да цепят дърва и да почистват след пияните му гости, докато кроеше планове да заграби Бодлеровото богатство. Чичо Монти току-що им беше описал прекрасен начин да прекарват времето си и децата му се усмихнаха радостно. То се знаеше, че няма да има възражения. Вайълет, Клаус и Съни се оглеждаха във Вивариума с влечугите и си представяха вече края на своите неволи, докато живеят живота си под грижите на чичо Монти. Те грешаха, разбира се, като мислеха, че бедите им са свършили, но в този момент трите деца бяха изпълнени с надежда, развълнувани и щастливи.
	— Не, не, не — провикна се Съни, очевидно в отговор на въпроса на чичо Монти.
	— Добре, добре, добре — каза чичо Монти и се усмихна. — А сега, отиваме да решим коя стая на кого ще бъде.
	— Чичо Монти — обади се Клаус свенливо. — Имам само един въпрос.
	— Какъв е той? — попита чичо Монти.
	— Какво има в онази клетка под покривалото?
	Чичо Монти погледна клетката и после децата. Лицето му засия в блажена усмивка.
	— Това, миличките ми, е една нова змия, която донесох от последното си пътешествие. Густав и аз сме единствените хора, които са я виждали. Другия месец ще я представя пред Херпетологичното дружество като ново откритие, но междувременно ще ви позволя да я погледнете. Застанете наоколо.
	Сираците Бодлер последваха чичо Монти до покритата клетка и той със замах — думата „замах“ тук означава „широк жест, често използван за самоизтъкване“ — дръпна покривалото от клетката. Вътре имаше голяма змия, черна като катран и дебела колкото канализационна тръба, която се взираше право в сираците с блестящи зелени очи. След като нямаше вече покривало върху клетката й, змията почна да се развива и да пълзи из своя дом.
	— Тъй като аз я открих — каза чичо Монти, — трябваше и да й дам име.
	— Как се казва? — попита Вайълет.
	— Невероятно смъртоносна усойница — отговори чичо Монти и в същия миг се случи нещо, което — сигурен съм — ще ви заинтересува.
	С едно перване на опашката змията отвори вратата на клетката си, плъзна се навън върху масата и преди чичо Монти или някое от децата Бодлер да кажат нещо, отвори уста и ухапа Съни точно по брадичката.


>	Глава трета

	{img:vivariumyt_s_vlechugite_zmija.png}
	_Много_, ама наистина много съжалявам, че ви оставих в такава неизвестност, но както пишех историята на сираците Бодлер, случайно погледнах часовника и съобразих, че закъснявам за официалната вечеря, която даваше една моя приятелка, мадам ди Лустро. Мадам ди Лустро е добра приятелка, отличен детектив и чудесна готвачка, но изпада в ярост, ако човек пристигне дори само пет минути по-късно от часа, споменат в поканата й, та ще разберете, че трябваше да бягам. В края на предишната глава сигурно сте си помислили, че Съни е мъртва и че това е ужасното нещо, което се е случило на бодлерчетата в дома на чичо Монти, обаче — давам ви честна дума — Съни преживява този епизод. За съжаление, мъртъв ще бъде чичо Монти, но засега още не.
	Когато зъбите на Невероятно смъртоносната усойница се впиха в брадичката на Съни, Вайълет и Клаус наблюдаваха в ужас как очичките на Съни замижаха и лицето й се отпусна. После, внезапно като змията, Съни се усмихна весело, отвори уста и ухапа Невероятно смъртоносната усойница точно по мъничкия й, покрит с люспи нос. Змията пусна брадичката й и Вайълет и Клаус видяха, че не е оставила почти никакъв белег. Двете по-големи деца Бодлер погледнаха чичо Монти, а чичо Монти ги гледаше и се смееше. Силният му смях отекваше от стъклените стени на Вивариума с влечугите.
	— Чичо Монти, какво можем да направим? — попита Клаус в отчаяние.
	— Ох, извинявайте, миличките ми — каза чичо Монти и избърса с ръце очите си. — Сигурно много сте се изплашили. Обаче Невероятно смъртоносната усойница е една от най-малко опасните и най-дружелюбните твари в животинското царство. Съни няма за какво да се тревожи, нито пък вие.
	Клаус погледна сестричката си — тя все още беше в обятията му и игриво прегърна Невероятно смъртоносната усойница през дебелото тяло — и осъзна, че чичо Монти сигурно казва истината.
	— Но тогава защо се нарича Невероятно смъртоносната усойница?
	Чичо Монти пак се изсмя.
	— Това е лъженазвание — отвърна, използвайки дума, която тук означава „много погрешно име“. — Тъй като аз я открих, трябваше и да я назова, помните ли? Не казвайте никому за Невероятно смъртоносната усойница, защото ще я представя в Херпетологичното дружество и хубавичко ще ги изплаша, преди да им обясня, че змията е съвършено безобидна! Бог знае колко пъти са ме дразнили заради името ми. „Здравей, здравей, Монтгомъри Монтгомъри“, казват. „Как си, как си, Монтгомъри Монтгомъри?“ Обаче на тазгодишната конференция ще им го върна с тоя номер.
	Чичо Монти се изпъна в цялата си височина и заговори с глуповат академичен глас — израз, който тук означава, че е говорил, както говорят хората на науката, когато изнасят лекция:
	— „Колеги — ще им кажа, — бих искал да ви представя един нов вид, Невероятно смъртоносната усойница, която открих в югозападната част на… Господи! Тя се измъкна!“. А после, когато всичките ми колеги херпетолози са скочили върху столовете и масите и пищят от ужас, ще им кажа, че змията дори на мравката път прави! Няма ли да е истерично весело?
	Вайълет и Клаус се спогледаха и сетне прихнаха да се смеят, както от облекчение, че за сестричката им няма никаква опасност, така и от веселие, защото решиха, че номера на чичо Монти си го бива.
	Клаус сложи Съни на пода и Невероятно смъртоносната усойница я последва, увивайки опашката си любвеобилно около Съни, както човек обгръща с ръка някого, когото обича.
	— Има ли в това помещение змии, които са _наистина_ опасни? — попита Вайълет.
	— Разбира се — отговори чичо Монти. — Не може да изучаваш змии в продължение на четирийсет години, без да срещнеш някоя опасна. Имам цял шкаф с проби от отрова на всяка отровна змия, позната на хората, за да мога да проучвам как действат тези опасни змии. В това помещение има една змия, чиято отрова е толкова смъртоносна, че сърцето ти ще спре още преди да си разбрал, че те е ухапала. Има една змия, която си отваря толкова широко устата, че би могла да глътне всички ни заедно на един залък. Има две змии, които са се научили да карат кола толкова безразсъдно, че биха те прегазили на улицата, без да спрат, за да се извинят. Но всичките тези змии са в клетки с много по-здрави ключалки и с всичките може да се борави безопасно, когато човек ги е изследвал достатъчно. Обещавам ви, че ако отделите време да научите фактите, няма да ви се случи нищо лошо тук, във Вивариума с влечугите.
	Животът доста често ни поставя в положение, наречено „драматична ирония“, и този момент от историята на сираците Бодлер е точно такъв. Простичко казано, драматична ирония е, когато човек изрече безобидна забележка, а някой, който я чува, знае нещо, придаващо на забележката друг — и обикновено неприятен — смисъл. Например, ако сте в ресторант и кажете на висок глас: „Нямам търпение да си хапна телешкия винен кебап, който поръчах“, а наоколо има хора, които знаят, че в телешкия винен кебап има отрова и ще умрете, щом хапнете от него, вие ще изпаднете в ситуация на драматична ирония. Драматичната ирония е жестоко нещо, почти винаги болезнено, и съжалявам, че трябва да се появи в тази история, но Вайълет, Клаус и Съни водят толкова злополучен живот, че е само въпрос на време, преди драматичната ирония да навири грозната си глава.
	Докато вие и аз слушаме как чичо Монти казва на сираците Бодлер, че във Вивариума с влечугите никога няма да им се случи нищо лошо, би трябвало да изпитаме странното чувство, което придружава появата на драматична ирония. Туй чувство не се различава много от онова в стомаха ви, когато сте в асансьор, внезапно тръгнал надолу, или когато сте се сгушили в леглото, а вратата на гардероба се отваря, скърцайки, и разкрива скрилия се там човек. Защото — независимо от това колко защитени и щастливи се чувстваха трите деца, независимо от това колко успокоителни бяха думите на чичо Монти — вие и аз знаем, че чичо Монти скоро ще бъде мъртъв, а бодлерчетата — отново нещастни.
	През следващата седмица, обаче, децата Бодлер си живяха много весело в новия си дом. Всяка сутрин се събуждаха и обличаха в уединението на собствените си стаи, които бяха избрали и подредили по свой вкус. Вайълет си беше избрала стая с огромен прозорец, който гледаше към змиеобразните плетове на предната морава. Смяташе, че този изглед може да я вдъхнови, когато изобретява разни неща. Чичо Монти й беше позволил да закачи с кабари големи листове бяла хартия на всяка стена, за да може да скицира идеите си, дори ако й хрумнеха посред нощ. Клаус си беше избрал стая с уютна ниша — думата „ниша“ означава тук „много мъничък кът, идеален да седиш и четеш в него“. С разрешение на чичо Монти беше занесъл горе голям фотьойл от всекидневната и го бе сложил в нишата под тежка месингова лампа за четене. Всяка вечер, вместо да чете в леглото, той се настаняваше във фотьойла с някоя книга от библиотеката на чичо Монти и понякога оставаше там до сутринта. Съни си беше избрала стая между тези на Вайълет и Клаус и я напълни с дребни твърди предмети от цялата къща, за да ги хапе, щом й се доще. Имаше и разнообразни играчки за Невероятно смъртоносната усойница, та двете можеха да си играят заедно, когато им се приискваше, но в рамките на разумното.
	Обаче Вивариумът с влечугите беше мястото, където сираците Бодлер най-много обичаха да стоят. Всяка сутрин след закуска те отиваха при чичо Монти, който беше вече започнал работата по предстоящата експедиция. Вайълет седеше до маса с въжетата, зъбчатите колела и клетките, от които се състояха различните капани за змии, учеше се как действат, поправяше ги, ако бяха повредени, и понякога правеше подобрения, за да станат по-удобни за змиите по време на дългото им пътуване от Перу до къщата на чичо Монти. Клаус седеше наблизо, четеше книгите за Перу, които имаше чичо Монти, и си водеше бележки в един тефтер, за да могат по-късно да правят справки по тях. А Съни седеше на пода и с голям ентусиазъм нахапваше едно дълго въже на по-къси парчета. Но най-много децата Бодлер обичаха да научават всичко за влечугите от чичо Монти. Докато работеха, той им показваше Аляскския кравешки гущер — дълго зелено създание, което дава прекрасно мляко. Запознаха се с Неблагозвучната крастава жаба, която можеше да подражава човешка реч с прегракнал глас. Чичо Монти ги научи как да се справят с Мастиления тритон, без да си омацат целите пръсти с черната му боя, и как да познаят кога Сприхавият питон е кисел и затова е най-добре да го оставят на мира. Научи ги да не дават прекалено много вода на Зелената жаба дълбачка и никога, при никакви обстоятелства, да не допускат Вирджинияулфската* змия близо до пишеща машина.
	[* Вирджиния Улф (1882–1941) — английска писателка. — Б.пр.]
	Докато им разказваше за различните влечуги, чичо Монти често се увличаше — дума, която тук означава „оставяше разговора да се отклони“ — в истории от пътешествията си и описваше мъжете, змиите, жените, жабите, децата и гущерите, които беше срещал по време на своите странствания. Не се мина много време и сираците Бодлер почнаха да разказват на чичо Монти всичко за собствения си живот, като в края на краищата заговориха и за своите родители, и за това колко много те им липсват. Чичо Монти се интересуваше от историите на бодлерчетата колкото те от неговите и понякога разговаряха толкова дълго, че едва успяваха да си излапат вечерята, преди да се натъпчат в миниатюрния джип на чичо Монти и да се отправят към киното.
	Обаче една сутрин, когато трите деца приключиха закуската си и отидоха във Вивариума с влечугите, не намериха чичо Монти, а една бележка от него. В бележката пишеше следното:
C>
	_Мили бамбини,_
	Отивам в града да купя още някои неща, които ще ни трябват за експедицията — препарат против перуански оси, четки за зъби, консервирани праскови и огнеупорно кану. Ще ми отнеме време да намеря прасковите, та не ме очаквайте преди вечеря.
	Стефано, заместникът на Густав, ще пристигне днес с такси. Моля, посрещнете го добре. Както знаете, остават само два дни до експедицията, затова ви моля днес да работите много усърдно.
@	Вашият занесен чичо,
@	Монти
C$
	— Какво означава „занесен“? — попита Вайълет, когато прочетоха докрай бележката.
	— „Замаян и развълнуван“ — отговори Клаус, научил думата от една поетична сбирка, която беше прочел в първи клас. — Предполагам, че има предвид „развълнуван заради Перу“. Или може би е развълнуван, защото ще има нов помощник.
	— Или може би е развълнуван заради нас — каза Вайълет.
	— Кирдал! — изпищя Съни, което вероятно означаваше „Или може да е развълнуван заради всичко заедно!“.
	— И аз съм малко занесен — каза Клаус. — Много е забавно да се живее с чичо Монти.
	— Наистина е забавно — съгласи се Вайълет. — След пожара мислех, че никога вече няма да съм щастлива. Но времето, прекарано тук досега, беше чудесно.
	— Обаче нашите родители все още ми липсват — каза Клаус. — Колкото и да е мил чичо Монти, иска ми се да си живеехме в истинския си дом.
	— Разбира се — рече Вайълет бързо. Тя спря за малко и каза бавно на висок глас нещо, което си беше мислила през последните няколко дни. — Струва ми се, че нашите родители винаги ще ни липсват. Но смятам, че могат да ни липсват, без да сме постоянно нещастни. В края на краищата, те не биха искали да сме нещастни.
	— Помниш ли онзи дъждовен следобед — каза Клаус замечтано, — когато ни беше много скучно и всички си лакирахме ноктите на краката яркочервени?
	— Да — отвърна Вайълет и се усмихна, — и аз излях малко лак върху жълтия стол.
	— Арчо! — каза Съни тихо, което може би означаваше нещо като „И петното никога не излезе напълно.“
	Сирачетата Бодлер се усмихнаха едно на друго и без повече приказки се заловиха с работата си за деня. Останалата част от сутринта работиха тихо и усърдно, съзнавайки, че доволството им тук, в къщата на чичо Монти, не заличава смъртта на родителите им, съвсем не, но поне ги кара да се чувстват по-добре, след като тъй дълго време са се чувствали толкова тъжни.
	Жално е, разбира се, че този спокоен щастлив миг щеше да е последният, който децата щяха да преживеят за доста време напред, обаче сега никой с нищо не може да промени това. Тъкмо когато бодлерчетата започнаха да мислят за обяда си, чуха пред къщата да спира кола и свирене на клаксон. За децата това беше сигнал за пристигането на Стефано. За нас то трябва да е сигнал за началото на нови нещастия.
	— Предполагам, че е новият лаборант — каза Клаус, вдигайки поглед от „Голямата перуанска книга за малките перуански змии“. — Надявам се да е симпатичен като Монти.
	— Аз също — отвърна Вайълет, като отвори и затвори един капан за жаби, за да провери дали действа добре. — Би било неприятно да пътуваме до Перу със скучен или злобен човек.
	— Герджа! — изписка Съни, което вероятно означаваше нещо като „Хайде да отидем да видим що за човек е Стефано!“
	Бодлерчетата излязоха от Вивариума с влечугите, минаха през входната врата и видяха едно такси, паркирано до змиеобразните плетове. Много висок, слаб мъж с дълга брада и без вежди над очите слизаше от задната седалка, стиснал в ръка черен куфар с лъскав сребърен катинар.
	— Няма да ви дам бакшиш — обясняваше тъкмо брадатият на шофьора на таксито, — защото говорите прекалено много. Не всеки иска да слуша за вашето новородено бебе, така да знаете. Е, пристигнах вече, аз съм Стефано, новият помощник на доктор Монтгомъри. Добър ден.
	— Добър ден — каза Вайълет и докато приближаваше към него, нещо в хрипкавия му глас й се стори смътно познато.
	— Добър ден — каза и Клаус и когато вдигна поглед към Стефано, нещо в бляскавите му очи му се стори много познато.
	— Бълден! — извряка Съни.
	Стефано не носеше чорапи и Съни, която пълзеше по земята, видя голия му глезен между обувката и маншета на панталона. Там, на глезена му, имаше нещо, което беше най-познато от всичко.
	Тримата сираци Бодлер проумяха едно и също нещо в един и същи миг и отстъпиха крачка назад, както човек отстъпва пред ръмжащо куче. Този мъж не беше Стефано, независимо от това как се представяше. Трите деца огледаха новия помощник на чичо Монти от главата до петите и видяха, че той не е друг, а Граф Олаф. Можеше да си е обръснал единствената дълга вежда и да е пуснал брада на мършавата си брадичка, но нямаше как да скрие татуировката на око върху глезена си.


>	Глава четвърта

	{img:vivariumyt_s_vlechugite_stefano.png}
	_Едно_ от най-трудните неща в живота е да мислиш за постъпки, за които се разкайваш. Нещо ще ти се случи и ще постъпиш погрешно, а после в продължение на години ще ти се иска да си постъпил другояче. От време на време, когато се разхождам край морския бряг, например, или когато посещавам гроба на един приятел, си спомням деня, много отдавна, когато не взех със себе си фенерче на място, където трябваше да нося фенерче, и последиците бяха пагубни. „Защо не взех със себе си фенерче? — си мисля тогава, макар да е твърде късно да се поправи нещо. — Трябваше да взема фенерчето.“
	В продължение на години след този момент в живота на сираците Бодлер, Клаус мислеше за мига, когато той и сестрите му осъзнаха, че Стефано всъщност е Граф Олаф, и го изпълваше разкаяние, задето не е подвикнал на шофьора на таксито, който потегляше надолу по алеята. „Спрете! — крещеше Клаус на ум, макар да беше твърде късно да се поправи нещо. — Спрете! Откарайте този човек!“ Напълно разбираемо е, то се знае, че Клаус и сестрите му бяха прекалено изумени, за да действат толкова бързо, но години по-късно Клаус лежеше буден в леглото и си мислеше, че може би, просто може би, ако беше действал навреме, можеше да спаси живота на чичо Монти.
	Но той не го стори. Докато сираците Бодлер гледаха втрещено Граф Олаф, таксито замина надолу по алеята и децата останаха сами със своето проклятие — дума, която тук означава „възможно най-страшният враг.“ Олаф им се усмихна досущ както се усмихваше чичомонтевата Монголска змия злобарка, когато всеки ден й слагаха по една бяла мишка в клетката за вечеря.
	— Може би някой от вас ще отнесе куфара ми в моята стая — подхвърли той с хрипкавия си глас. — Пътуването по онзи зловонен път беше скучно и неприятно, та съм много уморен.
	— Ако някой е заслужил да пътува по Противния път — обади се Вайълет, вперила в него яростен поглед, — това сте вие, Граф Олаф. Ние със сигурност няма да ви помогнем с багажа ви, защото няма да ви пуснем да влезете в тази къща.
	Олаф се намръщи на сираците, а после се огледа насам-натам, сякаш очакваше да види някого, скрит зад змиеобразните плетове.
	— Кой е Граф Олаф? — попиша озадачено. — Моето име е Стефано. Дошъл съм да помагам на Монтгомъри Монтгомъри за предстоящата му експедиция в Перу. Предполагам, че вие, тримата, сте джуджета, които слугуват в дома на Монтгомъри.
	— Не сме никакви джуджета — каза Клаус строго. — Ние сме деца. А вие не сте Стефано. Вие сте Граф Олаф. Може да сте си пуснали брада и да сте си обръснали веждата, но все още сте същият омразен човек и ние няма да ви пуснем да влезете в тази къща.
	— Фюта! — изпищя Съни, което вероятно означаваше нещо като „Съгласна съм!“.
	Граф Олаф изгледа всяко от сирачетата Бодлер със силно искрящи очи, сякаш разказваше шега.
	— Не знам за какво говорите — рече, — но ако знаех и бях този Граф Олаф, когото споменавате, бих си помислил, че се държите много невъзпитано. И ако си помисля, че се държите невъзпитано, може да се ядосам. И ако се ядосам, кой знае какво бих направил?
	Децата наблюдаваха как граф Олаф вдига мършавите си ръце, като че ли свива рамене. Навярно не е нужно да ви напомням как той можеше да се разбеснее, но положително не беше нужно това да се напомня на бодлерчетата. Клаус все още усещаше натъртеното място на лицето си от онзи случай, когато Граф Олаф го удари, додето живееха в неговата къща. Съни все още изпитваше болки от това, че бе напъхана в птичи кафез и провесена от кулата, където той кроеше зловещите си планове. А докато Вайълет не бе станала жертва на физическо насилие от този ужасен мъж, тя едва не бе принудена да се омъжи за него и това бе достатъчно, за да я накара да вдигне куфара му и бавно да го повлече към къщата.
	— По-високо — каза Олаф. — Вдигни го по-високо. Не ща да го влачиш така по земята.
	Клаус и Съни се втурнаха да помогнат на Вайълет, но дори когато тримата понесоха куфара, тежестта му ги караше да залитат. Достатъчно голямо нещастие беше, че Граф Олаф се бе появил отново в живота им тъкмо когато се чувстваха толкова спокойни и защитени при чичо Монти. Но на всичкото отгоре и да помагат на този зловещ човек да влезе в техния дом, сякаш беше повече, отколкото можеха да понесат. Олаф ги следваше отблизо и трите деца надушваха лошия му дъх, докато внасяха вътре куфара, а после го сложиха на килима под картината с преплетените змии.
	— Благодаря, сираци — каза Олаф, като затвори входната врата след себе си. — Доктор Монтгомъри каза, че за мен щяло да има приготвена стая горе. Мисля, че оттук мога да си нося багажа. Сега, бягайте! По-късно ще имаме много време да се опознаем.
	— Ние вече ви познаваме, Граф Олаф — рече Вайълет. — И вие явно ни най-малко не сте се променили.
	— Вие също не сте се променили — каза Олаф. — Ясно ми е, Вайълет, че си упорита както винаги. А ти, Клаус, все още носиш тези идиотски очила, защото четеш прекалено много книги. Пък виждам и че малката Съни все още има девет палци на краката вместо десет.
	— Фът! — изпищя Съни, което вероятно означаваше нещо като „Не е вярно!“.
	— Какво говорите? — възрази Клаус притеснено. — Тя си има десет палци, точно както всички хора.
	— Нима? — рече Олаф. — Колко странно! Помня, че тя загуби единия си палец при нещастен случай.
	Очите му заблестяха още по-силно, сякаш разказва шега, а в същото време той бръкна в джоба на протритото си палто и извади дълъг нож като онези, които се използват за рязане на хляб.
	— Струва ми се, че си спомням един мъж, който така се объркал, задето многократно го наричали с погрешно име, та случайно изтървал ножа си върху нейното краче и й отрязал единия палец.
	Вайълет и Клаус погледнаха Граф Олаф, а след това — босото краче на сестричката си.
	— Не бихте посмели — каза Клаус.
	— Нека не обсъждаме какво бих и какво не бих посмял да направя — отвърна Олаф. — Нека по-добре обсъдим как ще бъда наричан, докато сме заедно в тази къща.
	— Ще ви наричаме Стефано, щом продължавате да ни заплашвате — каза Вайълет, — обаче няма да бъдем дълго време заедно в тази къща.
	Стефано отвори уста, за да каже нещо, но Вайълет нямаше намерение да продължи разговора. Обърна се на пета и закрачи с надменен вид през огромната врата на Вивариума с влечугите, последвана от брат си и сестра си. Ако вие или аз бяхме там, щяхме да си помислим, че сираците Бодлер изобщо не са се изплашили, щом говорят тъй храбро на Стефано, а след това просто си отиват, но когато децата стигнаха дъното на помещението, истинските им чувства се изписаха ясно по лицата им. Бодлерчетата бяха изпаднали в ужас. Вайълет захлупи лице в ръцете си и се облегна на една от клетките за влечуги. Клаус се отпусна на своя стол, толкова разтреперан, че стъпалата му барабаняха по мраморния под. А Съни се сви на топчица на пода, толкова мъничка, че не бихте я забелязали, ако влезехте в стаята. Няколко минути никое от децата не продума — те само се вслушваха в приглушените звуци, издавани от Стефано, докато се качваше по стълбите, и в собственото си сърцебиене, което кънтеше в ушите им.
	— Как ни е намерил? — попита Клаус с прегракнал шепот, сякаш му е възпалено гърлото. — Как е успял да стане помощник на чичо Монти? Какво търси тук?
	— Той се закле, че ще сложи ръка на Бодлеровото богатство — отговори Вайълет, като свали ръце от лицето си и вдигна Съни, която трепереше. — Това бяха последните му думи, преди да избяга. Каза, че щял да спипа нашето богатство, пък ако ще нищо друго да не направи.
	Вайълет потръпна и не добави какво бе казал освен това — че когато си присвои състоянието им, ще премахне и трите деца Бодлер. Нямаше нужда да го добавя. Вайълет, Клаус и Съни знаеха, че ако той измисли начин да заграби богатството им, ще пререже гръкляните на сираците Бодлер със същата лекота, с която вие бихте изяли една бисквитка.
	— Какво да направим? — попита Клаус. — Ще минат часове, преди да се върне чичо Монти.
	— Бихме могли да се обадим на господин Поу — каза Вайълет. — Сега е средата на работното време, но случаят е спешен и навярно ще може да напусне банката.
	— Няма да ни повярва — възрази Клаус. — Помниш ли, когато се опитвахме да му разкажем за Граф Олаф, докато живеехме там? Толкова време му отне да проумее истината, та насмалко да стане прекалено късно. Мисля, че трябва да избягаме. Ако тръгнем веднага, сигурно можем да стигнем до града навреме, за да хванем някой влак, който отива далеч оттук.
	Вайълет си представи как тримата вървят съвсем сами по Противния път — под дърветата с киселите ябълки и всред горчивата и люта миризма на хрян.
	— Къде да идем? — попита.
	— Някъде — каза Клаус. — Някъде, само не тук. Ще отидем далеч, където Граф Олаф не би ни намерил, и ще си сменим имената, та никой да не знае кои сме.
	— Нямаме пари — изтъкна Вайълет. — Как ще живеем сами?
	— Може да си намерим работа — отговори Клаус. — Аз вероятно бих могъл да работя в библиотека, а ти — в някоя фабрика за механични уреди. Съни едва ли би намерила работа на нейната възраст, но след няколко години и тя ще може.
	Трите сирачета млъкнаха. Опитваха се да си представят как напускат чичо Монти и живеят сами, как опитват да си намерят работа и да се грижат едно за друго. Бъдещето им се очертаваше като много самотно. Децата Бодлер поседяха известно време в тъжно мълчание и всичките мислеха едно и също нещо — искаше им се родителите им да не бяха загинали в пожара и животът им да не беше се преобърнал наопаки, както бе станало. Стига родителите Бодлер да бяха още живи, децата нямаше дори да са чували за Граф Олаф, камо ли пък щяха да го видят да се настанява в дома им, където без съмнение щеше да крои зловещи планове.
	— Не можем да тръгнем — каза най-сетне Вайълет. — Щом Граф Олаф веднъж ни е намерил, сигурна съм, че ще ни намери пак, колкото и далеч да отидем. А и кой знае къде са помощниците на Граф Олаф? Може би са обкръжили вече къщата и пазят, в случай че го изобличим.
	Клаус потръпна. Не беше помислил за помощниците на Олаф. Освен че възнамеряваше да сложи ръка върху Бодлеровото богатство, той беше ръководител на ужасна трупа от актьори — негови другари, винаги готови да му помагат в плановете. Те бяха отвратителна компания — единият по-ужасяващ от другия. Имаше един плешив мъж с дълъг нос, винаги облечен в дълга черна одежда. Имаше две жени, чиито лица всякога бяха покрити с призрачнобяла пудра. Имаше едно същество, толкова едро и с такова безизразно лице, та не можеше да се каже дали е мъж, или жена. И имаше един мършав мъж с две куки, където би трябвало да са му ръцете. Вайълет беше права. Всеки един от тези хора можеше да дебне пред къщата на чичо Монти в очакване да ги залови, ако опитат да избягат.
	— Мисля, че трябва просто да изчакаме чичо Монти да се върне и да му кажем какво се е случило — продължи Вайълет. — Той ще ни повярва. Ако научи за татуировката, поне ще поиска обяснение от _Стефано_.
	Тонът, с който Вайълет произнесе „Стефано“, подсказваше крайното й презрение към маскировката на Олаф.
	— Сигурна ли си? — попита Клаус. — В края на краищата именно чичо Монти е наел _Стефано_.
	Тонът, с който Клаус произнесе „Стефано“, подсказваше, че той споделя чувствата на сестра си.
	— Откъде да знаем дали чичо Монти и Стефано не са замислили нещо заедно?
	— Минда! — изпищя Съни, което вероятно означаваше нещо като „Я не ставай смешен, Клаус!“.
	Вайълет поклати глава.
	— Съни е права. Не вярвам чичо Монти да е в съюз с Олаф. Досега беше толкова мил и щедър към нас, пък и ако работеха заедно, Олаф не би настоявал да използва друго име.
	— Това е вярно — каза Клаус умислено. — Значи ще чакаме чичо Монти.
	— Ще чакаме — съгласи се Вайълет.
	— Тоджуу — каза Съни тържествено и децата се спогледаха мрачно.
	Да чакаш е едно от изпитанията в живота. Достатъчно трудно е да чакаш шоколадовия крем, докато загорялото говеждо печено е още в чинията ти. Извънредно трудно е да чакаш празника Вси светии, когато досадният септември е все още пред теб. Но да чакат своя чичо осиновител да се прибере, докато един алчен насилник е на горния етаж, се оказа едно от най-страшните очаквания, които някога бяха преживявали децата Бодлер. С цел да отклонят мислите си, те се опитаха да продължат своята работа, но бяха прекалено притеснени, за да свършат нещо. Вайълет се опита да закрепи вратичка с панти на един от капаните, но можеше само да се съсредоточи върху тревожната бучка в стомаха си. Клаус се опита да прочете как човек да се пази от трънливи перуански растения, но мисли за Стефано постоянно замъгляваха ума му. А Съни се опитваше да хапе въжето, обаче някаква студена тръпка на страх преминаваше по зъбите й и тя скоро се отказа. Дори не изпитваше желание да играе с Невероятно смъртоносната усойница. И така, бодлерчетата прекараха останалата част от следобеда насядали мълчаливо във Вивариума с влечугите, гледаха през стъклата да видят джипа на чичо Монти и се ослушваха за звуците, долитащи от време на време от горния етаж. Дори не искаха да помислят за онова, което Стефано може би вадеше от багажа си.
	Най-после, когато змиеобразните плетове започнаха да хвърлят дълги прозирни сенки от залязващото слънце, трите деца чуха приближаващ мотор и джипът спря пред къщата. Голямо кану беше вързано върху покрива на джипа, а задната седалка бе отрупана с покупките на чичо Монти. Той слезе, залитайки от тежестта на няколко пазарски плика, и видя децата през стъклените стени на Вивариума с влечугите. Усмихна им се. Те също му се усмихнаха и в тази секунда — точно когато се усмихнаха — се роди още един миг на бъдещо разкаяние за тях. Ако не се бяха забавили, за да отвърнат на усмивката на Монти, а вместо това бяха хукнали към колата, можеха да имат един кратък миг насаме с него. Но докато стигнаха антрето, той вече говореше със Стефано.
	— Не знаех какъв вид четка за зъби предпочитате — казваше тъкмо чичо Монти, сякаш се извиняваше, — и затова взех една със супертвърд косъм, защото аз обичам този вид. Перуанските ястия често са лепкави, та трябва да имате поне една резервна четка за зъби, когато отивате там.
	— Харесвам супертвърдия косъм — отговори Стефано на чичо Монти, обаче гледаше сираците с блестящите си, толкова блестящи очи. — Да внеса ли кануто?
	— Да, но за Бога, не можете да го носите съвсем сам — каза чичо Монти. — Клаус, моля те да помогнеш на Стефано.
	— Чичо Монти — обади се Вайълет, — трябва да ти кажем нещо много важно.
	— Целият съм слух — каза чичо Монти, — но позволете ми да ви покажа първо препарата против оси, който купих. Толкова се радвам, че Клаус проучи в книгите положението с насекомите в Перу, защото другите препарати, които имам, нямаше да ни свършат никаква работа.
	Чичо Монти взе да рови в единия плик, нанизан на ръката му, докато децата чакаха нетърпеливо да свърши.
	— Този съдържа едно химическо вещество, наречено…
	— Чичо Монти — рече Клаус, — това, което трябва да ти кажем, е наистина спешно.
	— Клаус — възкликна чичо Монти и веждите му се вдигнаха от изненада, — не е учтиво да прекъсваш чичо си, когато говори. Сега, моля те, помогни на Стефано с кануто, а след малко ще говорим за всичко, което искаш.
	Клаус въздъхна, но последва Стефано през отворената врата. Вайълет ги наблюдаваше как вървят към джипа, докато чичо Монти слагаше пликовете с покупките на пода и после се обърна с лице към нея.
	— Не помня какво говорех за препарата — рече той малко сърдито. — Много мразя, когато изтърва хода на мислите си.
	— Това, което трябва да ти кажем — подхвана Вайълет, но се прекъсна, защото нещо привлече погледа й.
	Монти стоеше с гръб към вратата, та не можеше да види какво прави Стефано, обаче Вайълет видя как Стефано спря при змиеобразните плетове, бръкна в джоба си и извади дългия нож. Острието му отрази лъчите на залязващото слънце и заблестя ярко, също като фар. Както навярно знаете, фаровете дават предупредителни сигнали, които показват на корабите къде се намира брегът, за да не се блъснат в него. Блестящият нож също беше предупреждение.
	Клаус погледна ножа, после — Стефано и после — Вайълет. Вайълет погледна Клаус, после — Стефано и после — Монти. Съни гледаше всички. Само Монти не забеляза какво става — толкова напрегнато се мъчеше да си спомни какво бе бърборил за препарата против оси.
	— Каквото трябва да ти кажем — започна Вайълет пак, ала не можа да продължи.
	Стефано не каза нито дума. Нямаше и нужда. Вайълет знаеше, че ако промълви само една думичка за действителната му самоличност, Стефано ще нарани брат й, ей там, при змиеобразните плетове. Без изобщо да продума. Проклятието на сираците Бодлер бе изпратило много ясно предупреждение.


>	Глава пета

	{img:vivariumyt_s_vlechugite_vecherja.png}
	_Тази_ нощ се стори на сираците Бодлер най-дългата и най-ужасната, която някога бяха преживели, а те бяха преживели доста такива нощи. Помнеха една, скоро след като се роди Съни, когато и трите деца имаха ужасен грип и се мятаха и въртяха, измъчвани от страхотна треска, докато баща им се опитваше да облекчи всичките едновременно, налагайки потните им чела със студени мокри кърпи. Нощта след като бяха загинали родителите им, трите деца прекараха в къщата на господин Поу и изобщо не мигнаха, прекалено нещастни и объркани дори да се опитат да заспят. И, естествено, бяха прекарали много на брой дълги и ужасни нощи, докато живееха при Граф Олаф.
	Но тази именно нощ им се стори още по-страшна. От момента, когато Монти пристигна, докато стана време за лягане, Стефано държа децата под постоянен надзор — израз, който тук означава „непрекъснато ги наблюдаваше, за да нямат никаква възможност да говорят насаме с чичо Монти и да издадат, че той всъщност е Граф Олаф“, а чичо Монти беше прекалено залисан, за да предположи, че става нещо необичайно. Докато внасяха останалите покупки на чичо Монти, Стефано вземаше пликове само с едната ръка, а другата държеше в джоба на палтото си, където криеше дългия нож, обаче чичо Монти беше прекалено възбуден от всичките нови припаси, за да го попита защо го прави. Когато отидоха в кухнята да приготвят вечерята, Стефано се усмихваше заплашително на децата, докато режеше гъбите на филийки, но чичо Монти беше прекалено зает да наглежда соса „Строганоф“ да не кипне, та дори не забеляза, че Стефано използва за кълцането собствения си застрашителен нож. По време на вечерята Стефано разказваше смешни анекдоти и хвалеше научната работа на чичо Монти, а чичо Монти беше толкова поласкан, че дори през ум не му мина да допусне, че Стефано държи под масата нож и през цялото време леко го опира в коляното на Вайълет. А когато чичо Монти съобщи, че ще използва вечерта, за да покаже на новия си помощник всичко във Вивариума с влечугите, той беше прекалено разпален, за да си даде сметка, че децата Бодлер просто се качиха в стаите си, без да кажат нито дума.
	За първи път това, че имаха отделни спални, им се стори по-скоро беда отколкото лукс, защото без присъствието на другите две деца, всяко от сирачетата се чувстваше още по-самотно и по-безпомощно. Вайълет се взираше в листовете, забодени на стената, и се опитваше да си представи какво крои Стефано. Клаус седна на големия си мек фотьойл и запали месинговата лампа за четене, но беше прекалено разтревожен и дори не отвори книга. Съни бе вперила поглед в своите твърди предмети, но не захапа нито един от тях.
	И на трите деца им се искаше да тръгнат по коридора към стаята на чичо Монти, да го събудят и да му кажат какво им тежи. Но за да стигнат до неговата спалня, трябваше да минат покрай стаята, в която бе настанен Стефано, а той цяла нощ бдеше на един стол пред отворената й врата. Когато децата открехваха своите врати, за да надзърнат в тъмния коридор, виждаха бледата бръсната глава на Стефано, която сякаш се носеше във въздуха над тялото му в мрака. Виждаха също ножа му, който Стефано движеше бавно като махало на голям стоящ часовник. Той се люшкаше напред и назад, напред и назад, проблясвайки в мъждивата светлина, и тази гледка беше толкова страшна, че те не се осмеляваха да тръгнат по коридора.
	Най-после светлината в къщата прие бледия сивосинкав цвят на ранната зора и бодлерчетата поеха сънени надолу по стълбата, за да закусят, уморени и с болки в целите тела от безсънната нощ. Седяха около масата, където бяха яли торта първата сутрин в тази къща, и чоплеха унило храната си. За първи път откакто пристигнаха при чичо Монти, нямаха желание да влязат във Вивариума с влечугите и да се захванат с работата за деня.
	— Мисля, че трябва вече да вървим — каза Вайълет и бутна настрана едва нахапаната си препечена филийка. — Сигурна съм, че чичо Монти е започнал да работи и ни очаква.
	— Аз пък съм сигурен, че Стефано също е там — обади се Клаус, вперил мрачен поглед в купичката си с овесена каша. — Няма да имаме никаква възможност да кажем на чичо Монти какво знаем за него.
	— Йинга — рече Съни тъжно, като изпусна на земята недокоснатия си суров морков.
	— Да можеше чичо Монти да знае каквото знаем ние — каза Вайълет, — и Стефано да знае, че той знае каквото знаем ние. Но чичо Монти не знае каквото знаем ние и Стефано знае, че той не знае каквото знаем ние.
	— Знам — отговори Клаус.
	— Знам, че знаеш — продължи Вайълет, — обаче ние не знаем какво е замислил всъщност Граф Олаф… искам да кажа _Стефано…_ Той се стреми към нашето богатство, това е ясно, но как може да го вземе, щом като сме под опеката на чичо Монти?
	— Може би просто ще дочака да станеш пълнолетна и после ще открадне богатството — каза Клаус.
	— Да чакаш четири години е много време — възрази Вайълет.
	Трите сирачета млъкнаха, докато всяко от тях си спомняше къде са били преди четири години. Тогава Вайълет беше десетгодишна и носеше косата си много къса. Спомни си, че някъде около десетия си рожден ден бе изобретила нов вид острилка за моливи. Клаус беше горе-долу осемгодишен и помнеше колко се интересуваше от комети и как четеше всички книги по астрономия, които родителите му имаха в библиотеката си. Съни, разбира се, не беше още родена преди четири години, та седеше и се опитваше да си спомни какво е било. Много тъмно, мислеше си тя, и не е имало нищо за хапане. И на трите деца четири години се струваха много дълго време.
	— Хайде, хайде, много се бавите тази сутрин — каза чичо Монти, нахлувайки в кухнята.
	Лицето му сияеше повече от обикновено, а в едната си ръка държеше малка връзка сгънати листове. — Стефано работи тук само от един ден, а вече е във Вивариума с влечугите. Всъщност, станал е още преди мен… Натъкнах се на него, когато слизах по стълбата. Той си пада малко слагач. А вие, тримата… движите се като Унгарската ленива змия, чиято максимална скорост е сантиметър и половина в час! Днес трябва да свършим много неща, а бих искал да сваря прожекцията в шест часа на „Зомбита в снега“. Хайде… бързо, бързо, бързо!
	Вайълет погледна чичо Монти и осъзна, че това може да е единствената възможност да говорят наса ме с него, без да им пречи Стефано, но Монти изглеждаше толкова разпален, та не беше сигурна дали ще ги изслуша.
	— Като стана дума за Стефано — подхвана тя плахо, — бихме и скали да говорим с теб за него.
	Очите на чичо Монти се разшириха и той се огледа, сякаш в стаята има шпиони, а после се наведе към децата и прошепна:
	— И аз бих искал да говоря с вас — каза. — Имам известни подозрения относно Стефано и ми се ще да ги обсъдя с вас.
	Сираците Бодлер се спогледаха облекчено.
	— Така ли? — попита Клаус.
	— Разбира се — отговори чичо Монти. — Снощи започнах да ставам много подозрителен спрямо този мой нов помощник. У него има нещо малко съмнително и мисля… — чичо Монти пак се огледа и заговори още по-тихо, та децата трябваше да притаят дъх, за да го чуват. — И мисля, че трябва да го обсъдим навън. Идвате ли?
	Децата кимнаха в знак на съгласие и станаха от масата. Оставяйки мръсните си съдове, което общо взето не е редно, но е напълно приемливо при критични обстоятелства, те тръгнаха с чичо Монти към главния вход, минаха покрай картината с двете преплетени змии и излязоха през входната врата на моравата, сякаш искаха да говорят със змиеподобните плетове, а не един с друг.
	— Не искам да звучи като тщеславие — Започна чичо Монти, използвайки дума, която тук означава „самохвалство“, — обаче аз наистина съм един от най-уважаваните херпетолози в света.
	Клаус примигна. Това беше неочаквано начало на разговора.
	— То се знае, че си — каза той, — но…
	— И заради това, колкото и да ми е тъжно да го кажа — продължи чичо Монти, сякаш не беше чул, — много хора ми завиждат.
	— Убедена съм, че е така — вметна Вайълет озадачено.
	— А щом завиждат — каза чичо Монти и поклати глава, — хората са готови да извършат какво ли не. Вършат налудничави неща. Когато взимах научната си степен по херпетология, моят съквартирант така ми завидя на една нова жаба, която бях открил, че открадна и изяде единствения ми екземпляр. Трябваше да снимам стомаха му на рентген и при защитата да използвам рентгеновите снимки вместо жабата. И нещо ми подсказва, че тук може да имаме подобно положение.
	За какво говореше всъщност чичо Монти?
	— Боя се, че не мога да схвана напълно мисълта ти — обади се Клаус, което е учтив начин да кажеш: „За какво говориш всъщност, чичо Монти?“.
	— Снощи, след като си легнахте, Стефано ми зададе прекалено много въпроси за всичките змии и за предстоящата ми експедиция. И знаете ли защо?
	— Предполагам — подхвана Вайълет, но чичо Монти я прекъсна.
	— Защото този човек, който се нарича Стефано — заяви той, — в действителност е член на Херпетологичното дружество и е дошъл тук, за да се опита да намери Невероятно смъртоносната усойница и да обсеби моя доклад. Вие, тримата, знаете ли какво означава думата „обсебвам“?
	— Не — отговори Вайълет, — обаче…
	— Означава, че според мен този Стефано ще открадне змията ми — каза чичо Монти — и ще я представи на Херпетологичното дружество. Тъй като е нов вид, нямам начин да докажа, че аз съм я открил. Докато се усетим, Невероятно смъртоносната усойница ще бъде назована „Змия Стефано“ или нещо подобно, също толкова ужасно. И ако е замислил това, представете си какво ще причини на нашата перуанска експедиция. Всяка жаба, която хванем, всяка мостра от отрова, която сложим в епруветка, всяко интервю със змия, което запишем — изобщо всяка, дори най-малка работа, която свършим — ще попадне в ръцете на този шпионин на Херпетологичното дружество.
	— Той не е шпионин на Херпетологичното дружество — каза Клаус нетърпеливо, — той е Граф Олаф!
	— Разбирам точно какво имаш предвид! — възкликна чичо Монти развълнувано. — Такова поведение наистина е също тъй подло, като това на онзи ужасен човек. Ето защо ще направя ей така. — Той вдигна едната си ръка и размаха във въздуха сгънатите листове хартия. — Както знаете — каза, — утре заминаваме за Перу. Това са нашите билети за пътуването с „Просперо“, чудесен кораб, който тръгва в пет часа и ще ни отведе през морето до Южна Америка. Има един билет за мен, един за Вайълет, един за Клаус, един за Стефано, обаче няма за Съни, Защото ще я скрием в куфар, за да спестим малко пари.
	— Дийпо!
	— Само се пошегувах. Но за това не се шегувам. — С пламнало от възбуда лице чичо Монти взе един от сгънатите листове и почна да го раздира на дребни късчета. — Туй е билетът на Стефано. В края на краищата той няма да дойде с нас в Перу. Утре сутринта ще му кажа, че трябва да остане тук и да се грижи за моите влечуги. Така можем да осъществим спокойно една успешна експедиция.
	— Но чичо Монти… — каза Клаус.
	— Колко пъти трябва да ти напомням, че не е учтиво да прекъсваш? — прекъсна го чичо Монти, клатейки глава. — Във всеки случай знам какво те тревожи. Тревожи те мисълта какво ще се случи, ако той остане тук сам с Невероятно смъртоносната усойница. Но не се безпокой. Усойницата ще дойде с нас на експедицията и ще пътува в една от нашите клетки за пренасяне на змии. Не знам защо изглеждаш така унила, Съни. Мислех, че ще се зарадваш, ако усойницата ти прави компания. Тъй че не изглеждайте толкова разтревожени, бамбини. Както виждате, чичо ви Монти владее положението.
	Когато някой прави малка грешка — да речем, ако келнерът ви донесе еспресо без мляко вместо с мляко, често е съвсем лесно да му се обясни как и защо греши. Но когато някой прави огромна грешка — да речем, ако келнерът ви ухапе по носа, вместо да вземе поръчката — често може да сте толкова изумени, че не сте в състояние да кажете каквото и да било. Парализирани от това каква огромна грешка прави келнерът, устата ви ще зине леко, а очите ви ще мигат на парцали, но няма да сте в състояние да кажете нито дума. Това се случи с децата Бодлер. Чичо Монти правеше такава огромна грешка по отношение на Стефано, като мислеше, че той е херпетологичен шпионин, а не Граф Олаф, та трите сирачета не можеха да измислят начин да му го кажат.
	— Елате сега, миличките ми — каза чичо Монти. — Пропиляхме достатъчно време от сутринта в приказки. Трябва да… _ох_! — той се прекъсна с вик на изненада и болка и падна на земята.
	— Чичо Монти! — извика Клаус.
	Бодлерчетата видяха, че някакъв голям лъскав предмет лежи върху него и миг по-късно разбраха какъв е предметът — беше тежката месингова лампа за четене, която стоеше до големия мек фотьойл в стаята на Клаус.
	— Ох! — повтори чичо Монти, като отмести лампата. — Наистина ме заболя! Рамото ми може да е изкълчено. Добре че не падна на главата ми, защото можеше да стори голяма беля.
	— Но откъде се появи? — попита Вайълет.
	— Трябва да е паднала от прозореца — каза чичо Монти и посочи стаята на Клаус. — Чия стая е това? Мисля, че е твоята, Клаус. Трябва да си по-внимателен. Не бива да провесваш току-тъй тежки предмети от прозореца. Видя ли какво можеше да стане?
	— Но тя не беше дори близо до прозореца ми — възрази Клаус. — Държа я в нишата, за да чета, седнал на големия фотьойл.
	— Хайде сега, Клаус — каза чичо Монти, като стана и му подаде лампата. — Наистина ли очакваш да повярвам, че лампата е изтанцувала до прозореца и е скочила на рамото ми? Моля те, сложи я на сигурно място в стаята си и няма да говорим повече за това.
	— Но… — започна Клаус, обаче по-голямата му сестра го прекъсна.
	— Ще ти помогна, Клаус — рече Вайълет. — Ще й намерим сигурно място.
	— Добре, но не се бавете — каза чичо Монти, разтривайки рамото си. — Ще се видим във Вивариума с влечугите. Ела, Съни.
	След като прекосиха входната зала, четиримата се разделиха при стълбата — чичо Монти и Съни тръгнаха към огромната врата на Вивариума с влечугите, а Вайълет и Клаус понесоха тежката месингова лампа към стаята на Клаус.
	— Знаеш _много добре_ — процеди Клаус през зъби към сестра си, — _че не съм се отнасял небрежно с лампата_.
	— Знам, разбира се — прошепна Вайълет. — Обаче няма смисъл да се опитваме да го обясним на чичо Монти. Той мисли, че Стефано е херпетологичен шпионин. Ти знаеш толкова добре, колкото и аз знам, че това е работа на Стефано.
	— Какви сте ми умни, че се досетихте — каза един глас от горния край на стълбата и Вайълет и Клаус така се стреснаха, че едва не изтърваха лампата. Беше Стефано или, ако предпочитате, Граф Олаф. Тъй или иначе, беше лошият. — Вие открай време сте умни деца — продължи той. — Малко прекалено умни за моя вкус, но тъй като няма да ви има още дълго, това не ме тревожи особено.
	— Вие пък не сте много умен — обади се Клаус яростно. — Тази тежка лампа за малко не ни улучи, но ако нещо се случи на сестрите ми или на мен, никога няма да сложите ръка върху Бодлеровото богатство.
	— Ах, ах — каза Стефано и мръсните му зъби се показаха, като се усмихна. — Ако исках да нараня тебе, сирак, кръвта ти вече щеше да шурти надолу по тези стълби като водопад. Не. Няма да позволя нито косъм да падне от главата на който е да е Бодлер… не в тази къща. Няма нужда да се страхувате от мен, мъничките ми, докато не се озовем на място, където престъпленията се разкриват по-трудно.
	— И къде би било това? — попита Вайълет. — Ние смятаме да останем тук, докато пораснем.
	— Нима? — възкликна Стефано със своя мазен, толкова мазен глас. — Аз пък бях останал с впечатлението, че утре напускаме страната.
	— Чичо Монти скъса вашия билет — отговори Клаус тържествуващо. — Усъмни се във вас, та промени плановете си и сега вие няма да дойдете с нас.
	Усмивката на Стефано се превърна в навъсена гримаса и нечистите му зъби сякаш пораснаха. Очите му заблестяха тъй силно, че Вайълет и Клаус изпитаха болка, като ги гледаха.
	— Не бих разчитал на това — каза той със зловещ, толкова зловещ глас. — Дори най-добрите планове могат да се променят, ако се случи злополука. — Той посочи с единия си костелив пръст месинговата лампа за четене. — А злополуки се случват непрекъснато.


>	Глава шеста

	{img:vivariumyt_s_vlechugite_prizrak.png}
	_Лошите_ обстоятелства имат обичая да развалят неща, които иначе биха били приятни. Така стана със сираците Бодлер и филма „Зомбита в снега“. Целия следобед трите деца седяха и се тревожеха във Вивариума с влечугите под язвителния поглед на Стефано и нехайното бърборене на чичо Монти — думата „нехайно“ тук означава, че той „не съзнава, че Стефано всъщност е Граф Олаф, и следователно се излага на голяма опасност“. Затова, когато стана вечер, децата нямаха никакво настроение за филмови забавления. Джипът на чичо Монти беше прекалено малък, за да побере него, Стефано и трите сирачета, та Клаус и Вайълет деляха едно място, а горката Съни трябваше да седи в мърлявия скут на Стефано, обаче бодлерчетата бяха твърде залисани и дори не обърнаха внимание на тези неудобства.
	В киното децата седяха едно до друго, с чичо Монти от едната страна, а Стефано седеше в средата и лапаше пуканки. Но децата бяха прекалено притеснени, за да ядат нещо и прекалено заети да проумеят какво крои Стефано, за да се насладят на „Зомбита в снега“, който беше добър филм. Когато зомбитата излязоха за първи път от снежните преспи около алпийското рибарско селце, Вайълет се опита да си представи начин, по който Стефано можеше да се качи без билет на борда на кораба „Просперо“ и да замине с тях за Перу. Когато старейшините на селището издигнаха преграда от яко дъбово дърво, а зомбитата си изгризаха път през нея, Клаус обмисляше какво точно беше имал предвид Стефано, когато говореше за злополуки. А когато Герта, малката млекарка, се сприятели със зомбитата и ги помоли да не изяждат повече жители от селото, Съни, която, естествено, не беше достатъчно голяма, за да осъзнае положението на сираците, се опитваше да измисли начин за проваляне на кроежите на Стефано, каквито и да бяха те. Във финалната сцена на филма зомбитата и селяните празнуваха заедно Първи май, но трите сирачета Бодлер бяха прекалено напрегнати и изплашени, за да изпитат и най-малка радост. По пътя към къщи чичо Монти се опита да разговаря с притихналите разтревожени деца, но те едва продумваха в отговор и най-сетне той също млъкна.
	Когато джипът спря до змиеобразните плетове, бодлерчетата изскочиха навън и хукнаха към входната врата, без дори да кажат „лека нощ“ на своя озадачен настойник. С натежали сърца изкачиха стълбите към спалните си, но — стигнали до вратите — не намериха сили да се разделят.
	— Не бихме ли могли да нощуваме в една стая? — обърна се Клаус плахо към Вайълет. — Нощес се чувствах сякаш съм в затворническа килия, докато се тревожех съвсем сам.
	— Аз също — призна Вайълет. — Щом няма да спим, може да не спим на едно и също място.
	— Тикко — съгласи се Съни и последва сестра си и брат си в стаята на Вайълет.
	Вайълет се огледа в спалнята и си спомни колко беше радостна неотдавна, че се нанася в нея. Сега огромният прозорец с изглед към змиеобразните плетове й се струваше потискащ вместо вдъхновяващ, а празните листове, забодени по стените, вместо да са удобни, сякаш само й напомняха колко е разтревожена.
	— Виждам, че не си работила много върху своите изобретения — каза Клаус кротко. — Аз изобщо не съм чел. Щом е наблизо, Граф Олаф като че ли слага капак на въображението.
	— Невинаги — изтъкна Вайълет. — Когато живеехме при него, ти прочете всичко за брачния закон, за да разкриеш плана му, пък аз измислих кука захватка, за да го спра.
	— Обаче в сегашното положение — каза Клаус мрачно, — дори не знаем какво крои Граф Олаф. Как можем да измислим план, като не знаем какъв е _неговият_ план?
	— Хайде да поразсъждаваме върху това — предложи Вайълет, използвайки израз, който тук означава „да говорим за нещо надълго и нашироко, докато го разберем напълно“. — Граф Олаф, наричайки себе си Стефано, е дошъл в тази къща под това прикритие и очевидно иска да се добере до Бодлеровото богатство.
	— И — продължи Клаус, — когато сложи ръка върху него, смята да ни убие.
	— Тадю — промълви Съни изтежко, което вероятно означаваше нещо като „Намираме се в отвратително положение“.
	— Само че — каза Вайълет — ако той ни стори нещо, няма начин да спипа нашето богатство. Затова миналия път се опита да се ожени за мен.
	— Слава Богу, че не успя — възкликна Клаус и потръпна. — Тогава Граф Олаф щеше да ми е зет. Но този път не е намислил да се жени за теб. Спомена нещо за злополука.
	— И за отиване на място, където престъпленията се разкривали по-трудно — каза Вайълет, припомняйки си думите му. — Това трябва да означава Перу. Но Стефано няма да дойде в Перу. Чичо Монти скъса билета му.
	— Дууг!
	Съни нададе отчаян вик на безизходица и взе да удря с мъничкия си юмрук по пода. Изразът „вик на безизходица“ означава тук, че „човек не е в състояние да измисли какво друго да каже“, и Съни не беше единствената, която имаше това чувство. Вайълет и Клаус бяха, естествено, твърде големи, за да казват неща като „Дууг!“, но им се искаше да не бяха. Искаше им се да могат да проумеят плана на граф Олаф. Искаше им се положението им да не изглежда толкова загадъчно и безнадеждно, както изглеждаше, и им се искаше да са достатъчно малки, за да изкрещят просто „Дууг!“ и да заудрят с юмруци по пода. А най-много от всичко, разбира се, им се искаше родителите им да бяха живи и трите бодлерчета да са в безопасност в дома, където се бяха родили.
	И също толкова горещо, както на сираците Бодлер им се искаше обстоятелствата да бяха други, на мене ми се иска да можех някак си да променя за вас обстоятелствата на тази история. Дори както си седя тук на толкова сигурно място, че по-сигурно от това не би могло да бъде, и тъй далеч от Граф Олаф, почти не съм в състояние да напиша още една дума. Навярно би било най-добре да затворите още сега книгата и никога да не прочетете докрай тази ужасяваща история. Ако искате, можете да си внушите, че час по-късно сираците Бодлер внезапно са проумели какво крои Стефано и са успели да спасят живота на чичо Монти. Можете да си представите как пристига полицията с всичките си сирени и святкащи лампи и откарва Стефано в затвора, където той остава до края на живота си. Можете да си въобразите — макар и то да не е така — че бодлерчетата живеят и до днес щастливо с чичо Монти. Или — най-добре — можете да си създадете илюзията, че родителите Бодлер не са загинали и че ужасният пожар и Граф Олаф, и чичо Монти, и всички останали злополучия не са нищо повече от сън — плод на въображението.
	Обаче това не е щастлива история, нито пък аз съм щастлив, когато ви казвам, че сираците Бодлер седяха цялата нощ безсловесни в стаята на Вайълет — думата „безсловесни“ тук означава „без да говорят“, а не, че „внезапно са онемели“. Ако някой бе надникнал през прозореца на спалнята, когато утринното слънце изгря, щеше да види трите деца, сгушени едно до друго на леглото с широко отворени очи, помръкнали от тревога. Но никой не надникна през прозореца. Някой почука на вратата — четири силни удара, сякаш заковаваше нещо.
	Децата примигаха и се спогледаха.
	— Кой е? — извика Клаус, а гласът му беше пресипнал от дългото мълчане.
	Вместо отговор онзи, който стоеше там, просто натисна бравата и вратата бавно се отвори. Беше Стефано — със съвършено намачкани дрехи, а очите му блестяха по-ярко от когато и да било преди.
	— Добро утро — каза той. — Време е да тръгваме за Перу. В джипа има място само за трима сираци и за мен, та побързайте.
	— Вчера ви казахме, че вие няма да пътувате — обади се Вайълет, като се надяваше гласът й да звучи по-храбро, отколкото се чувстваше самата тя.
	— Чичо ви Монти няма да пътува — отговори Стефано и вдигна онази част на челото си, където трябваше да е веждата му.
	— Не ставайте смешен — каза Клаус. — Чичо Монти не би пропуснал тази експедиция за нищо на света.
	— Попитайте го — рече Стефано и бодлерчетата видяха познато изражение по лицето му. Устата почти не помръдна, но очите му блестяха, сякаш току-що е разказал шега. — Защо не го попитате? Той е долу във Вивариума с влечугите.
	— _Ще_ го попитаме — натърти Вайълет. Чичо Монти няма никакво намерение да ви позволи да ни отведете сам в Перу.
	Тя стана от леглото, хвана ръцете на брат си и сестра си и мина бързо покрай Стефано, който се подхилваше до вратата.
	— _Ще_ го попитаме — повтори тя, а Стефано се поклони леко, когато децата излязоха от стаята.
	Коридорът беше странно тих и пуст — като очите на череп.
	— Чичо Монти? — извика Вайълет от края на коридора.
	Никой не отговори. Освен няколко изскърцвания по стъпалата, къщата беше зловещо притихнала, сякаш от много години е изоставена.
	— Чичо Монти? — извика Клаус, вече от подножието на стълбата.
	Не чуха нищо.
	Застанала на пръсти, Вайълет отвори огромната врата на Вивариума с влечугите и за миг децата втренчиха очи като хипнотизирани в помещението, очаровани от странната синкава светлина, която изгревът хвърляше през стъкления таван и стените. В бледото сияние те можеха да видят само силуетите на разните влечуги, които се движеха из клетките си или спяха, свити на безформени тъмни купчинки.
	Стъпките на трите деца отекваха от искрящите стени, докато пресичаха Вивариума с влечугите към отвъдната му страна, където ги очакваше библиотеката на чичо Монти. Въпреки че тъмното помещение им се струваше тайнствено и странно, това беше успокоителна тайнственост и безопасна странност. Спомниха си уверението на чичо Монти — че ако отделят време да научат фактите, тук, във Вивариума с влечугите, няма да им се случи нищо лошо. Обаче вие и аз си спомняме, че уверението на чичо Монти беше заредено с драматична ирония, и сега тук, в мъждивата светлина на ранното утро, тази ирония щеше да даде плод — израз, който тук означава, че „бодлерчетата щяха най-сетне да получат урок от случилото се“. Защото тъкмо когато стигнаха до книгите, трите деца зърнаха в далечния ъгъл голяма неопределена купчина. Притеснен, Клаус включи една от лампите за четене, за да види по-добре. Неопределената купчина се оказа чичо Монти. Устата му бе леко зинала, сякаш е изненадан, очите му бяха широко отворени, но той като че ли не виждаше децата. Лицето му, обикновено толкова розово, беше много, много бледо, а под лявото му око имаше две дупчици точно на една линия, какъвто белег оставят двата зъба на змия.
	{img:vivariumyt_s_vlechugite_monty.png}
	— Дийво суум? — попита Съни и взе да дърпа единия крачол на панталона му. Чичо Монти не помръдна.
	Както той ги беше уверил, на сираците Бодлер не се случи нищо лошо във Вивариума с влечугите, обаче нещо много лошо се бе случило на чичо Монти.


>	Глава седма

	{img:vivariumyt_s_vlechugite_korab.png}
	— Виж ти, виж ти — каза един глас зад тях и като се обърнаха, сираците Бодлер видяха зад себе си Стефано, стиснал в ръце черния куфар с лъскавия сребърен катинар и с израз на фродульозна изненада на лицето си. „Фродульозен“ е толкова рядка дума за „престорен“, че дори Клаус не знаеше какво означава, но на децата нямаше нужда да се казва, че Стефано се преструва на изненадан. — Каква ужасна злополука е станала тук. Ухапване от змия. Който открие това, ще бъде много разстроен.
	— Вие… — подхвана Вайълет, но гръклянът й се сви, сякаш фактът, че чичо Монти е умрял, е някакво отвратително ядене. — Вие… — повтори тя.
	Стефано не й обърна внимание.
	— Естествено, след като открият, че доктор Монтгомъри е мъртъв, ще се питат какво е станало с онези отвратителни сираци, които са се търкаляли из къщата му. Обаче тях отдавна няма да ги има. И като казвам това, време е да тръгваме. „Просперо“ ще отплава от Мъгливи мостик в пет часа и ми се иска да съм първият пасажер на борда. Така ще имам време за една бутилка вино преди обяда.
	— Как можахте? — прошепна Клаус хрипкаво. Той не можеше да откъсне очи от бледото, толкова бледото лице на чичо Монти. — Как можахте да сторите това? Как можахте да го убиете?
	— Слушай, Клаус, изненадваш ме — каза Стефано и отиде при тялото на чичо Монти. — Едно хитроумно момче като тебе би трябвало да е в състояние да проумее, че твоят шишкав стар чичо е умрял от ухапване на змия, а не е бил убит. Погледни тези белези от зъби. Погледни бледото му, толкова бледото му лице. Погледни тези втренчени очи.
	— _Престанете!_ — извика Вайълет. — _Не говорете така!_
	— Права си! — каза Стефано. — Няма време за бъбрене! Трябва да хванем кораба! Хайде!
	— Никъде няма да отидем с вас — възкликна Клаус. Лицето му се беше сгърчило от неговото усилие да се съсредоточи върху затруднението, в което се намираха, вместо да рухне. — Ще останем тук, докато дойде полицията.
	— А според теб как ще узнае полицията, за да дойде? — попита Стефано.
	— Ще й се обадим — отговори Клаус с глас, който се надяваше да звучи решително, и тръгна към вратата.
	Лъскавият сребърен катинар издрънча, удряйки се в мраморния под, когато Стефано изтърва куфара си. Той направи няколко крачки и препречи пътя на Клаус с очи, разширени и почервенели от ярост.
	— Омръзна ми — изръмжа Стефано — да ти обяснявам всяко нещо. Уж си _толкова хитър_, а въпреки това сякаш постоянно забравяш _това_!
	Той бръкна в джоба си и извади назъбения нож.
	— Това е моят нож. Много е остър и много му се иска да те нарани… почти колкото ми се иска на мен. Ако не правиш каквото ти казвам, наистина ще пострадаш. Достатъчно ясно ли се изразих, за да разбереш? А сега се качвай в проклетия джип!
	Както знаете, да се ругае е много, много неприлично и обикновено — ненужно, но сираците Бодлер бяха прекалено ужасени, за да кажат това на Стефано. Като хвърлиха последен поглед към бедния си чичо Монти, трите деца последваха Стефано до вратата на Вивариума с влечугите, за да се качат в проклетия джип. Прибавяйки обида към страданието — израз, който тук означава „да принудиш някого да извърши нещо неприятно, когато и без друго е много измъчен“ — Стефано накара Вайълет да изнесе куфара му от къщата, но тя бе толкова потънала в собствените си мисли, че й беше безразлично. Припомни си последния разговор между тях тримата и чичо Монти и със студен прилив на срам си помисли, че то всъщност не беше никакъв разговор. Вие помните, разбира се, че на връщане от прожекцията на „Зомбита в снега“ децата бяха толкова разтревожени заради Стефано, та не казаха нито дума на чичо Монти, и че когато джипът пристигна пред къщата, сираците Бодлер се втурнаха на горния етаж, за да поразсъждават върху положението, без дори и да кажат „лека нощ“ на човека, който сега лежеше мъртъв под един чаршаф във Вивариума с влечугите. Когато децата стигнаха при джипа, Вайълет се опита да си спомни дали поне му бяха благодарили, че ги е завел на кино, но цялата вечер й се губеше, като обвита в мъгла. Помисли си, че тя, Клаус и Съни може би са казали „Благодаря, чичо Монти“, докато са стояли заедно пред билетната каса, но не беше сигурна. Стефано отвори вратата на джипа и направи знак с ножа, приканвайки Клаус и Съни да седнат на малката задна седалка, а Вайълет с тежкия черен куфар в скута — отпред до него. Когато Стефано завъртя ключа, сираците изпитаха мимолетна надежда, че моторът няма да запали, обаче тя се оказа напразна. Чичо Монти се беше грижил добре за своя джип и той запали веднага.
	Вайълет, Клаус и Съни гледаха назад, когато Стефано подкара колата покрай змиеобразните плетове. При вида на Вивариума с влечугите, който чичо Монти беше напълнил толкова грижливо със своите екземпляри и в който самият той сега беше един вид екземпляр, тягостта на отчаянието стана непоносима за бодлерчетата и те почнаха тихичко да плачат. Странно нещо е смъртта на обичан човек. Всички знаем, че времето ни на този свят е ограничено и че в края на краищата до един ще се озовем под някой чаршаф и няма повече да се събудим. А въпреки всичко винаги сме изненадани, когато това се случи някому, когото познаваме. Все едно се качваш в тъмното по стълбата към спалнята си и мислиш, че има едно стъпало повече, отколкото има всъщност. Кракът ти пропада във въздуха и настъпва неприятен миг на мрачна изненада, докато се опитваш да пренастроиш начина, по който си си представял нещата. Сираците Бодлер плачеха не само за своя чичо Монти, но и за собствените си родители и за онова мрачно и странно усещане, че пропадаш, което съпътства всяка голяма загуба.
	Какво щеше да стане с тях? Стефано беше убил безсърдечно човека, който трябваше да бди над децата Бодлер, и сега те бяха съвършено сами. Какво щеше да направи с тях Стефано? Беше предвидено той да остане тук, когато тръгнат за Перу, а сега Стефано щеше да замине с тях на кораба „Просперо“. И какви ли ужасни неща щяха да се случат в Перу? Щеше ли някой да ги спаси там? Щеше ли Стефано да сложи ръка върху богатството? И какво щеше да стане по-нататък с трите деца? Това са страшни въпроси. Ако мислиш за подобни неща, те изискват цялото ти внимание и децата бяха толкова дълбоко потънали в тези мисли, та не осъзнаха, че Стефано е на път да се сблъска с друг автомобил, чак до мига на самия удар.
	Разнесе се ужасен трясък от метал и стъкло, когато една черна кола се блъсна в джипа на чичо Монти, запрати децата на пода и те тупнаха долу с чувството, че стомасите им са останали на седалките. Черният куфар политна към рамото на Вайълет, а после — към предното стъкло, което незабавно се напука на десетина места и заприлича на паяжина. Стефано нададе вик на изненада и взе да върти волана насам-натам, но двете возила се бяха вкопчили едно в друго, излетяха от пътя и се озоваха с още един трясък в малка локва кал. Една автомобилна злополука много рядко може да се нарече късмет, но в този случай това беше абсолютно подходящо. Змиеобразните плетове се виждаха още съвсем ясно, а пътешествието на децата Бодлер към Мъгливи мостик бе завършило.
	Стефано нададе още един остър вик, този път от яд.
	— Дяволска проклетия! — кресна той, докато Вайълет разтриваше рамото си, за да се увери, че не е сериозно наранено.
	Клаус и Съни се надигнаха предпазливо от пода на джипа и погледнаха през напуканото предно стъкло. В другата кола като че ли имаше само един човек, но беше трудно да се прецени със сигурност, тъй като това возило явно бе пострадало много повече от джипа на Монти. Цялата предна част се беше нагънала като акордеон и капакът на едното колело се въртеше шумно върху паважа на Противния път, описвайки неправилни кръгове, сякаш бе огромна монета, изтървана от някого. Шофьорът беше облечен в сив костюм и издаде рязък отсечен звук, когато отвори смачканата врата на колата и с усилие се измъкна навън. Отново издаде отсечения звук, а после бръкна в джоба на костюма си и извади бяла носна кърпа.
	— Това е господин Поу! — провикна се Клаус.
	_Наистина_ беше господин Поу, който кашляше както обикновено, а децата така се зарадваха да го видят, та осъзнаха, че въпреки ужасното си положение се усмихват.
	— Господин Поу! Господин Поу! — извика Вайълет и се пресегна през куфара на Стефано да отвори вратата до себе си.
	Стефано се протегна и я сграбчи за нараненото рамо, като извъртя бавно глава, та всяко от децата да види бляскавите му очи.
	— Това не променя _нищо_! — изсъска им той. — Малко късмет за вас, но ще ви е за последно. И тримата ще бъдете пак в тази кола с мен на път към Мъгливи мостик точно навреме, за да хванем „Просперо“. Уверявам ви.
	— Ще видим — отговори Вайълет, като отвори вратата и се измъкна изпод куфара. Клаус отвори своята врата и последва сестра си, със Съни на ръце. — Господин Поу! Господин Поу!
	— Вайълет? — попита господин Поу. — Вайълет Бодлер? Ти ли си?
	— Да, господин Поу — каза Вайълет. — Ние сме, и тримата, и сме толкова благодарни, че ни връхлетяхте така.
	— Е, не бих казал точно това — възрази господин Поу. — Вината беше явно на другия шофьор. _Вие_ връхлетяхте върху _мен_.
	— Как смеете! — кресна Стефано и също слезе от колата, сбърчил нос от миризмата на хрян, която изпълваше въздуха. Той затрополи към мястото, където стоеше господин Поу, но децата видяха как насред път лицето му се промени и от яростно прие израз на фродульозна обърканост и тъга. — Съжалявам — каза той с висок разтреперан глас. — Всичко това стана по моя вина. Толкова съм разстроен от онова, което се случи, че не обръщах внимание на правилата за движение. Надявам се, че не сте пострадали, господин Фоу.
	— Поу — каза господин Поу. — Името ми е Поу. Не съм пострадал. За щастие, като че ли никой не е пострадал. Иска ми се същото да можеше да се каже за колата ми. Но кой сте вие и какво правите с децата Бодлер?
	— Аз ще ви кажа кой е той — обади се Клаус. — Той е…
	— Моля те, Клаус — смъмри го господин Поу, като тук „смъмри“ е дума, която означава „укори Клаус, въпреки че той го прекъсна с пълно основание“. — Не е учтиво да прекъсваш.
	— Името ми е Стефано — каза Стефано, ръкувайки се с господин Поу. — Аз съм… искам да кажа _бях…_ лаборантът на доктор Монтгомъри.
	— Как така _бяхте_? — попита господин Поу строго. — Той уволни ли ви?
	— Не. Доктор Монтгомъри… о, извинете… — Стефано се извърна и уж си избърса очите, сякаш е прекалено тъжен, за да продължи. С гръб към господин Поу, той намигна пресилено на сираците, преди да подхване наново. — Съжалявам, но трябва да ви кажа, че се случи страшно нещастие, господин Доу. Доктор Монтгомъри е мъртъв.
	— _Поу_ — каза господин Поу. — Мъртъв ли? Но това е ужасно. Какво е станало?
	— Не зная — отговори Стефано. — На мене ми прилича на ухапване от змия, но аз не разбирам нищо от змии. Затова тръгнах към града, за да доведа лекар. Децата ми се сториха прекалено разстроени, за да ги оставя сами.
	— Той не е тръгнал с нас да доведе лекар! — извика Клаус. — Той е тръгнал с нас за Перу!
	— Виждате ли какво имам предвид? — каза Стефано на господин Поу, като потупа Клаус по главата. — Децата явно са много объркани. Доктор Монтгомъри щеше да замине днес с тях за Перу.
	— Да, знам — отвърна господин Поу. — Затова бързах да дойда тази сутрин, за да им донеса най-после багажа. Клаус, ясно ми е, че си объркан и разтревожен от това нещастие, обаче, моля те, опитай се да разбереш, че ако доктор Монтгомъри наистина е мъртъв, експедиция няма да има.
	— Но, господин Поу… — каза Клаус възмутено.
	— Моля те — настоя господин Поу. — Това е въпрос, който трябва да обсъдят възрастните, Клаус. Очевидно е, че трябва да се повика лекар.
	— Защо вие не отидеше с колата си до къщата — каза Стефано, — а пък аз ще отведа децата, за да намерим лекар.
	— _Джозе`!_ — изпищя Съни, което вероятно означаваше нещо като „По никакъв начин!“.
	— А защо да не отидем всички в къщата — предложи господин Поу — и да се _обадим_ да дойде лекар?
	Стефано примигна и за секунда лицето му отново стана яростно, докато успя да се овладее и да отговори престорено:
	— Естествено — рече, — трябваше да се обадя по-рано. Явно не мисля тъй ясно като вас. Хайде, деца, върнете се в джипа, а господин Поу ще ни следва.
	— Няма да се качим пак в тази кола с вас — отсече Клаус.
	— _Моля те_, Клаус — каза господин Поу. — Опитай се да разбереш. Станало е сериозно нещастие. Всички други спорни въпроси трябва да бъдат изоставени. Единствената ми тревога е, че не съм сигурен дали колата ми ще тръгне. Много е смачкана.
	— Опитайте да я запалите — рече Стефано.
	Господин Поу кимна и отиде при колата си. Седна на шофьорската седалка и завъртя ключа. Моторът издаде остър задавен звук — наподобяващ малко кашлицата на господин Поу — обаче не запали.
	— Струва ми се, че моторът е съвсем умрял — извика господин Поу.
	— А не след дълго — промърмори Стефано на децата — вие също ще умрете.
	— Извинете — обади се господин Поу. — Не ви чух добре.
	Стефано се усмихна.
	— Казах, че е много жалко. Е, защо аз да не откарам децата обратно до къщата, а вие да тръгнете пеша след нас? Няма място за всички.
	Господин Поу се намръщи.
	— Но тук са куфарите на децата. Не искам да ги оставя без надзор. Защо да не сложим багажа във вашата кола, пък децата и аз ще повървим до къщата?
	Стефано се намръщи.
	— Добре, обаче едно от децата трябва да пътува с мен, за да не сбъркам пътя.
	Господин Поу се усмихна.
	— Но оттук вие виждате къщата. Няма да сбъркате пътя.
	— Стефано не иска да останем насаме с вас — обади се Вайълет, взимайки най-сетне думата. Досега бе изчаквала подходящ момент, за да изрече каквото й тежеше. — Страх го е, че ще ви кажем кой е той в действителност и какво крои.
	— За какво говори тя? — обърна се господин Поу към Стефано.
	— Нямам представа, господин Тоу — отговори Стефано, като поклати глава и хвърли бесен поглед към Вайълет.
	Вайълет си пое дълбоко въздух.
	— Този човек не е Стефано — каза тя и го посочи. — Той е Граф Олаф и е дошъл да ни отведе.
	— Кой съм аз? — попита Стефано. — Какво ще направя?
	Господин Поу огледа Стефано от главата до петите и после поклати глава.
	— Простете на децата — каза. — Те са много разстроени. Граф Олаф е един ужасен човек, който се опита да открадне парите им, и децата се страхуват много от него.
	— Приличам ли на този Граф Олаф? — попита Стефано с искрящи очи.
	— Не приличате — отговори господин Поу. — Граф Олаф имаше една дълга вежда и бръснато лице. Вие имате брада и… не ми се сърдете, че го казвам… изобщо нямате вежди.
	— Обръснал е веждата си — каза Вайълет — и си е пуснал брада. Всеки може да го види.
	— Той има и татуировката! — провикна се Клаус. — Татуировката на око на глезена му! Вижте татуировката!
	Господин Поу погледна Стефано и вдигна извинително рамене.
	— Простете, че ще поискам това от вас — каза, — но децата ми се струват толкова разтревожени, че преди да продължим разговора, бих искал да ги видя успокоени. Бихте ли ми показали глезена си?
	— С най-голямо удоволствие — рече Стефано, като отправи към децата зъбата усмивка. — Десния или левия?
	Клаус замижа и се замисли за секунда.
	— Левия — каза после.
	Стефано опря левия си крак върху бронята на джипа на чичо Монти. Насочил своите искрящи, толкова искрящи очи към сираците Бодлер, той почна да вдига крачола на лекьосания си раиран панталон. Вайълет, Клаус, Съни и господин Поу впериха очи в глезена на Стефано.
	Крачолът на панталона се вдигаше, както се вдига завесата, преди да започне театрално представление. Обаче не се виждаше никаква татуировка на око. Сираците Бодлер гледаха втрещено парче гладка кожа, небелязана и бледа като лицето на горкия чичо Монти.


>	Глава осма

	{img:vivariumyt_s_vlechugite_jezyl.png}
	_Докато_ джипът пърпореше пред тях, сираците Бодлер вървяха обратно към къщата на чичо Монти с миризмата на хрян в ноздрите си и с чувство на немощ в сърцата. Много обезверяващо е да се докаже, че грешиш, особено когато всъщност си прав, а човекът, който всъщност е грешен, е именно този, който доказва, че ти грешиш, и доказва — погрешно, — че той е прав. Прав ли съм?
	— Не знам как е махнал татуировката си — каза Клаус упорито на господин Поу, който кашляше в носната си кърпа, — но това с положителност е Граф Олаф.
	— Клаус — заяви господин Поу, след като престана да кашля, — става много отегчително да преповтаряме пак и пак едно и също нещо. Току-що видяхме неизписания глезен на Стефано. „Неизписан“ означава…
	— Ние _знаем_ какво значи „неизписан“ — отсече Клаус, като наблюдаваше как Стефано слезе от джипа на чичо Монти и тръгна бързо към къщата. — „Без татуировки“. Обаче той е Граф Олаф. Защо не можете да го видите?
	— Виждам само това — каза господин Поу, — което е пред мен. Виждам един мъж без вежди, с брада и без татуировка, а това не е Граф Олаф. Както и да е, дори ако този Стефано случайно иска да ви навреди, няма от какво да се боите. Наистина е потресаващо, че доктор Монтгомъри е починал, но ние няма току-така да предадем вас, тримата, и състоянието ви на неговия помощник. Та този човек дори не може да запомни името ми!
	Клаус погледна сестрите си и въздъхна. Те съзнаваха, че е по-лесно да спорят със змиеобразните плетове, отколкото с господин Поу, когато той е уверен в нещо. Вайълет тъкмо се канеше да се опита още веднъж да го увещава, когато зад тях изсвири клаксон. Бодлерчетата и господин Поу се дръпнаха от пътя на приближаващия автомобил — малка сива кола с много мършав шофьор. Колата спря пред къщата и мършавият човек слезе от нея — висок мъж с бяла престилка.
	— Какво обичате? — извика господин Поу, когато той и децата приближиха.
	— Аз съм доктор Ла Фрофаг — каза високият мъж, сочейки себе си с голяма скована ръка. — Обадиха ми се, че е станала ужасна злополука, в която е замесена змия.
	— И вече пристигнахте? — попита господин Поу. — Но Стефано едва е имал време да се обади, камо ли пък вие да изминете пътя дотук.
	— Убеден съм, че бързината е от най-голямо значение при спешни случаи, не сте ли съгласен? — заяви доктор Ла Фрофаг. — Ако трябва да се извърши аутопсия, необходимо е тя да се направи незабавно.
	— Разбира се, разбира се — каза господин Поу бързо. — Просто бях изненадан.
	— Къде е тялото? — попита доктор Ла Фрофаг и тръгна към вратата.
	— Стефано може да ви каже — отговори господин Поу, отваряйки вратата на къщата.
	Стефано чакаше в антрето с кана за кафе в ръцете.
	— Ще приготвя кафе — каза той. — Кой ще пие?
	— Бих изпил една чаша — обяви доктор Ла Фрофаг. — Нищо не се равнява на чаша силно кафе, преди да започнеш работата за деня.
	Господин Поу се намръщи.
	— Не би ли трябвало първо да хвърлите поглед на доктор Монтгомъри?
	— Да, доктор Ла Фрофаг — каза Стефано. — Времето е от най-голямо значение при спешни случаи, не мислите ли и вие така?
	— Да, да, смятам, че сте прав — отговори доктор Ла Фрофаг.
	— Горкият доктор Монтгомъри е във Вивариума с влечугите — каза Стефано с жест към помещението, където все още лежеше настойникът на децата Бодлер. — Моля, извършете основен преглед и след това може да пиете кафе.
	— Вие сте шефът — рече доктор Ла Фрофаг и отвори вратата на Вивариума с влечугите със странно скованата си ръка.
	Стефано поведе господин Поу към кухнята и бодлерчетата ги последваха унило. Когато човек се чувства излишен и неспособен да помогне, може да използва израза, че се чувства като „пето колело“, Защото ако нещо има четири колела, примерно каруца или автомобил, няма никаква нужда от пето. Докато Стефано приготвяше кафе за възрастните, децата седнаха край кухненската маса, където съвсем неотдавна бяха яли кокосова торта с чичо Монти, и Вайълет, Клаус и Съни се чувстваха като пето, шесто и седмо колело на една кола, която се движеше в погрешна посока — към Мъгливи мостик и потеглящия кораб „Просперо“.
	— Когато говорих по телефона с доктор Ла Фрофаг — рече Стефано, — му казах за злополуката с вашата кола. След като приключи медицинския преглед, той ще ви откара до града да намерите монтьор, а пък аз ще остана тук със сираците.
	— Не — заяви Клаус решително. — Няма да останем нито миг сами с него.
	Господин Поу се усмихна, когато Стефано му наля кафе и погледна строго Клаус.
	— Клаус, разбирам, че си много разстроен, обаче е непростимо да се отнасяш през цялото време толкова оскърбително към Стефано. Моля те незабавно да му се извиниш.
	— _Не!_ — извика Клаус.
	— Няма значение, господин Йоу — каза Стефано примирително. — Децата са разстроени от убийството на доктор Монтгомъри, така че не очаквам да се държат по най-възпитан начин.
	— Убийство? — попита Вайълет. Тя се обърна към Стефано и се опита да изглежда просто учтиво любопитна вместо бясна. — Защо казахте _убийство_, Стефано?
	Лицето на Стефано помръкна и ръцете му се свиха в пестници от двете страни на тялото му. Имаше вид, сякаш не желае нищо повече от това, да издере очите на Вайълет.
	— Грешка на езика — процеди най-сетне.
	— Разбира се — каза господин Поу, отпивайки от чашата си. — Но децата могат да дойдат с доктор Ла Фрофаг и мен, ако така ще се чувстват по-добре.
	— Не съм сигурен дали ще се съберат — възрази Стефано. — Колата е много малка. Но ако сираците предпочитат, могат да дойдат с мен в джипа и да следваме вас и доктор Ла Фрофаг до монтьора.
	Трите деца се спогледаха и взеха да мислят усилено. Тяхното положение приличаше на игра, обаче в тази игра имаше отчайващо висок залог. Целта на играта беше да не останат в края на краищата насаме със Стефано, защото ако останеха, той щеше светкавично да ги отведе на „Просперо“. А за това, което щеше да се случи после, когато бъдеха сами в Перу с такъв алчен и омразен човек, те изобщо не искаха да помислят. Трябваше да мислят как да предотвратят то да се случи. Струваше им се невероятно, че животът им зависи от един разговор за разпределение на места в автомобили, но в живота често дребните подробности се оказват всъщност най-важни.
	— Може ли ние да се возим с доктор Ла Фрофаг — каза Вайълет предпазливо, — а господин Поу да се вози със Стефано?
	— Това пък защо? — попита господин Поу.
	— Открай време ми се е искало да видя лекарски автомобил отвътре — отговори Вайълет, но си знаеше, че това е доста неубедителна измислица.
	— О, да, и на мен също — каза Клаус. — Може да се возим с доктор Ла Фрофаг, нали?
	— Боя се, че не — обади се за всеобща изненада доктор Ла Фрофаг от вратата. — Не и трите деца. Поставил съм тялото на доктор Монтгомъри в колата си и има място само за още двама пътници.
	— Завършихте ли вече прегледа? — попита господин Поу.
	— Първоначалният, да — отговори доктор Ла Фрофаг. — Ще трябва да взема тялото за някои допълнителни изследвания, но извършената от мен аутопсия показва, че докторът е починал от ухапване на змия. Остана ли кафе?
	— Разбира се — отвърна Стефано и му наля една чаша.
	— Но как можете да сте сигурен? — попита Вайълет доктора.
	— Какво имаш предвид? — озадачи се доктор Ла Фрофаг. — Мога да съм сигурен, че е останало кафе, защото го виждам пред себе си.
	— Мисля, че Вайълет има предвид това — каза господин Поу, — как можете да сте сигурен, че доктор Монтгомъри е починал от ухапване на змия?
	— Във вените му открих отрова от Мамба на злото, една от най-отровните змии в света.
	— Това да не означава, че в тази къща се разхожда свободно отровна змия? — попита господин Поу.
	— Не, не — каза доктор Ла Фрофаг. — Мамбата на злото е на сигурно място в клетката си. Трябва да се е измъкнала, ухапала е доктор Монтгомъри и пак се е заключила в клетката.
	— _Какво?_ — попита Вайълет. — Това е смехотворна теория. Една змия не може да задейства сама ключалката.
	— Може би са й помогнали други змии — каза доктор Ла Фрофаг спокойно, отпивайки от кафето си. — Има ли тук нещо за ядене? Трябваше да бързам насам и не успях да закуся.
	— Вашата история наистина звучи малко странно — обади се господин Поу. Той гледаше въпросително доктор Ла Фрофаг, който отвори един шкаф и надникна вътре.
	— Установил съм, че ужасните злополуки често са странни — отговори той.
	— Не може да е злополука — каза Вайълет. — Чичо Монти е… — тя се прекъсна. — Чичо Монти _беше_ един от най-уважаваните херпетолози в света. Никога не би държал отровна змия в клетка, която тя би могла да отвори сама.
	— Ако не е било злополука — възрази доктор Ла Фрофаг, — тогава някой трябва да е направил това нарочно. Очевидно вие, трите деца, не сте го убили, а единственият друг човек в къщата е бил Стефано.
	— А пък аз — добави Стефано бързо — не разбирам почти нищо от змии. Работя тук само от два дни и едва ли съм имал време да науча нещо.
	— Наистина изглежда да е злополука — намеси се господин Поу. — Съжалявам, деца. Доктор Монтгомъри ми се струваше подходящ настойник за вас.
	— Той беше повече от това — каза Вайълет тихо. — Той беше много, много повече от подходящ настойник.
	— _Тази храна е на чичо Монти!_ — провикна се Клаус внезапно с лице, изкривено от гняв. Той сочеше към доктор Ла Фрофаг, който беше извадил от шкафа една консерва. — _Престанете да ядете неговата храна!_
	— Исках само да си взема няколко праскови — рече доктор Ла Фрофаг.
	С една от странно скованите си ръце той показа консерва с праскови от онези, които чичо Монти бе купил едва вчера.
	— Моля ви — обърна се господин Поу кротко към доктор Ла Фрофаг. — Децата са много разстроени. Сигурен съм, че можете да го разберете. Вайълет, Клаус и Съни, защо не излезете за малко навън? Ние трябва да обсъдим много неща, а вие явно сте прекалено възбудени, за да участвате. Сега, доктор Ла Фрофаг, нека се опитаме да уточним тази работа. Вие имате място за трима пътници, като броим и тялото на доктор Монтгомъри. Вие, Стефано, също имате място за трима пътници.
	— Значи е много просто — каза Стефано. — Вие и трупът ще пътувате в колата на доктор Ла Фрофаг, пък аз ще карам след вас с децата.
	— _Не_ — възрази Клаус твърдо.
	— Бодлерчета! — каза господин Поу също така твърдо. — Хайде, тримата да излезете!
	— Афууп! — изпищя Съни, което навярно означаваше „Не“.
	— Ще излезем, разбира се — каза Вайълет, като хвърли многозначителен поглед на Клаус и Съни, и — хващайки ръцете им — тя сякаш ги поведе, но всъщност ги повлече навън от кухнята. Клаус и Съни вдигнаха очи към по-голямата си сестра и видяха, че нещо у нея се бе променило. Лицето й беше по-скоро решително отколкото съкрушено и тя вървеше бързо, сякаш е закъсняла за някъде.
	Вие помните, разбира се, че дори години по-късно Клаус щеше да лежи буден в леглото си, изпълнен със съжаление, че не е подвикнал на шофьора на таксито, който докара Стефано отново в живота им. В това отношение обаче Вайълет беше по-досетлива от брат си. Защото, за разлика от Клаус — който бе толкова изненадан, когато позна Стефано, че мигът да действа отмина — докато слушаше как възрастните дърдорят ли, дърдорят, Вайълет осъзна, че времето да действа, е сега. Не мога да кажа, че години по-късно Вайълет спеше спокойно, когато хвърляше поглед назад върху живота си — имаше твърде много нещастни периоди, за да може което и да е от децата Бодлер да се радва на спокоен сън — но тя винаги малко се гордееше с това, дето е проумяла, че тя, брат й и сестричката й трябва наистина да излязат от кухнята и да отидат на по-благоприятно място.
	— Какво правим? — попита Клаус. — Къде отиваме?
	Съни също гледаше въпросително сестра си, но Вайълет само поклати глава в отговор и почна да върви още по-бързо към вратата на Вивариума с влечугите.


>	Глава девета

	{img:vivariumyt_s_vlechugite_vyje.png}
	_Когато_ Вайълет отвори огромната врата на Вивариума с влечугите, те все още си бяха там в своите клетки, книгите все още си бяха там по своите полици, а слънцето все още нахлуваше през стъклените стени, но помещението просто не беше вече същото. Въпреки че доктор Ла Фрофаг беше изнесъл тялото на чичо Монти, Вивариумът с влечугите не бе тъй привлекателен както преди и навярно никога вече нямаше да бъде. Това, което се случва на определено място, може да вгорчи чувствата ти към него, също както мастило може да опетни бял чаршаф. Можеш да го переш ли, переш и все пак никога да не забравиш как са се стекли обстоятелствата — израз, който тук означава „какво се е случило и е натъжило всички“.
	— Не искам да вляза — каза Клаус. — Чичо Монти е умрял тук.
	— Знам, че не искаме да бъдем тук — отговори Вайълет, — но трябва да свършим една работа.
	— Работа ли? — попита Клаус. — Каква работа?
	Вайълет скръцна със зъби.
	— Трябва да свършим една работа — каза, — която би трябвало да свърши господин Поу, но както обикновено, той има добри намерения, обаче с нищо не ни помага.
	Клаус и Съни въздъхнаха, когато тя изрече гласно нещо, което трите деца чувстваха, откакто господин Поу се нагърби с техните дела, но никога не бяха споделяли едно с друго.
	— Господин Поу — продължи Вайълет — не вярва, че Стефано и Граф Олаф са едно и също лице. А пък вярва, че смъртта на чичо Монти е злополука. Трябва да докажем, че и в двата случая греши.
	— Но Стефано няма татуировка — изтъкна Клаус. — А доктор Ла Фрофаг е намерил отрова от Мамбата на злото в кръвта на Монти.
	— Знам, знам — отговори Вайълет припряно. — Ние, тримата, знаем истината, но за да убедим възрастните, трябва да намерим улики и доказателства за плана на Стефано.
	— Де да бяхме намерили по-рано улики и доказателства — каза Клаус мрачно. — Може би щяхме да спасим живота на чичо Монти.
	— Никога няма да узнаем — прошепна Вайълет. Тя се огледа във Вивариума с влечугите, за който чичо Монти бе работил целия си живот. — Но ако сложим Стефано зад решетките за това убийство, поне ще му попречим да стори зло на някого друг.
	— Включително и на нас — изтъкна Клаус.
	— Включително и на нас — съгласи се Вайълет. — Сега, Клаус, намери всички книги на чичо Монти, които биха могли да съдържат сведения за Мамбата на злото. Кажи ми, когато намериш нещо.
	— Такова проучване може да отнеме дни — рече Клаус, оглеждайки обемистата библиотека на Монти.
	— Но ние нямаме дни — заяви Вайълет твърдо. — Дори нямаме часове. „Просперо“ ще отплава от Мъгливи мостик в пет часа и Стефано ще направи всичко каквото може, за да се озовем на кораба. А окажем ли се насаме с него в Перу…
	— Добре, добре — каза Клаус. — Да почваме. Ето, вземи тази книга.
	— Няма да взема никаква книга — отсече Вайълет. — Докато ти си в библиотеката, аз ще се кача в стаята на Стефано да видя дали няма да намеря някакви улики.
	— Сама? — попиша Клаус. — В неговата стая?
	— Ще е съвсем безопасно — каза Вайълет, въпреки че не беше никак сигурна. — Залягай над книгите, Клаус. Съни, ти наблюдавай вратата и захапи всекиго, който се опита да влезе.
	— Акройд! Роджър! — рече Съни, което вероятно означаваше нещо като „Слушам! Слушам!“.
	Вайълет излезе и — вярна на обещанието си — Съни седна близо до вратата, оголила зъби. Клаус отиде до дъното на помещението, където беше библиотеката, избягвайки грижливо пътеката, край която се съхраняваха отровните змии. Той дори не искаше да погледне Мамбата на злото, нито друго смъртоносно влечуго. Макар да знаеше, че за смъртта на чичо Монти е виновен Стефано, а не змията, Клаус не можеше да понесе да погледне влечугото, сложило край на щастливите дни, на които се бяха наслаждавали той и сестрите му. Клаус въздъхна, отвори една книга и — както в много други случаи, когато средното дете Бодлер не искаше да мисли за своето положение — почна да чете.
	Сега се виждам принуден да използвам доста изтърканата фраза „а в същото време“. Думата „изтъркана“ тук означава „използвана толкова много пъти, че докато дойде ред да я използва Лемъни Сникет, тя е станала досадно клише“. „А в същото време“ е фраза, употребявана да свърже това, което става в една част на историята, с онова, което става в друга част на историята, и тук се отнася до нещата, които правеше Вайълет, докато Клаус и Съни седяха във Вивариума с влечугите. Защото, когато Клаус започна своето проучване на библиотеката на чичо Монти, а Съни пазеше вратата с острите си зъби, Вайълет се бе заловила с нещо, което — убеден съм — ще представлява интерес за вас.
	А в същото време Вайълет беше отишла да слухти на кухненската врата, за да долови какво казват възрастните. Както сигурно знаете, тайната на успешното подслушване е да не те хванат и Вайълет се движеше колкото може по-тихо, като се стараеше да не стъпва там, където подът скърцаше. Щом стигна до вратата на кухнята, тя извади от джоба панделката за косата си и я пусна на пода, та ако някой би отворил вратата, можеше да твърди, че е коленичила, за да вдигне панделката, а не за да подслушва. Този трик беше научила още като много малка, когато подслушваше до вратата на спалнята на своите родители, за да чуе какво ли са намислили за нейния рожден ден, и — като всички добри трикове — той все още вършеше работа.
	— Но, господин Поу, ако Стефано се вози с мен в моята кола, а вие карате джипа на доктор Монтгомъри — казваше тъкмо доктор Ла Фрофаг, — как ще знаете по кой път да хванете?
	— Разбирам какво имаше предвид — отговори господин Поу. — Обаче не вярвам, че Съни ще е съгласна да седи в скута на доктор Монтгомъри, след като той е мъртъв. Трябва да измислим друг начин.
	— Сетих се — обади се Стефано. — Аз ще карам децата в колата на доктор Ла Фрофаг, а доктор Ла Фрофаг може да пътува с вас и доктор Монтгомъри в джипа на доктор Монтгомъри.
	— Боя се, че това не може да стане — каза доктор Ла Фрофаг изтежко. — Законите в този град не позволяват някой друг да кара моята кола.
	— А ние дори не сме обмислили въпроса за багажа на децата — рече господин Поу.
	Вайълет стана. Беше чула достатъчно, за да знае, че има време колкото й трябва да се качи в стаята на Стефано. Тихо, много тихо Вайълет изкачи стълбите и тръгна по коридора към вратата на Стефано, където бе седял с ножа в ръка през онази ужасна нощ. Когато достигна вратата му, Вайълет спря. Чудна работа, помисли си тя, че всичко, свързано с Граф Олаф, е страшно. Той беше толкова зловещ човек, та даже самият вид на вратата на спалнята му можеше да накара сърцето й да бие силно. Вайълет осъзна, че почти се надява Стефано да се втурне нагоре по стълбите и да я спре — просто за да не трябва да отвори тази врата и да влезе в стаята, където беше спал. Но после помисли за собствената си безопасност и за безопасността на брат си и сестра си. Ако нашата безопасност е застрашена, често намираме храброст, която не сме знаели, че притежаваме, и най-голямото дете Бодлер откри, че може да бъде достатъчно храбро, за да отвори вратата. Рамото на Вайълет все още я болеше от удара при автомобилния сблъсък, но тя натисна месинговата брава на вратата и влезе.
	Както Вайълет предполагаше, стаята беше мръсна и разхвърляна. Леглото не бе оправено и навсякъде по него имаше косми и трохи от бисквити. По пода лежаха струпани на неугледни купчини вестници и каталози за поръчки по пощата. Върху тоалетната масичка стоеше малка сбирка от полупразни винени бутилки. Вратата на гардероба беше отворена и излагаше на показ няколко ръждиви телени закачалки, които потреперваха от течението в стаята. Завесите на прозорците бяха смачкани и покрити с някаква люспеста кора, а когато приближи, Вайълет разбра с ужас, че Стефано си е секнал носа в тях.
	Но макар и отвратителни, засъхналите сополи не бяха онзи вид улики, на които се надяваше Вайълет. Най-голямото сираче Бодлер стоеше насред стаята и оглеждаше гадната безредица. Всичко беше ужасно, нищо не й вършеше работа. Вайълет разтри оболеното си рамо и си спомни случая, когато тя, брат й и сестра й живееха при Граф Олаф и се озоваха заключени в стаята му в кулата. Въпреки че беше страшно да си хванат в капан в неговата светая светих — израз, който тук означава „мръсна стая, където се кроят зловещи планове“ — то се оказа доста полезно, защото можаха да обмислят всичко за брачния закон и да намерят начин да се измъкнат от опасното си положение. Обаче тук, в светая светих на Стефано в къщата на чичо Монти, всичко, което Вайълет можеше да намери, бяха признаци на нечистоплътност. Някъде Стефано трябваше да е оставил улики, които Вайълет можеше да намери и да използва, за да убеди господин Поу, но къде ли бяха те? Обезсърчена и обзета от страх, че е прекарала прекалено много време в спалнята на Стефано, Вайълет тихо се върна долу.
	— Не, не, не — казваше тъкмо господин Поу, когато тя спря пак до кухненската врата да подслушва. — Доктор Монтгомъри не може да кара. Той е мъртъв. Трябва да има друг начин да уредим това.
	— Казах ви вече толкова пъти — обади се Стефано и Вайълет позна, че той почва да се ядосва. — Най-лесният начин е аз да отведа трите деца в града, докато вие ме следвате с доктор Ла Фрофаг и трупа. Какво по-просто от това?
	— Може би сте прав — въздъхна господин Поу, а Вайълет забърза към Вивариума с влечугите.
	— Клаус, Клаус — извика тя. — Кажи ми, че си намерил нещо! Отидох в стаята на Стефано, обаче там няма нищо, което би ни помогнало, и мисля, че Стефано ще ни вземе сами в неговата кола.
	Клаус се усмихна в отговор и зачете на глас от книгата, която държеше:
	— _Мамбата на злото_ — прочете той — _е една от най-смъртоносните змии в това полукълбо, известна със странгулационната си хватка, използвана съвкупно със смъртоносната й отрова, като придава на жертвите сумрачен оттенък, при вида на който човек изпитва ужас._
	— Странгулационна? Съвкупно? Сумрачен? Оттенък? — повтори Вайълет. — Нямам представа за какво говориш.
	— И аз нямах — призна Клаус, — докато не потърсих някои думи в речника. „Странгулационна“ означава „удушаваща“. „Съвкупно“ означава „заедно“. „Сумрачен“ означава „тъмен“. А „оттенък“ означава „цвят“. И така, Мамбата на злото е известна с това, че удушава хората, докато ги хапе, така че труповете им потъмняват от насинявания.
	— Престани! Престани! — извика Вайълет и запуши ушите си. — Не искам да слушам повече какво се е случило на чичо Монти!
	— Не ме разбираш — каза Клаус кротко. — Това _не се е случило_ на чичо Монти.
	— Но доктор Ла Фрофаг каза, че във вените на Монти имало отрова от Мамба на злото — възрази тя.
	— Сигурен съм, че е имало — каза Клаус, — но тя не е попаднала там чрез змията. Ако беше така, тялото на чичо Монти щеше да е потъмняло от насинявания. А ти и аз помним, че то беше от бледо по-бледо.
	Вайълет понечи да каже нещо и после спря, като си спомни бледото, толкова бледото лице на чичо Монти, когато го откриха.
	— Вярно — рече. — Но как е бил отровен тогава?
	— Помниш ли как чичо Монти ни разказа, че държал в епруветки отрови от всичките си змии, за да ги изследва? — попита Клаус. — Мисля, че Стефано е взел отровата и я е инжектирал на чичо Монти.
	— Наистина ли? — Вайълет потръпна. — Това е ужасно.
	— Окипи! — изпищя Съни, очевидно в знак на съгласие.
	— Когато кажем на господин Поу — заяви Клаус самоуверено, — ще арестуват Стефано за убийството на чичо Монти и ще го пратят в затвора. Няма повече да се опитва да ни отвлече в Перу, нито да ни заплашва с ножове, нито да ни кара да му носим куфара и разни такива.
	Вайълет загледа брат си с очи, разширени от възбуда.
	— Куфарът! — възкликна тя. — Неговият куфар!
	— Какви ги говориш? — каза Клаус озадачено и Вайълет тъкмо щеше да му обясни, когато на вратата се почука.
	— Влезте — извика Вайълет и даде знак на Съни да не захапва господин Поу, щом той прекрачи прага.
	— Надявам се, че сте се поуспокоили — каза господин Поу, поглеждайки едно подир друго и трите деца — и не храните повече заблудата, че Стефано е Граф Олаф.
	Когато господин Поу употреби тук думата „храните“, той имаше предвид „изпитвате в сърцата си“, а не, че децата са „давали на заблудата пържоли, сладкиши или компот“.
	— Дори ако не е Граф Олаф — каза Клаус предпазливо, — ние мислим, че той може да е виновен за смъртта на чичо Монти.
	— Глупости! — възкликна господин Поу, а Вайълет даде знак на брат си, като поклати неодобрително глава. — Смъртта на чичо Монти е ужасна злополука и нищо повече!
	Клаус вдигна книгата, която четеше.
	— Но докато вие бяхте в кухнята, ние четохме за змиите и…
	— Чели сте за змиите? — изненада се господин Поу. — Бих рекъл, че след това, което се случи с доктор Монтгомъри, ще искате да четете за всичко друго _освен_ за змии.
	— Обаче аз открих нещо — каза Клаус, — което…
	— Няма значение какво си открил за змиите — прекъсна го господин Поу и извади носната си кърпа. Децата Бодлер изчакаха, докато той се изкашля в нея, преди да я върне в джоба си. — Няма значение — повтори господин Поу — какво си открил за змиите. Стефано не разбира нищо от змии. Самият той ни го каза.
	— Но… — настоя Клаус, обаче се прекъсна, когато видя Вайълет. Тя пак поклати глава към него, съвсем лекичко. Беше сигнал да не казва нищо повече. Клаус погледна сестра си, после господин Поу и си затвори устата.
	Господин Поу се изкашля леко в носната си кърпа и погледна ръчния си часовник.
	— Сега, след като решихме този въпрос, остава проблемът с колите. Знам, че на вас, тримата, ви се искаше да видите отвътре лекарски автомобил, но ние го разисквахме надълго и нашироко и просто няма начин това да се осъществи. Вие, тримата, ще пътувате до града със Стефано, а пък аз ще пътувам с доктор Ла Фрофаг и чичо ви Монти. Сега Стефано и доктор Ла Фрофаг разтоварват всичките куфари и ще тръгнем след няколко минути. Моля да ме извините, но трябва да се обадя в Херпетологичното дружество, за да им съобщя лошата новина.
	Господин Поу се изкашля още веднъж в носната си кърпа и напусна помещението.
	— Защо не искаше да кажа на господин Поу какво съм прочел? — попита Клаус Вайълет, когато се увери, че господин Поу е извън обсега на чуваемостта — израз, който тук означава „достатъчно далеч, за да не го чуе“.
	Вайълет не отговори. Тя гледаше през стъклената стена на Вивариума с влечугите и наблюдаваше как доктор Ла Фрофаг и Стефано вървят покрай змиеобразните плетове към джипа на чичо Монти. Стефано отвори вратата на джипа и доктор Ла Фрофаг започна да изнася куфари от задната седалка със странно скованите си ръце.
	— Вайълет, защо не искаше да кажа на господин Поу какво съм прочел?
	— Когато възрастните дойдат да ни вземат, — каза Вайълет, без да обръща внимание на въпроса на Клаус, — задръж ги във Вивариума, докато се върна.
	— Но как ще го направя? — попита Клаус.
	— Намери начин да им отвлечеш вниманието — отговори Вайълет припряно, докато продължаваше да гледа през прозореца към малката купчина куфари, която редеше доктор Ла Фрофаг.
	— Да им отвлека вниманието ли? — попита Клаус тревожно. — Как?
	— За Бога, Клаус — отговори голямата му сестра. — Прочел си стотици книги. Сигурно си прочел някъде как се отвлича нечие внимание.
	Клаус се замисли за секунда.
	— За да спечелят Троянската война — каза, — древните гърци скрили войници в огромен дървен кон. Това е вид отвличане на вниманието. Но аз нямам време да построя дървен кон.
	— Тогава трябва да измислиш нещо друго — каза Вайълет и тръгна към вратата, все още вперила очи през прозореца.
	Клаус и Съни погледнаха първо сестра си, а после — през прозореца на Вивариума с влечугите в посоката, накъдето гледаше тя. Забележително е, че на различни хора ще им хрумнат различни мисли, когато гледат едно и също нещо. Защото, докато двете по-малки деца Бодлер гледаха купчината куфари, те мислеха единствено, че ако не направят бързо нещо, ще се озоват сами със Стефано в джипа на чичо Монти. Но от начина, по който Вайълет гледаше втренчено нататък, докато напускаше Вивариума с влечугите, личеше, че явно мисли нещо друго. Клаус и Съни не можеха да си представят какво е то, обаче сестра им беше стигнала по някакъв начин до друго заключение, докато гледаше собствения си кафяв куфар или може би бежовия с вещите на Клаус, или мъничкия сив, който беше на Съни, или може би големия черен с лъскавия сребърен катинар, който принадлежеше на Стефано.


>	Глава десета

	{img:vivariumyt_s_vlechugite_padane.png}
	_Когато_ сте били съвсем малки, някой може би ви е прочел блудкавата приказка — думата „блудкава“ тук означава, че „не заслужава да бъде четена никому“ — за лъжливото овчарче. Сигурно помните, че едно много глупаво овчарче взело да вика „Вълк!“, когато нямало никакъв вълк, и лековерните селяни се втурнали да го спасяват, но открили, че цялата работа е шега. После овчарчето взело да вика „Вълк!“, когато не било на шега, и селяните не дотърчали, а вълкът изял овчарчето и приказката, слава Богу, свършва тук.
	Естествено, поуката от приказката би трябвало да е: „Недей да живееш някъде, където вълците се разхождат на свобода“, но онзи, който ви е прочел приказката, вероятно ви е казал, че поуката е да не лъжете. Това е нелепа поука, защото вие и аз знаем, че понякога не е само добре да излъжеш, но е необходимо да излъжеш. Ето, например, напълно подходящо беше, след като Вайълет излезе от Вивариума с влечугите, Съни да изпълзи до клетката, обитавана от Невероятно смъртоносната усойница, да я отключи и да се разпищи колкото й глас държи, въпреки че всъщност нямаше нищо страшно.
	Има още една приказка, отнасяща се до вълци, която навярно някой ви е чел и която е също толкова нелепа. Става дума за Червената шапчица, едно крайно неприятно момиченце, което — също като лъжливото овчарче — държало да навлезе в територията на опасни животни. Сигурно помните, че след като Червената шапчица се отнесла много обидно към вълка, той изял бабата на малкото момиче и се преоблякъл в нейните дрехи. Именно това обстоятелство в приказката е най-смехотворно, защото човек би рекъл, че дори едно толкова малоумно момиче като Червената шапчица мигновено ще види разликата между баба си и един вълк, облечен в нощница и обут в пухкави чехли. Ако познавате някого много добре, като баба си или малката си сестричка, ще познаете кога са истински и кога — фалшиви. Поради това щом Съни започна да пищи, Вайълет и Клаус веднага познаха, че писъкът й е напълно фалшив.
	„Този писък е напълно фалшив“ — каза си Клаус в другия край на Вивариума с влечугите.
	„Този писък е напълно фалшив“ — каза си Вайълет на стълбището, докато се качваше към стаята си.
	„Господи! Станало е нещо ужасно!“ — каза си господин Поу в кухнята, където говореше по телефона. — Дочуване! — извика той в слушалката, затвори я и изтича да види какво се е случило.
	— Какво се е случило? — господин Поу се втурна към Стефано и доктор Ла Фрофаг, които бяха привършили с разтоварването на куфарите и влизаха в къщата. — Чух писъци откъм Вивариума с влечугите.
	— Убеден съм, че няма нищо — каза Стефано.
	— Нали знаете какви са децата — добави доктор Ла Фрофаг.
	— Не бива да допуснем още една трагедия — каза господин Поу и хукна към огромната врата на Вивариума с влечугите. — Деца! Деца!
	— Тук сме! — извика Клаус. — Елате бързо!
	Гласът му беше дрезгав и гърлен и всеки, който не познава Клаус, би помислил, че е много изплашен. Но ако познавате Клаус, ще знаете, че когато е много изплашен, гласът му става напрегнат и писклив, какъвто беше, когато откри тялото на чичо Монти. Гласът му става дрезгав и гърлен, когато се опитва да не избухне в смях. Много добре беше, че Клаус успя да не се разсмее, когато господин Поу, Стефано и доктор Ла Фрофаг влязоха във Вивариума с влечугите. Смехът му би развалил всичко.
	Съни лежеше на мраморния под и размахваше лудешки мъничките си ръце и крака, сякаш се опитваше да плува. Обаче изразът на лицето й беше това, от което Клаус го избиваше на кикот. Устата на Съни беше широко отворена и разкриваше четирите й остри зъба, а очите й примигваха бързо. Стараеше се да изглежда много уплашена и ако не познавахте Съни, щеше да ви се стори наистина така. Но Клаус познаваше Съни и знаеше, че когато е много уплашена, лицето й се сгърчва и тя мълчи, както стана, когато Стефано се закани да отреже едно палче от крака й. На всеки, освен на Клаус Съни би се сторила много уплашена, особено заради онова, в чиято компания се намираше. Защото — усукана около телцето на Съни — се виждаше змия, черна като катран и дебела колкото канализационна тръба. Тя гледаше Съни с искрящи зелени очи и устата й бе отворена, като че ли се кани да я захапе.
	— Невероятно смъртоносната усойница! — провикна се Клаус. — Ще я ухапе!
	Клаус се разкрещя, а Съни отвори още по-широко устата и очите си, за да изглежда още по-ужасена. Устата на доктор Ла Фрофаг също зина и Клаус видя как той понечи да каже нещо, но не беше в състояние да намери думи. Стефано, който, разбира се, пет пари не даваше за благото на Съни, изглеждаше поне изненадан, обаче господин Поу изпадна в пълна паника.
	Има два основни начина да изпаднеш в паника — заковаваш се на място, без дума да продумаш, или почваш да подскачаш накъдето ти видят очите и да бръщолевиш каквото ти мине през ума. Господин Поу принадлежеше към подскачащо-бръщолевещия вид. Клаус и Съни никога не бяха виждали банкера да се движи толкова бързо, нито да говори с толкова писклив глас.
	— Божичко! — развика се той. — Олеле! Милостиви Боже! Благословени Аллах! Зевсе и Хера! Марийо и Йосифе! Натаниел Хоторн*! Не я докосвайте! Грабнете я! Приближете се! Бягайте! Не мърдайте! Убийте змията! Оставете я на мира! Дайте й храна! Не й позволявайте да я ухапе! Примамете змията! Тук, змийке! Тук, змийке, добро момиче!
	[* Натаниел Хоторн (1804–1864) — американски писател. — Б.пр.]
	Невероятно смъртоносната усойница изслуша търпеливо словото на господин Поу, без за миг да откъсва поглед от Съни, и когато господин Поу млъкна, за да се изкашля в носната си кърпа, тя се наведе и ухапа Съни по брадичката, точно където я беше ухапала, когато двете приятелки се бяха срещнали за първи път. Клаус се помъчи да не се захили, но доктор Ла Фрофаг изпъшка, Стефано се облещи, а господин Поу започна пак да подскача и да бръщолеви.
	— Ухапа я! — провикна се той. — Сгриза я! Сдъвка я! Успокойте се! Размърдайте се! Повикайте Бърза помощ! Повикайте полицията! Повикайте някой учен! Повикайте жена ми! Това е ужасно! Това е зловещо! Това е чудовищно! Това е фантасмагорично! Това е…
	— Това съвсем не е тревожно — прекъсна го Стефано невъзмутимо.
	— Как така „съвсем не е тревожно“? — попита господин Поу недоверчиво. — Съни току-що беше ухапана от… Как е името на змията, Клаус?
	— Невероятно смъртоносната усойница — отговори Клаус незабавно.
	— Невероятно смъртоносната усойница! — повтори господин Поу, сочейки змията, която продължаваше да стиска брадичката на Съни със зъбите си. Съни нададе още един престорен писък на ужас. — Как можете да кажете, че това съвсем не е тревожно?
	— Защото Невероятно смъртоносната усойница е абсолютно безобидна — каза Стефано. — Успокойте се, Поу. Името на тази змия е лъженазвание, което доктор Монтгомъри е измислил за свое забавление.
	— Сигурен ли сте? — попита господин Поу. Гласът му стана малко по-плътен и той взе да се движи малко по-бавно — явно почна да се успокоява.
	— Естествено, че съм сигурен — каза Стефано и Клаус позна едно изражение, което помнеше от времето, когато живееха при Граф Олаф. Беше изражение на неподправена суета — израз, който тук означава, че „Граф Олаф се мисли за най-невероятната личност, живяла някога на света“. Докато сираците Бодлер бяха под опеката на Олаф, той често се държеше по този начин, винаги готов да се перчи с уменията си, било то на сцената със своята отвратителна театрална трупа или горе в стаята си в кулата, зает да крои зловещи планове.
	Стефано се усмихна и продължи да обяснява на господин Поу, жаден да се самоизтъкне:
	— Змията е съвсем безобидна… дори дружелюбна. Прочетох всичко за Невероятно смъртоносната усойница и за много други змии в библиотечното отделение на Вивариума с влечугите, както и в личните книжа на доктор Монтгомъри.
	Доктор Ла Фрофаг се покашля да си прочисти гърлото.
	— Ъъъ, шефе… — каза.
	— Не ме прекъсвайте, доктор Ла Фрофаг — сопна му се Стефано. — Проучих книги за всичките главни видове. Разгледах внимателно рисунки и схеми. Взимах си подробни бележки и ги преглеждах всяка вечер, преди да си легна. Ще си позволя да кажа, че се смятам за отличен експерт по змиите.
	— Аха! — изпищя Съни, освобождавайки се от Невероятно смъртоносната усойница.
	— Съни! Ти си невредима! — извика господин Поу.
	— Аха! — изпищя Съни повторно, като сочеше Стефано.
	Невероятно смъртоносната усойница примигваше тържествуващо със зелените си очи.
	Господин Поу погледна озадачено Клаус.
	— Какво иска да каже сестра ти с това „Аха!“? — попита той.
	Клаус въздъхна. Понякога имаше чувството, че е прекарал половината си живот да обяснява разни неща на господин Поу.
	— С „Аха!“ — каза сега, — тя иска да каже „В едната минута Стефано твърди, че нищо не разбира от змии, а в другата твърди, че е експерт.“ С „Аха!“ тя иска да каже „Стефано ни е лъгал!“. С „Аха!“ иска да каже „Най-после разобличихме пред вас неговата непочтеност!“. С „Аха!“ тя иска да каже „Аха!“.


>	Глава единайсета

	{img:vivariumyt_s_vlechugite_lampa.png}
	_А в същото_ време Вайълет се намираше на горния етаж и оглеждаше с критичен поглед спалнята си. Пое дълбоко въздух и след това върза косата си с панделката, за да не й пада в очите. Както вие и аз — и всеки, който познава добре Вайълет, — знаем, когато тя връзва косата си отзад по този начин, то е защото трябва да измисли някакво изобретение. А тъкмо сега трябваше да го измисли бързо.
	Когато брат й бе споменал как Стефано им заповяда да отнесат куфара му в къщата, Вайълет се досети, че уликите, които търси, без съмнение се намират именно в този куфар. И тези минути, докато брат й и сестра й отвличаха вниманието на възрастните във Вивариума с влечугите, щяха да са единствената й възможност да отвори куфара и да намери доказателствата за зловещия план на Стефано. Но болката в рамото й припомняше, че тя не може просто да отвори куфара — той беше заключен с катинар, също толкова блестящ като зложелателните очи на Стефано. Признавам, че ако аз — вместо да съм на палубата на яхтата на моята приятелка Бела, където пиша всичко това, — бях на мястото на Вайълет, разполагайки само с няколко минути, за да отворя един заключен куфар, навярно бих загубил всяка надежда. Бих се строполил на пода на спалнята и бих удрял с юмрук по килима, питайки се защо, за Бога, животът е толкова несправедлив и пълен с притеснения.
	За щастие на децата Бодлер, обаче, Вайълет беше дарена с по-твърд характер и затова се огледа внимателно в спалнята си за нещо, което би й помогнало. Там нямаше много материали за изобретения. Вайълет мечтаеше за една подходяща стая, в която да изобретява неща, пълна с жици и зъбчати колела, и всякакво необходимо оборудване, за да изобретява наистина първокласни уреди. Всъщност чичо Монти притежаваше много такива съоръжения, но — за голямо съжаление на Вайълет, когато си помисли за тях — те се намираха във Вивариума с влечугите. Тя погледна големите листове плътна хартия, забодени по стената, върху които се бе надявала да разчертава изобретения, докато живее в къщата на чичо Монти. Неприятностите бяха започнали толкова скоро, че Вайълет имаше само няколко бележки върху единия лист, които бе написала на светлината от една стояща лампа още първата вечер, прекарана тук. Когато си спомни онази вечер, погледът на Вайълет се насочи към стоящата лампа и щом стигна до контакта, й хрумна една идея.
	Всички знаем, разбира се, че не трябва никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, никога, _никога_, __никога__ да си играем по какъвто и да било начин с електрически уреди. _Никога._ За това има две причини. Едната е, че може да получите токов удар, което е не само смъртоносно, но и крайно неприятно, а другата е, че вие не сте Вайълет Бодлер, една от малцината на света, които умеят да се справят с такива неща. А дори и Вайълет беше много предпазлива и притеснена, докато откачаше лампата от контакта и оглеждаше дълго щепсела. Може би щеше да свърши работа.
	С надеждата, че Клаус и Съни продължават да залъгват успешно възрастните, Вайълет почна да движи двата щифта на щепсела насам-натам, докато най-после се отделиха от пластмасовата си основа. Сега тя имаше две малки метални ленти*. След това Вайълет извади кабар от единия забоден лист хартия, като го остави да се навие надолу по стената, сякаш е мързелив. С острия връх на кабара тя взе да натиска и огъва двете метални парчета, докато едното се усука около другото, а после мушна с усилие кабара между двете парчета, така че острият му връх да стърчи навън. Резултатът представляваше парче метал, което не бихте забелязали, ако лежи на улицата, но каквото Вайълет всъщност бе направила, беше груб — думата „груб“ тук означава „непохватно направен в последната минута“, а не „оскърбителен“ или „невъзпитан“ — шперц. Шперцовете, както може би знаете, са приспособления, които действат сякаш са ключове и обикновено се използват от лоши хора, за да ограбват къщи или да избягат от затвора, но това беше един от редките случаи, когато шперцът щеше да бъде използван от добър човек — Вайълет Бодлер.
	[* Явно щепселът е от онези, които имат плоски, а не кръгли щифтове. — Б.пр.]
	Вайълет слезе тихо по стълбите, като държеше в едната си ръка шперца, а с другата стискаше палец. Мина на пръсти покрай огромната врата на Вивариума с влечугите и се надяваше отсъствието й да не бъде забелязано, тъй като се измъкна навън. Съзнателно извръщайки очи от колата на доктор Ла Фрофаг, за да избегне дори да зърне тялото на чичо Монти, най-голямото бодлерче тръгна към купчината куфари. Първо погледна старите, които принадлежаха на децата Бодлер. Тези куфари съдържаха, както тя помнеше, сума грозни дрехи, предизвикващи сърбеж, които госпожа Поу беше им купила наскоро след като родителите им загинаха. Няколко секунди Вайълет остана загледана в куфарите, като си спомни колко лесен беше животът й, преди да ги връхлети цялата тази беда, и колко изненадващо беше, че сега се намира в такова окаяно положение. За нас това може да не е изненадващо, понеже знаем колко съкрушителен е животът на сираците Бодлер, обаче злощастието на Вайълет постоянно й се струваше изненадващо и сега й отне минута, дордето прогони от главата си мислите за тяхното положение и се съсредоточи върху това, което трябваше да направи.
	Тя коленичи, за да се доближи до куфара на Стефано, хвана с една ръка лъскавия сребърен катинар, пое си дълбоко въздух и втъкна шперца в ключалката. Той влезе, но когато Вайълет се опита да го завърти, едва помръдна и само престърга малко в ключалката. Трябваше да се движи по-плавно, иначе нямаше да свърши работа. Вайълет извади своя шперц и го намокри с устата си, като изкриви лице от противния вкус на метал. После пъхна отново шперца в ключалката и се опита да го завърти. Той помръдна леко и сетне спря.
	Вайълет извади шперца и се замисли много, много напрегнато, връзвайки си пак панделката. Но когато отметна косата от очите си, тя усети внезапна тръпка по кожата си. Беше неприятна и позната. Беше чувството, че я наблюдават. Погледна бързо зад гърба си, но видя само змиеобразните плетове на моравата. Погледна встрани и видя само алеята, която водеше към Противния път. Ала след това погледна право напред през стъклените стени на Вивариума с влечугите.
	Никога не й беше идвало на ум, че отвън човек може да види през стените вътрешността на Вивариума с влечугите еднакво ясно, както може да вижда отвътре навън, но когато вдигна поглед, Вайълет съзря между клетките с влечугите фигурата на господин Поу, която подскачаше възбудено нагоре-надолу. Вие и аз знаем, разбира се, че господин Поу беше изпаднал в паника заради Съни и Невероятно смъртоносната усойница, но Вайълет знаеше само, че каквато и хитрина да бяха измислили брат й и сестричето й, тя все още действаше. Това не обясни обаче тръпката по кожата й, докато Вайълет не се вгледа малко по-внимателно точно вдясно от господин Поу и тогава срещна погледа на Стефано, насочен право в нея.
	Тя зяпна от изненада и ужас. Знаеше, че всеки миг Стефано ще съчини някакъв предлог, за да напусне Вивариума с влечугите и да дойде при нея, а тя не беше дори отворила куфара. Бързо, бързо, бързо трябваше да измисли начин нейният шперц да проработи. Погледна надолу, към влажния пясък на алеята, и нагоре, към мътното жълтеникаво следобедно слънце. Погледна собствените си ръце, които бе изцапала, като разглобяваше щепсела, и тогава се сети за нещо.
	Скачайки на крака, Вайълет се втурна обратно в къщата, сякаш Стефано вече е по петите й, блъсна вратата на кухнята и влезе. Събори в бързината един стол и грабна сапуна от мократа мивка. Намаза старателно своя шперц с плъзгавото вещество, докато цялото изобретение доби тънка гладка обвивка. Сърцето й думкаше в гърдите, когато изтича пак навън и хвърли трескав поглед през стените на Вивариума с влечугите. Стефано казваше нещо на господин Поу — перчеше се с експертните си познания за змиите, но Вайълет не можеше да знае това — и тя използва този момент, за да коленичи и да пъхне пак шперца в ключалката на катинара. Той бързо се завъртя в пълен кръг и после се счупи на две части. Чу се тих звук, когато едната половина падна в тревата, а другата остана да стърчи от ключалката като нащърбен зъб. Шперцът й беше унищожен.
	За миг Вайълет затвори очи от отчаяние, а после се изправи на крака, като се подпря на куфара, за да запази равновесие. Но когато сложи ръка върху куфара, катинарът се залюля и отвори, куфарът също зина и всичко се разпиля по земята. Вайълет падна пак на колене от изненада. Някак, при завъртането на шперца, той трябва да бе отключил катинара. От време на време дори в най-злочестия живот настъпват един-два късметлийски мига.
	Експерти твърдят, че е много трудно да намериш игла в купа сено, поради което „игла в купа сено“, е доста изтъркан израз, означаващ „нещо, което трудно се намира.“ Причината, задето е толкова трудно да намериш игла в купа сено, е, разбира се, че сред многото неща в една купа сено иглата е само едно. Ако, обаче, търсиш нещо, независимо какво, това няма да е никак трудно, защото почнеш ли веднъж да преравяш купата сено, непременно ще намериш нещо — сено, естествено, но и нечистотии, буболечки, няколко земеделски сечива, а може би и някой човек, избягал от затвора и скрил се там. Когато Вайълет претърсваше съдържанието на куфара на Стефано, то наподобяваше търсене на нещо, независимо какво, защото тя не знаеше какво точно иска да намери. Затова всъщност се оказа доста лесно да намери полезни доказателствени материали: стъклено шишенце със запечатана гумена запушалка, каквито могат да се видят в научна лаборатория; спринцовка с остра игла, като онези, които вашият доктор използва, за да ви прави инжекции; малка връзка сгънати листове; ламинирана карта; пухче за пудра и ръчно огледалце.
	Макар да знаеше, че й остават само още няколко мига, Вайълет отдели тези предмети от вмирисаните дрехи и бутилката вино, които също се намираха в куфара, и огледа много внимателно своите доказателства, като се съсредоточаваше върху всеки предмет, сякаш бяха малки части, от които ще направи машина. А в известен смисъл така и беше. Вайълет Бодлер трябваше да подреди тези доказателствени предмети, за да разгроми зловещия план на Стефано и да внесе за първи път, откакто родителите им загинаха в ужасния пожар — правда и спокойствие в живота на сираците Бодлер. Вайълет се взираше във всяко отделно доказателство, мислеше много напрегнато и не след дълго лицето й засия, както засияваше винаги, когато всички части на нещо бяха правилно сглобени и машината проработваше точно както трябва.


>	Глава дванайсета

	{img:vivariumyt_s_vlechugite_bjuro.png}
	_Обещавам_ ви, че сега за последен път ще използвам фразата „а в същото време“, но не мога да измисля друг начин да се върна в онзи момент, когато Клаус тъкмо беше обяснил на господин Поу какво иска да каже Съни със своето „Аха!“ и всички във Вивариума с влечугите се бяха вторачили в Стефано. Съни имаше тържествуващ вид. Клаус — предизвикателен. Господин Поу — разярен. Доктор Ла Фрофаг — разтревожен. Не можеше да се каже какъв вид имаше Невероятно смъртоносната усойница, защото израженията на змиите трудно се разчитат. Стефано гледаше мълчаливо всички тези хора с трепкащо лице, като се мъчеше да реши дали да си облекчи съвестта — израз, който тук означава „да признае, че всъщност е Граф Олаф и си е наумил лоши неща“ — или да държи на своята измама — израз, който тук означава „да лъже, да лъже, да лъже“.
	— Стефано — подхвана господин Поу и се изкашля в носната си кърпа. Клаус и Съни го чакаха нетърпеливо да продължи. — Стефано, обяснете. Току-що ни казахте, че сте експерт по змиите. Преди това, обаче, казахте, че не разбирате нищо от змии и затова не можело да сте замесен в смъртта на доктор Монтгомъри. Каква е истината?
	— Когато ви казах, че не разбирам нищо от змии — рече Стефано, — аз скромничех. Сега, ако ме извините, трябва да изляза за малко навън и…
	— Вие не скромничехте! — извика Клаус. — Вие _лъжехте_! А лъжете и сега! Вие не сте нищо повече от лъжец и убиец!
	Очите на Стефано се разшириха и лицето му помръкна от гняв.
	— Нямате никакви доказателства за това — каза.
	— Имаме — прозвуча глас откъм вратата и всички се обърнаха, за да видят Вайълет, застанала там с усмивка на лицето и доказателства в ръцете.
	Тя прекоси тържествуващо Вивариума с влечугите до дъното, където все още бяха струпани на купчина книгите, в които Клаус бе чел за Мамбата на злото. Другите я последваха по пътеките между редовете влечуги. Без да продума, тя подреди предметите в редица върху масата — стъкленото шишенце със запечатаната гумена запушалка, спринцовката с острата игла, малката връзка сгънати листове, ламинираната карта, пухчето за пудра и ръчното огледалце.
	— Какво е всичко това? — попита господин Поу и посочи малката изложба.
	— Това — заяви Вайълет — са доказателства, които намерих в куфара на Стефано.
	— Моят куфар — каза Стефано — е лична собственост, която не ти е позволено да пипаш. Постъпила си много недостойно, а освен това той беше заключен.
	— Ставаше дума за спешен случай — отговори Вайълет спокойно, — затова го отворих с шперц.
	— Как го направи? — попита господин Поу. — Добрите момичета не би трябвало да знаят как се правят такива неща.
	— Сестра ми е добро момиче — възрази Клаус — и умее да прави най-различни неща.
	— Рууфик! — съгласи се Съни.
	— Е, добре, ще говорим за това по-късно — каза господин Поу. — А сега, продължавай, моля.
	— Когато чичо Монти почина — започна Вайълет, — брат ми, сестра ми и аз бяхме много тъжни, но и много подозрителни.
	— Не бяхме подозрителни! — възкликна Клаус. — Ако някой е подозрителен, то означава, че не е сигурен! А ние бяхме убедени, че Стефано го е убил!
	— Глупости! — обади се доктор Ла Фрофаг. — Както обясних на всички ви, смъртта на Монтгомъри Монтгомъри е нещастен случай. Мамбата на злото се е измъкнала от клетката си и го е ухапала, и край на въпроса.
	— Моля за извинение — каза Вайълет, — но това _не е_ краят на въпроса. Клаус прочете всичко за Мамбата на злото и откри как тя убива жертвите си.
	Клаус отиде до купчината книги и отвори най-горната. Беше отбелязал мястото с парченце хартия, та веднага намери каквото търсеше.
	— _Мамбата на злото_ — зачете той на глас — _е една от най-смъртоносните змии в това полукълбо, известна със странгулационната си хватка, използвана съвкупно със смъртоносната й отрова, като придава на жертвите сумрачен оттенък, при вида на който човек изпитва ужас._ — Той остави книгата и се обърна към господин Поу. — „Странгулационен“ означава…
	— _Знаем_ какво означават думите! — кресна Стефано.
	— Значи би трябвало да знаете — каза Клаус, — че Мамбата на злото не е убила чичо Монти. Тялото му нямаше сумрачен оттенък. Беше от бледо по-бледо.
	— Това е вярно — намеси се господин Поу, — обаче то не свидетелства непременно, че доктор Монтгомъри е бил убит.
	— Да — каза доктор Ла Фрофаг. — Може би тъкмо в този случай на змията не й се е искало да натъртва жертвата си.
	— По-вероятно е — заяви Вайълет — чичо Монти да е бил убит с помощта на тези предмети. — Тя вдигна стъкленото шишенце със запечатана гумена запушалка. — Това шишенце има етикет с надпис „Отрова на злото“ и явно е от шкафа на чичо Монти с проби от отрови. — После вдигна спринцовката с острата игла. — Стефано… Олаф… е взел тази спринцовка и е инжектирал отровата на чичо Монти. След това е направил още една дупка, за да изглежда, сякаш го е ухапала змията.
	— Но аз обичах доктор Монтгомъри — каза Стефано. — Не бих спечелил нищо от неговата смърт.
	Понякога, ако някой изрече една абсурдна лъжа, най-добре е изобщо да не му се обръща внимание.
	— Както всички знаем, щом навърша осемнайсет години — продължи Вайълет, без изобщо да обръща внимание на Стефано, — ще наследя Бодлеровото богатство, а Стефано имаше намерение да заграби това богатство. Би го постигнал по-лесно, ако се намирахме на място, където нещата по-трудно се разследват, като Перу. — Вайълет вдигна малката връзка сгънати листове. — Това са билети за кораба „Просперо“, който ще отплава днес в пет часа от Мъгливи мостик за Перу. Натам ни караше Стефано, когато случайно се сблъскахме с вас, господин Поу.
	— Но чичо Монти скъса билета за Перу на Стефано — каза Клаус с объркан вид. — Видях го.
	— Вярно — съгласи се Вайълет. — Затова той трябваше да премахне чичо Монти. Убил е чичо Монти… — Вайълет се прекъсна за минутка и потръпна. — Убил е чичо Монти и е взел тази ламинирана карта. Това е членската карта на чичо Монти от Херпетологичното дружество. Стефано е смятал да се представи за чичо Монти, за да се качи на „Просперо“ и да ни отвлече в Перу.
	— Просто не разбирам — обади се господин Поу. — Как Стефано изобщо е узнал за вашето богатство?
	— Защото всъщност е Граф Олаф — отговори Вайълет, изкарана из търпение, задето трябва да обяснява нещо, което тя, брат й и сестра й, и вие, и аз знаехме от момента, когато Стефано пристигна в къщата. — Може да си е обръснал главата и да си е махнал веждите, но единственият начин да се отърве от татуировката на левия си глезен е бил с това пухче за пудра и ръчното огледалце. По целия му ляв глезен има грим, за да закрие татуировката, и бас държа, че ако го потъркаме с някакъв парцал, ще видим тази татуировка.
	— Това е абсурдно! — провикна се Стефано.
	— Ще видим — отвърна господин Поу. — Кой има парцал?
	— Аз нямам — каза Клаус.
	— Аз нямам — каза Вайълет.
	— Гуйл! — каза Съни.
	— Е, щом никой няма парцал, можем да забравим цялата работа — обади се доктор Ла Фрофаг, но господин Поу вдигна пръст, за да му подскаже да изчака. За облекчение на сираците Бодлер той бръкна в джоба си и извади носната си кърпа.
	— Левият ви глезен, моля! — каза той строго на Стефано.
	— Но вие през целия ден кашляхте в нея! — възпротиви се Стефано. — Пълна е с микроби!
	— Ако наистина сте този, за когото ви смятат децата — заяви господин Поу, — микробите са най-малкият ви проблем. Левият ви глезен, моля!
	Стефано — и това, слава Богу, е последният път, когато ще го наречем с неговото фалшиво име — изръмжа тихо и вдигна левия си крачол, за да оголи глезена. Господин Поу коленичи и го потърка няколко мига. Отпървом като че ли нищо не се случи, но след това, като слънце, пронизало облаците след ужасна буря, започнаха да се появяват неясните очертания на око. То се виждаше все по-ясно и по-ясно, докато стана толкова тъмно каквото беше, когато сираците го видяха за първи път в дома на Граф Олаф.
	Вайълет, Клаус и Съни вторачиха погледи в окото и то се вторачи в тях. За пръв път в живота си сираците Бодлер бяха щастливи, че го виждат.


>	Глава тринайсета

	{img:vivariumyt_s_vlechugite_kashon.png}
	_Ако_ това беше книга, написана, за да забавлява малки деца, бихте знаели какво ще се случи оттук нататък. След като са разкрити самоличността и зловещите планове на разбойника, на сцената ще пристигне полицията и ще го натика в затвора до края на живота му, а младите храбреци ще отидат да хапнат пица и ще си живеят щастливо вовеки веков. Обаче тази книга разказва за сираците Бодлер, а вие и аз знаем, че за тези три злочести деца да си живеят щастливо, вовеки веков е горе-долу толкова вероятно, колкото е вероятно чичо Монти да се съживи. Но когато татуировката стана видима, сираците Бодлер имаха чувството, че са си върнали поне една малка част от чичо Монти, понеже бяха доказали веднъж завинаги подлостта на Граф Олаф.
	— Това наистина е окото — каза господин Поу и престана да търка глезена на Граф Олаф. — Вие най-категорично сте Граф Олаф и най-категорично сте арестуван.
	— Аз пък съм най-категорично потресен — заяви доктор Ла Фрофаг и се хвана за главата със странно скованите си длани.
	— Както и аз — съгласи се господин Поу, сграбчвайки ръката на Граф Олаф, за да не се опита да избяга нанякъде. — Вайълет, Клаус, Съни… моля ви, простете ми, че не ви повярвах по-рано. Стори ми се просто като изсмукано от пръстите той да ви е открил, да се е предрешил като лаборант и да е скалъпил такъв сложен план, за да заграби богатството ви.
	— Чудя се какво ли е станало с Густав, истинския лаборант на чичо Монти? — запита се Клаус на глас. — Ако Густав не беше напуснал, чичо Монти никога нямаше да наеме Граф Олаф.
	Граф Олаф беше мълчал през цялото това време, откакто се появи татуировката. Искрящите му очи се стрелкаха насам-натам, наблюдавайки зорко всеки един, също както лъв наблюдава стадо антилопи и търси тази, която ще е най-подходяща да бъде убита и изядена. Но когато се спомена името на Густав, той заговори.
	— Густав не напусна — каза с хрипкавия си глас. — Густав е _мъртъв_! Веднъж, когато беше излязъл да бере диви цветя, аз го удавих в Мрачния мочур. После написах с неговия почерк бележка, с която съобщаваше, че напуска.
	Граф Олаф погледна трите деца, сякаш щеше да се втурне и да ги удуши, но вместо това остана абсолютно неподвижен, което беше някак си още по-зловещо.
	— Но туй не е нищо в сравнение с онова, което ще направя с вас, сираци. Вие спечелихте този рунд на играта, но аз ще се върна да взема вашето богатство и да ви одера скъпоценните кожи.
	— Това не е игра, изверг такъв — каза господин Поу. — Домино е игра. Водна топка е игра. Убийството е престъпление и за него ще отидете в затвора. Още тази минута ще ви откарам в полицейския участък в града. Ох, да му се не види, не мога. Колата ми е разбита. Е, ще ви откарам с джипа на доктор Монтгомъри, а вие, деца, може да ме следвате в колата на доктор Ла Фрофаг. Като че ли все пак ще можете да видите лекарски автомобил отвътре.
	— Би било по-лесно — обади се доктор Ла Фрофаг, — да сложим Стефано в моята кола и децата да ни следват. В края на краищата тялото на доктор Монтгомъри е в моята кола, та и без друго няма място за трите деца.
	— Ами — каза господин Поу, — никак не ми се ще да разочаровам децата след тези мъчителни преживелици. Можем да преместим тялото на доктор Монтгомъри в джипа и…
	— Пет пари не даваме за това да видим лекарски автомобил отвътре — възкликна Вайълет припряно. — Измислихме го само за да не останем насаме с Граф Олаф.
	— Не бива да разправяте лъжи, сираци — каза Граф Олаф.
	— Според мен нямате никакво право да четете морал на децата, Олаф — сряза го господин Поу строго. — Добре, доктор Ла Фрофаг, откарайте _го вие_.
	Доктор Ла Фрофаг сграбчи рамото на Граф Олаф с една от странно скованите си ръце и го поведе навън от Вивариума с влечугите към входната врата, като спря на прага и отправи тънка усмивка към господин Поу и трите деца.
	— Кажете „сбогом“ на сираците, Граф Олаф — рече доктор Ла Фрофаг.
	— Сбогом — каза Граф Олаф.
	— Сбогом — каза Вайълет.
	— Сбогом — каза Клаус.
	Господин Поу кашляше в носната си кърпа и направи някакъв погнусен полужест към Граф Олаф в знак на сбогуване. Но Съни не каза нищо. Вайълет и Клаус погледнаха надолу към нея, учудени, че не е казала „Йиит!“ или „Либо!“, или някоя от другите си различни думи за „довиждане“. Но Съни се беше вторачила в доктор Ла Фрофаг с решителен израз в очите и миг по-късно скочи високо и го ухапа по ръката.
	— Съни! — ахна Вайълет и тъкмо щеше да се извини за поведението на сестра си, когато видя как цялата ръка на доктор Ла Фрофаг се откачи от китката му и падна на земята. Съни се нахвърли върху нея с четирите си остри зъба и ръката издаде пращящ звук, сякаш се чупи дърво или пластмаса, а не кожа и кост. И като погледна мястото, където преди беше ръката на доктор Ла Фрофаг, Вайълет не видя нито кръв, нито подобие на рана, а лъскава метална кука. Доктор Ла Фрофаг също погледна куката, после — Вайълет и се ухили зловещо. И Граф Олаф се ухили, а секунда по-късно двамата бяха побягнали през вратата.
	— Кукоръкият мъж! — извика Вайълет. — Той не е лекар! Той е един от помагачите на Граф Олаф!
	Вайълет инстинктивно сграбчи въздуха, където бяха стояли двамата мъже, но тях ги нямаше, разбира се. Тя отвори широко входната врата и видя двамата да тичат между змиеобразните плетове.
	— Подире им! — изкрещя Клаус и трите бодлерчета се втурнаха към вратата. Но господин Поу застана пред тях и им препречи пътя.
	— Не! — викна той.
	— Но това е кукоръкият мъж! — кресна Вайълет. — Той и Олаф ще избягат!
	— Не мога да ви оставя да тичате подир двама опасни престъпници — отговори господин Поу. — Аз отговарям за вашата сигурност, деца, и няма да позволя да ви се случи нещо лошо.
	— Тогава гонете ги _вие_ — извика Клаус. — Но бързайте!
	Господин Поу понечи да излезе през вратата, но спря, когато чу рева на стартиращ мотор. Двамата мошеници — дума, която тук означава „ужасни хора“ — бяха достигнали колата на доктор Ла Фрофаг и вече потегляха.
	— Качете се в джипа! — възкликна Вайълет. — Следвайте ги!
	— Един сериозен мъж — каза господин Поу строго, — не се замесва в гонитби с автомобили. Това е работа на полицията. Отивам да им се обадя и те навярно ще могат да блокират пътищата.
	Децата Бодлер наблюдаваха със свити сърца как господин Поу затвори вратата и се втурна към телефона. Те знаеха, че няма смисъл. Докато господин Поу успееше да обясни положението на полицията, Граф Олаф и кукоръкият мъж сигурно отдавна щяха да са изчезнали. Вайълет, Клаус и Съни усетиха внезапно умората си, отидоха до огромното стълбище на чичо Монти и седнаха на най-долното стъпало, вслушвайки се в тихия звук от телефонния разговор на господин Поу. Те знаеха, че опитът да се намерят Граф Олаф и кукоръкият мъж, особено след като се стъмнеше, щеше да прилича на опит да се намери игла в купа сено.
	Въпреки тревогата си от бягството на Граф Олаф трите сирачета трябва да бяха проспали няколко часа, защото следващото нещо, което осъзнаха, бе, че е нощ, а те все още се намират на най-долното стъпало. Някой ги беше завил с одеяло и докато се протягаха, те видяха как от Вивариума с влечугите излизат трима мъже в работни дрехи, които носят някои от влечугите с клетките им. Зад тях вървеше дебел мъж, облечен с кариран костюм в ярки цветове. Той спря, когато видя, че децата са будни.
	— Здравейте — каза дебелият мъж със силен кънтящ глас. — Съжалявам, ако съм ви събудил, но моята група трябва да работи бързо.
	— Кой сте вие? — попита Вайълет. Объркващо е да заспиш през деня и да се събудиш през нощта.
	— Какво правите с влечугите на чичо Монти? — попита Клаус. Объркващо е също така да разбереш, че си спал на стълбище, вместо в легло или в спален чувал.
	— Диксник? — попита Съни. Винаги е объркващо да се чудиш защо някой е решил да облече кариран костюм.
	— Името ми е Брус — каза Брус. — Аз съм директор на Търговския отдел на Херпетологичното дружество. Вашият приятел, господин Поу, ми се обади да дойда и да иззема змиите, тъй като доктор Монтгомъри е починал. „Изземам“ означава „вземам ги всичките“.
	— Ние _знаем_ какво значи думата „изземам“ — отбеляза Клаус, — но защо ги взимате? Къде ще отидат?
	— Вие, тримата, сте сираците, нали? Ще се преместите при някой друг роднина, който няма да умре и да ви изостави, както е направил доктор Монтгомъри. А тези змии се нуждаят от грижи и затова ще ги дадем на други учени, на зоологически градини и домове за пенсионери. Онези, които не можем да подслоним, ще трябва да приспим.
	— Но това е колекцията на чичо Монти! — извика Клаус. — Отнело му е години да намери всичките тези влечуги! Не може да ги разпилеете по всички краища на земята!
	— Ще трябва да стане така — каза Брус равнодушно. Без видима причина той говореше на много висок глас.
	— Усойница! — викна Съни и взе да пълзи към Вивариума с влечугите.
	— Сестра ми иска да каже — обясни Вайълет, — че е много добра приятелка с една от змиите. Бихме ли могли да вземем със себе си поне една… Невероятно смъртоносната усойница?
	— Първо, _не_ — отговори Брус. — Оня Поу каза, че всичките змии сега принадлежат на нас. И второ, ако мислите, че ще допусна малки деца до Невероятно смъртоносната усойница, премислете още веднъж.
	— Но Невероятно смъртоносната усойница е безобидна — каза Вайълет. — Името й е лъженазвание.
	Брус се почеса по главата.
	— Какво е?
	— Това означава „погрешно име“ — поясни Клаус. — Чичо Монти я открил и трябвало да я назове.
	— Ама на този човек му се носеше славата, че е блестящ учен — рече Брус. Той бръкна в джоба на карираното си сако и извади една пура. — Да назовеш една змия с погрешно име не ми звучи особено блестящо. Звучи идиотски. Но, всъщност, какво можеш да очакваш от човек, чието име беше Монтгомъри Монтгомъри?
	— Не е учтиво — каза Клаус — да се окарикатурява така нечие име.
	— Нямам време да те питам какво значи „окарикатурява“ или както го рече — заяви Брус. — Но ако това бебе иска да махне с ръка за „чао“ на Невероятно смъртоносната усойница, по-добре да побърза. Тя е вече навън.
	Съни запълзя към входната врата, но Клаус не беше довършил разговора си с Брус.
	— Нашият чичо Монти беше блестящ учен — каза той твърдо.
	— Беше блестящ човек — съгласи се Вайълет — и ние винаги ще го помним като такъв.
	— Блестящ! — изпищя Съни насред пълзенето, а Вайълет и Клаус й се усмихнаха, изненадани, че е произнесла дума, която всеки можеше да разбере.
	Брус запали пурата си и издуха дима във въздуха, после вдигна рамене.
	— Хубаво е, че мислиш така, хлапе — каза. — Желая ви успех, където и да ви настанят.
	Той погледна бляскавия диамантен часовник на китката си и се обърна към мъжете с работните дрехи:
	— Хайде да побързаме. След пет минути трябва да сме пак на онзи път, дето мирише на джинджифил.
	— Мирише на _хрян_ — поправи го Вайълет, но Брус беше вече излязъл.
	Тя и Клаус се спогледаха и после тръгнаха подир Съни да излязат навън, за да помахат за сбогом на своите приятели — влечугите. Но когато стигнаха до вратата, господин Поу влезе в помещението и пак им прегради пътя.
	— Виждам, че сте будни — каза той. — Моля, качете се горе и си лягайте! Сутринта ще трябва да станем много рано.
	— Искаме само да се сбогуваме със змиите — възропта Клаус, но господин Поу поклати глава.
	— Само ще пречите на Брус — отговори той. — Освен това бих рекъл, че на вас, тримата, няма никога вече да ви се прииска да видите змия.
	Сираците Бодлер се спогледаха и въздъхнаха. Всичко на този свят сякаш беше лошо. Лошо беше, че чичо Монти е мъртъв. Лошо беше, че Граф Олаф и кукоръкият мъж избягаха. Лошо беше, че Брус мисли за Монти като за човек с глупаво име вместо като за блестящ учен. Лошо беше също да приемеш, че децата няма никога вече да поискат да видят змия. Змиите и дори всичко във Вивариума с влечугите бяха последните възпоминания на сираците Бодлер за малобройните щастливи дни, прекарани в тази къща — малобройните щастливи дни, които бяха преживели, откакто загинаха родителите им. Макар и да разбираха, че господин Поу няма да им позволи да живеят сами с влечугите, беше много лошо, че никога вече няма да ги видят, без дори да са се сбогували с тях.
	Пренебрегвайки нарежданията на господин Поу, Вайълет, Клаус и Съни се втурнаха навън през входната врата към мъжете в работни дрехи, които товареха клетките в един пикап, на който отзад пишеше „Херпетологично дружество“. Имаше пълнолуние и лунната светлина се отразяваше в стъклените стени на Вивариума с влечугите сякаш е голям скъпоценен камък с ярък, толкова ярък блясък — човек би рекъл _„блестящ“_. Когато Брус използва думата „блестящ“ за чичо Монти, той имаше предвид „човек със славата, че е умен и интелигентен“. Но когато децата използваха тази дума — и когато мислеха за нея сега, гледайки как Вивариумът с влечугите сияе на лунната светлина — тя означаваше повече от това. Тя означаваше, че дори в мрачните обстоятелства на сегашното им положение, дори през цялата поредица от злополучия, които щяха да ги сполитат през техния живот, чичо Монти и неговото добродушие щяха да сияят в спомените им. Чичо Монти беше блестящ и тяхното пребиваване при него беше блестящо. Брус и неговите хора от Херпетологичното дружество можеха да разтурят колекцията му, но никой никога не би могъл да накърни чувствата, с които децата Бодлер щяха да мислят за него.
	— Сбогом, сбогом! — извикаха сираците Бодлер, когато мъжете натовариха в камионетката Невероятно смъртоносната усойница. — Сбогом, сбогом! — викаха те и въпреки че усойницата беше се сприятелила най-много със Съни, Вайълет и Клаус усетиха, че плачат наред със сестра си, и когато Невероятно смъртоносната усойница вдигна глава, за да ги види, те я видяха също да плаче и от зелените й очи се ронеха мънички искрящи сълзи. Усойницата също блестеше и когато децата се спогледаха, видяха как искрят собствените им сълзи.
	— Ти си блестящ — пошепна Вайълет на Клаус, — задето прочете всичко за Мамбата на злото.
	— Ти си блестяща — пошепна Клаус в отговор, — задето намери доказателствата в куфара на Стефано.
	— Блестяща! — каза Съни отново и Вайълет и Клаус прегърнаха сестричката си. Дори най-малкото бодлерче беше блестящо, задето отвлече вниманието на възрастните с Невероятно смъртоносната усойница.
	— Сбогом, сбогом! — викаха блестящите бодлерчета и махаха на влечугите на чичо Монти.
	Децата стояха заедно под лунната светлина и продължаваха да махат дори след като Брус затвори вратите на пикапа, дори когато пикапът потегли покрай змиеобразните плетове и тръгна надолу по алеята към Противния път и дори когато зави край един ъгъл и изчезна в мрака.
	{img:vivariumyt_s_vlechugite_pushach.png}


>	До моя любезен редактор

	Пиша Ви от брега на езеро ЛАКРИМОЗО, където проучвам останките от къщата на леля Джоузефин, за да разбера докрай всичко случило се, когато сираците Бодлер са се озовали тук.
	Моля, идете в кафене „Кафка“ в 16 часа следващата сряда и поръчайте каничка жасминов чай на най-високия келнер. Освен ако враговете ми са постигнали целта си, той ще ви донесе голям плик вместо чая. В плика ще намерите моето описание на тези ужасяващи събития, озаглавено ПРОСТОРНИЯТ ПРОЗОРЕЦ, както и скица на Страшната пещера, торбичка с парченца стъкло и менюто на ресторант „Тревожният Клоун“. Ще има и епруветка, съдържаща една (1) лакримозка пиявица, та господин Хелкуист да нарисува точна илюстрация. Тази епруветка не бива В НИКАКЪВ СЛУЧАЙ да се отваря.

	Помнете, че Вие сте последната ми надежда най-после да бъдат разказани на обществеността историите за сираците Бодлер.

@	С полагаемото се уважение,
@	{img:vivariumyt_s_vlechugite_signature.png}
@	Лемъни Сникет
