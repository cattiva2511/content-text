P>
	Вълните на морето са жени,
	избягали от къщите — окови.
	Ела,
	една вълна сама стани,
	сестра на вятъра бъди отново.

	Ела,
	сред най-дълбокото иди,
	при царството на тъмните стихии.
	Била ли си обичана преди —
	едва сега ще може да откриеш.

	Страхливия ще седне на брега,
	ще шепне колко много ти е верен,
	безсилния ще плаче от тъга,
	а истинския сам
	ще те намери.

	Ще иска той с прегръдка да те спре,
	но ти не се завръщай,
	нито спирай.
	Вълната е вълна насред море.
	А тръгне ли към плиткото —
	умира.
P$
