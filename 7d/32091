P>
	Любовта е детство. Аз сега
	искам мост за тебе да направя
	от онази шарена дъга,
	грейнала над южните морави.
	Премини по моста, премини —
	давам ти земята за наследство.
	Няма никой да ме обвини,
	че те лъжа. Любовта е детство.

	Всичките изгряващи звезди
	аз на тебе подарявам само —
	да засветят в твоите гърди
	и да пламне чувството голямо.
	Погледни звездите, погледни —
	давам ти небето за наследство.
	Няма никой да ме обвини,
	че те лъжа. Любовта е детство.

	Пролетна река отвъд шуми
	и в очите ми дълбоко свети.
	Всички мои пътища вземи,
	да намериш първа бреговете.
	С ветровете ми дотам стигни —
	давам ти морето за наследство.
	Няма никой да ме обвини,
	че те лъжа. Любовта е детство.

	И дано така да продължи —
	ту стаена, ту пък поривиста.
	Ако има между нас лъжи,
	те са детски и остават чисти.
	Дай ръката си за всички дни —
	давам ти аз песен за наследство.
	Няма никой да ме обвини,
	че те лъжа. Любовта е детство.
P$
