P>
	Покрай нас се движат много хора.
	Сутрин улицата е река.
	Някои се люшкат от умора.
	Протегни им своята ръка.

	Някои са тъжни и смълчани.
	Сгрей душите им със своя смях.
	Някои вървят със скрити рани.
	Лек открий в душата си за тях.

	Дълъг път пред всеки се извива.
	Хубав ден сега им пожелай.
	Искам хората да са щастливи.
	Светлина от утрото им дай.

	Трябва всичко в нас да е голямо
	до последния ни земен час.
	Аз вървя до теб. Не давай само
	някой да застане между нас.
P$
