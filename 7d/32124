P>
	Еленов вик премина през гората,
	възседнал коня на ранено ехо.
	Неутешен от болка непозната,
	дали не търсеше сега утеха?

	Зад стръмните стени на гъсти клони
	еленът скри се в тъмнина незнайна.
	Дали сълзата му не се отрони
	като разкрита, съкровена тайна?

	Невидимото ли зовеше горе —
	единствено от влюбени видяно,
	неповторимото — да се повтори,
	повикано от живата му рана?

	Залутан из вселената позната,
	готов през тъмното небе да тръгне,
	еленов вик премина през гората,
	като че ли от мойта гръд изтръгнат.
P$
