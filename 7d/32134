P>
	Прегърнах те високо в планината
	и в тоя миг през тънкото ти рамо
	видях да се прегръщат други двама
	високо нейде в синьото небе,
	приличащи на тебе и на мене,
	незнайни като нас,
	неповторими.

	Какво е туй, кажи ми?

	Извиках твойто име в планината,
	извика мойто над скалите,
	горе,
	а там, в небето, ехо ги повтори,
	приличащо на тебе и на мене,
	там друг, с гласа ми, каза твойто име,
	там друга ме нарече пак любими.

	Какво е туй, кажи ми?

	Дали не сме две сенки отразени
	на две звезди,
	прегърнати над нас?
	Дали не сме далечно тяхно ехо,
	достигнало до тебе и до мене,
	или пък те са двойници на нас,
	които се прегръщат като нас
	от твое име и от мое име?

	Какво е туй, кажи ми?

	При тебе искам да остана аз.
P$
