P>
	Целият ми свят е свързан с тебе
	и на тебе всичко аз съм дал.
	Аз от твойте нощи съм обсебен
	и от твоите сънища — изгрял.
	Пътя ми със стъпките ти крачи,
	песните ми с тебе са на път,
	болките ми с болките ти плачат
	и годините ми с теб растат.

	Като бряг изпращаш ме, когато
	тръгвам към далечни светове.
	Като праг посрещаш ме, когато
	ме завеят черни ветрове.
	И протягам две ръце към тебе,
	цял живот към твоя праг вървял…
	Аз от твоите нощи съм обсебен
	и от твоите сънища — изгрял.
P$
