P>
	Вървяха бели ветрове навънка
	и правеха на всяка птица път,
	тревите вдигаха антени тънки,
	далечни песни да ловят,
	в горите раждаха се нови ручеи,
	пчели събираха в цветята мед,
	а аз стоях във себе си заключен
	и не написах нито ред.

	Затуй ли беше тъжна и смутена?
	Това ли твойте сънища смути?
	Бе тежко и на тебе, и на мене.
	През мойте нощи побеля и ти,
	над празния ми лист очи навела.
	Така внезапно аз те нараних
	и всеки косъм бял над твойто чело
	сега е може би пропуснат стих.
P$
