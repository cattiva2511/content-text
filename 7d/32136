P>
	Режими аз не пазя в любовта си
	и по режим за тебе не тъжа.
	Скъперници на чувства в тежки каси
	спестяват днес и обич, и лъжа,
	вълнения, усмивки и въздишки,
	страдания и рискове, и смях,
	дори писмата са спестовни книжки
	на спомени, събирани със страх.
	Затуй душите им се раздвояват.
	По дяволите… Аз съм по-богат,
	когато всичко наведнъж ти давам
	и не поглеждам крадешком назад.
	Напред е всичко, дето ме привлича,
	напред ще се роди и огън нов.
	Сега си с мен — сега ще те обичам
	до сетната си капчица любов.
	Сега ти давам цялото си щастие.
	Вземи го. И бъди докрай добра.
	Дори да изгоря от любовта си,
	пак с целия си огън ще горя.
P$
