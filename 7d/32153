P>
	По твоя край —
	над път и кръстопът,
	напролет само грейват минзухари,
	а тука и наесен те цъфтят,
	а тука и в мъглата не догарят,
	и грееш се на пламъка им тих,
	и радваш се на синята им песен,
	и ги нареждаш — сякаш стих до стих,
	и питаш ме сега: — Нима е есен?

	Над нас полита ненадейно лист.

	Да, есен е, но юг е тука, юг е!
	По-дълго небосклона ще е чист,
	по-рано песни ще запей капчука,
	по-рано ще разцъфне горски дрян,
	по-рано ще зазеленей поляна,
	по-дълго ще е топла мойта длан,
	по-дълго ти в душата ще останеш.
	И затъжиш ли пак за топлота,
	за огън, който лесно не догаря,
	ела на юг дори през есента.

	При мен ще има още минзухари.
P$
