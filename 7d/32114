P>
	Помогни ми пролетна пътека
	да открия в есенна гора,
	смела стъпка, непознато ехо,
	светла дума, капка от зора,
	непозната багра, звук незнаен,
	нещо да постигна, да създам.
	Остави` ме в тоя свят безкраен
	само тебе да открия сам.

	Само в обичта не ми помагай —
	беден никога не ме прави`!
	Надалече, надалече бягай
	през реки, дървета и треви,
	лягай като зъ`рно в чернозема,
	влизай в облак, с птиците лети,
	скрий душата си в безмълвен кремък
	и във тайна превърни се ти.

	Искам сам сега да те открия.
	Ако ти си връх, завян от сняг —
	да премина яростни стихии;
	ако ти си скрит, далечен бряг —
	да преплувам хиляди морета;
	ако ти си лъч с неземна власт,
	да ме люшка векове небето,
	докато до тебе стигна аз.

	Някъде по пътя си да падам
	и да ставам пак на ранина`…
	Искам просто сам да те изстрадам,
	за да зная твоята цена.
P$
