P>
	От края на земята те усещам.
	По улицата бяла в утринта
	за първи път пристигаш с хляб на среща.
	А винаги си идвала с цветя.
	Над твоите коси гугукат птици.
	Ти носиш в дланите си радостта.
	Дърветата протягат ти десници.
	Ти носиш добротата на света.

	Земята носиш ти. И аз съм нежен.
	Душата ми за угар закопня.
	Сред тоя град, от железа замрежен,
	където губя свойта топлина,
	и крача сам под сенките, посърнал,
	и търся на полетата шума,
	един подаден хляб сега ми върна
	забравеното чувство за земя.
P$
