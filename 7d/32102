P>
	Неукротена още от ръка,
	залутана сред долина зелена,
	оттатък пее утринна река,
	невидима за тебе и за мене.

	Невидима ще си остане тя,
	невидима зад оня склон отвесен.
	До нас достига само песента —
	най-хубавата на земята песен.

	Опива ни с гласа си в тоя час,
	възлязъл бавно под небето южно.
	Докосва се душата й до нас,
	а другото, кажи, кому е нужно?

	Защо така не бъде в любовта?
	Отвред да чуват само песента ни,
	а ние, скрити в ангелски места,
	невидими за всички да останем.
P$
