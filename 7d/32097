P>
	Превърнах в облак твоите коси
	и вятъра ги вдигна нависоко;
	превърнах аз очите ти в звезди
	и те изгряха толкова високо;
	превърнах аз ръцете ти в криле
	и с птиците излитнаха високо;
	превърнах те над себе си в небе
	и ти сега си толкова високо!
	Загубвам бавно твоите черти,
	лицето ти, ръцете ти, очите
	и повече не знам къде си ти —
	при жълтите светулки на звездите,
	при скритите зад облаци лъчи
	или отвъд пространството — далече?
	Над мене само вятърът бучи
	и аз съм сам през тая късна вечер.
	Защо не те превърнах в облак бял,
	защо звезда-вечерница не станах?
	Нагоре своите очи съм взрял,
	ръцете ми нагоре са простряни
	и викам: Приземи се! Приземи!
	Стани отново земна и гореща
	и с пътищата свои ме вземи.
	Аз искам да те виждам и усещам.
P$
