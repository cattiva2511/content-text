P>
	Бъди в живота ми като калинка,
	излитнала от топлата ми длан
	към някоя звезда под свода синкав,
	в която винаги ще бъда взрян.

	Бъди една светкавица голяма,
	която нощем пада върху мен,
	душата моя да превърне в пламък
	и всяка нощ да светя като ден.

	Бъди и грешна ти, бъди и права,
	бъди и с гневни, и с добри очи,
	но остани си всякога такава,
	дори когато ми горчи.

	Горчива обич нека ме опива.
	От старите винари още знам,
	че истинското вино е горчиво.
	За подсладено няма да те дам.
P$
