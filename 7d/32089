P>
	Необяздени, луди коне
	прелетяват през лунни ливади.
	Ширине, ширине, ширине
	е изпънало гривите млади.

	Незапрягвани още в бразди,
	незавързвани, неукротени,
	те препускат под тъмни звезди
	от предчувствие ново родени.

	Неизказана, дяволска страст
	от очите им ангелски цвили.
	Като нас, като нас, като нас
	неоткрито небе са открили.

	Да ги стигнем за малко поне,
	да докоснем душите им млади…
	Необяздени, луди коне
	прелетяват през лунни ливади.
P$
