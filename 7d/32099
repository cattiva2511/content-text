P>
	Високи, непокорни, непревзети,
	запалени от огъня в пръстта,
	опожарени есенни дървета
	изпепеляват своите листа.

	И в синята гора остават голи,
	ограбени от тъмни богове.
	Къде е тяхната зелена пролет,
	да върне дъх от първи цветове?

	Къде са птиците нетърпеливи —
	деца на изгрева — да пеят в тях?
	В гнездата празни слиза мълчаливо
	едно небе от самота и страх.

	Къде е тяхната предишна песен,
	неугасена, да ги сгрее тя?
	Дошла е пак неотменима есен
	и всичко си отива с есента.

	Отива си живот, любов, утеха,
	отива си от всякое дърво,
	като обрулено последно ехо.
	… Дано поне да има за какво.
P$
