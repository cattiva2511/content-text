P>
	Неугасени от сплетни звезди
	над върховете сребърни горяха.
	Дали така са греели преди,
	отлъчени от земната си стряха?

	Отронваха се в тъмната гора
	от своето дърво небесно-звездно.
	Дали там някой бог не ги разбра,
	че бързаха отгоре да изчезнат?

	Поискахме една да уловим,
	но падаха по цялата вселена.
	Дали и ние тъй ще изгорим,
	като прашинки малки разпилени?

	Като далечни капки от води,
	внезапно пръснати в тревата плаха?
	Неугасени от сплетни звезди
	в угасналата нощ над нас горяха.
P$
