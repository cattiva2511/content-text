P>
	За две ръце, протегнати насреща,
	земята бих докрая извървял.
	За две очи, като звезди горещи,
	аз цялата си топлина бих дал.

	За две слова, от мене вдъхновени,
	най-хубавите думи бих редил.
	За две сълзи, изплакани за мене,
	аз всички океани бих изпил.

	Как малко исках аз — по зрънце само,
	по капка от далечен, чакан дъжд.
	А ти дойде като небе голяма
	и всичко ми донесе изведнъж.

	Донесе ми от ветрове заръка,
	пожари звездни, за да не тъжа,
	от мъка — песен, а от песен — мъка,
	и аз не зная как ще издържа

	при тая среща — ранна или късна,
	на тоя огън — древен или нов.
	Ако сърцето ми сега се пръсне,
	едно помни — било` е от любов.
P$
