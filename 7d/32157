P>
	Заключиха те вече, обич моя,
	зад хладните стени на тоя дом.
	Звезди изгряват с огън неспокоен,
	а ти самичка плачеш мълчешком,
	че вместо да гориш в небе безкрайно,
	залязваш бавно под един таван.
	Зова те под прозореца потайно,
	но заглушава ме студена длан.
	Аз търся силуета ти сред мрака,
	но някой в миг прозореца гаси.
	Аз знам: когато ти насън ме чакаш,
	там някой рови в твоите коси,
	следи от моите устни да открие
	и твоите въздишки да брои.
	Но и зад сто врати да те укрие,
	едва ли в тая нощ ще устои.
	Самичък няма аз да си отида
	и няма да угасне мойта страст.
	На покрива ще счупя керемида
	и пак ще дойда да те видя аз.
P$
