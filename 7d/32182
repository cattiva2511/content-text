D>
	На Беатрис — любима, най-мила покойница…
D$


>	Глава първа

	{img:neshtastnoto_nachalo_v_tramvaja.png}
	_Ако_ обичаше истории с щастлив край, ще е по-добре да зачетете някоя друга книга. В тази книга не само че няма щастлив край, но няма и щастливо начало, а и по средата има твърде малко щастливи неща. Това е така, защото в живота на трите деца Бодлер не се случваха особено много щастливи неща. Вайълет, Клаус и Съни Бодлер бяха умни деца, очарователни и съобразителни, и имаха лица с приятни черти, обаче нямаха никакъв, ама никакъв късмет и почти всичко, което им се случваше, беше белязано от беди, мъка и отчаяние. Съжалявам, че трябва да ви го кажа, но такава е историята.
	Бедите им започнаха един ден на плажа „Бурен бряг“. Трите деца Бодлер живееха с родителите си в огромна господарска къща в центъра на мръсен и оживен град и от време на време родителите им разрешаваха да вземат сами един раздрънкан трамвай — думата „раздрънкан“, както вероятно знаете, тук означава „неустойчив“ или „готов да се разпадне“ — до крайбрежието, където прекарваха деня като един вид ваканция, стига да се върнеха навреме за вечеря. Тази именно сутрин беше мрачна и облачна, което ни най-малко не смущаваше децата Бодлер. При топло и слънчево време плажът „Бурен бряг“ беше претъпкан и бе невъзможно човек да намери хубаво място, където да просне одеялото си. В мрачни и облачни дни плажът беше изцяло на разположение на бодлерчетата и те можеха да правят каквото си искат.
	Вайълет Бодлер — най-голямата, обичаше да хвърля камъни. Като повечето четиринайсетгодишни деца тя беше деснячка, та камъните подскачаха по-надалеч, когато си служеше с дясната ръка, отколкото ако използваше лявата. Докато хвърляше камъни, тя гледаше към хоризонта и мислеше за едно изобретение, което искаше да направи. Всеки, който познаваше добре Вайълет, можеше да се досети, че тя мисли усилено, защото дългата й коса беше вързана с панделка, за да не й пада в очите. Вайълет наистина умееше да изобретява и строи чудновати уреди, та умът й често бе изпълнен с образи на скрипци, лостове и зъбчати колела и тя не искаше никога да я разсейва нещо толкова банално като косата й. Тази сутрин обмисляше как да построи уред, който може да върне камък, след като е бил хвърлен в океана.
	Клаус Бодлер — средното дете и единствено момче в семейството, обичаше да изследва животни в локви, останали след отлива. Клаус беше на малко повече от дванайсет години и носеше очила, което го правеше да изглежда интелигентен. И той беше интелигентен. Семейство Бодлер имаха в господарската си къща огромна библиотека — стая, пълна с хиляди книги на всевъзможни теми. Като дванайсетгодишен Клаус, естествено, не беше изчел всички книги в Бодлеровата библиотека, но бе прочел много от тях и беше запомнил доста от информацията във всяко четиво. Знаеше как да разпознае алигатор от крокодил. Знаеше кой е убил Юлий Цезар. И знаеше много за дребните слузести животинки по плажа „Бурен бряг“, които сега изследваше.
	Съни Бодлер — най-малката, обичаше да хапе разни неща. Тя беше бебе и много мъничка за възрастта си, едва ли по-голяма от ботуш. Колкото обаче тя бе дребничка на ръст, толкова големи и остри бяха четирите й зъба. Съни беше на онази възраст, когато човек обикновено говори с низ от неразбираеми викове. Освен когато използваше малкото истински думи в своя речник — като „шише“, „мама“ и „хапя“, — повечето хора се затрудняваха да разберат какво казва Съни. Тази сутрин, например, тя повтаряше непрестанно „Гак!“, което навярно означаваше „Вижте тази загадъчна фигура, дето се задава от мъглата!“
	И наистина, в далечината по мъгливото крайбрежие на „Бурен бряг“ можеше да се различи висока фигура, която крачеше към децата Бодлер. Съни известно време вече беше гледала втренчено фигурата и бе викала, когато Клаус вдигна поглед от бодливото раче, което разглеждаше, и също я видя. Пресегна се и докосна ръката на Вайълет, изтръгвайки я от изобретателските й мисли.
	— Виж — каза Клаус и посочи фигурата.
	Тя приближаваше и децата можеха да видят някои подробности. Имаше ръста на възрастен човек, само че главата й беше издължена и доста ъгловата.
	— Какво може да е? — попита Вайълет.
	— Не знам — отвърна Клаус и присви очи, — но като че се движи право към нас.
	— Съвсем сами сме на плажа — рече Вайълет малко притеснено. — Няма друг, към когото да се движи.
	Тя усещаше плоския гладък камък в лявата си ръка, който тъкмо щеше да се опита да хвърли колкото може по-надалеч. Изведнъж й хрумна да го запрати към фигурата, защото й се струваше толкова зловеща.
	— Само изглежда страшна — обади се Клаус, сякаш прочете мислите на сестра си, — заради гъстата мъгла.
	Това беше вярно. Когато фигурата стигна до тях, децата видяха с облекчение, че изобщо не е някой зловещ човек, а някой, когото познаваха — господин Поу. Той беше приятел на господин и госпожа Бодлер и децата го бяха срещали много пъти на вечерните забави, които родителите им устройваха. Едно от нещата, които Вайълет, Клаус и Съни наистина харесваха у своите родители, беше, че когато имаха гости, не отпращаха децата си, а им позволяваха да вечерят с възрастните и да участват в разговора, стига да помогнат след това при разтребването. Децата помнеха господин Поу, тъй като вечно беше настинал, постоянно се извиняваше и ставаше от масата, за да се справи в съседната стая с поредния пристъп на кашлица.
	Господин Поу свали цилиндъра си, заради който главата му бе изглеждала голяма и ъгловата в мъглата, и постоя известно време, докато кашляше гръмогласно в бялата си носна кърпа. Вайълет и Клаус пристъпиха напред да се ръкуват с него и да му кажат „добър ден“.
	— Добър ден. Как сте? — каза Вайълет.
	— Добър ден. Как сте? — каза Клаус.
	— ’бъл-ден, ’ак-те! — каза Съни.
	— Благодаря, добре — отвърна господин Поу, но изглеждаше много тъжен.
	Няколко секунди никой не продума и децата се чудеха какво ли прави господин Поу на плажа „Бурен бряг“, когато би трябвало да е в града — в банката, където работеше. Не беше облечен като за плаж.
	— Какъв хубав ден — каза най-сетне Вайълет в опит да подхване разговор.
	Съни издаде звук, като крясък на разгневена птица, а Клаус я вдигна и прегърна.
	— Да, денят е хубав — рече господин Поу разсеяно, взирайки се в пустия плаж. — Боя се, че ви нося много лоши новини, деца.
	Трите Бодлерови отрочета го загледаха. С известно смущение Вайълет усети камъка в лявата си ръка и се зарадва, че не го е запратила по господин Поу.
	— Вашите родители — продължи господин Поу — загинаха в един ужасен пожар.
	Децата не казаха нищо.
	— Загинаха — добави господин Поу — в пожар, който унищожи цялата къща. Много, много ми е мъчно, че трябва да ви кажа това, миличките ми.
	Вайълет откъсна поглед от господин Поу и се взря надалеч в океана. Досега господин Поу никога не беше наричал децата Бодлер „миличките ми“. Тя разбираше думите, които той изричаше, но мислеше, че навярно се шегува, че си прави някаква ужасна шега с нея, с брат й и сестра й.
	— „Загинаха“ — каза господин Поу — значи „умряха“.
	— Ние _знаем_ какво значи „загинаха“ — обади се Клаус троснато. Той наистина знаеше какво значи думата „загинаха“, но все още му беше трудно да осъзнае какво точно беше казал господин Поу. Струваше му се, че господин Поу трябва да се беше изразил някак погрешно.
	— Пожарната пристигнала, разбира се — каза господин Поу, — обаче било много късно. Цялата къща била обхваната от огъня. Изгоряла е до основи.
	Клаус си представи как всички книги в библиотеката изгарят в пламъците. Вече никога нямаше да ги изчете докрай.
	Господин Поу се изкашля няколко пъти в носната си кърпа, преди да продължи:
	— Изпратиха ме да ви взема оттук и да ви отведа в моя дом, където ще останете известно време, докато уредим някои неща. Аз съм изпълнител на завещанието на вашите родители. Това означава, че ще управлявам огромното им състояние и ще реша къде да отидете вие. Когато Вайълет стане пълнолетна, богатството ще е ваше, но банката ще се грижи за него, докато достигнете необходимата възраст.
	Макар да беше казал, че е изпълнител на завещанието, Вайълет имаше чувството, че господин Поу е изпълнител на смъртна присъда. Той просто бе дошъл при тях по плажа, за да промени живота им завинаги.
	— Елате с мен — рече господин Поу и протегна ръка. За да я хване, Вайълет трябваше да пусне камъка, който държеше. Клаус улови другата ръка на Вайълет, а Съни — другата ръка на Клаус и по този начин трите деца Бодлер, сега трите сирачета Бодлер, бяха отведени от плажа и от предишния си живот.


>	Глава втора

	{img:neshtastnoto_nachalo_pojar.png}
	_Излишно_ е да ви описвам колко ужасно се чувстваха Вайълет, Клаус и дори Съни в следващите дни. Ако някой път сте губили някого, който ви е бил много скъп, вече знаете какво изпитва човек в такъв момент, но ако не сте, изобщо не можете да си го представите. За децата Бодлер това беше особено страшно, тъй като бяха загубили едновременно и двамата си родители, и в продължение на няколко дни бяха толкова нещастни, че едва ставаха от леглата си. Клаус откри, че не се интересува особено от книгите. Колелцата в изобретателния мозък на Вайълет сякаш спряха. И дори Съни, която, естествено, беше твърде малка, за да схване какво точно се случва, хапеше вещите с поотслабнал ентусиазъм.
	Разбира се, нещата не ставаха по-поносими от това, че освен родителите бяха загубили и дома си, и всичките си принадлежности. Както — сигурен съм — знаете, да си в собствената си стая, в собственото си легло, често може да посмекчи едно безрадостно положение, обаче леглата на сираците Бодлер бяха превърнати в овъглени парчетии. Господин Поу беше ги завел при останките от къщата на семейство Бодлер, за да видят дали нещо е оцеляло, и действителността се оказа ужасна — микроскопът на Вайълет се беше споил от горещината на пожара, любимата писалка на Клаус бе превърната в пепел и всички гумени колелца на Съни, предназначени за хапане при растеж на зъбите, бяха се стопили. Тук-там децата виждаха следи от огромния дом, който бяха обичали — части от рояла, елегантното шише, в което господин Бодлер държеше коняк, опърлената възглавница от фотьойла до прозореца, където майка им обичаше да седи и да чете.
	След като домът им бе унищожен, децата Бодлер трябваше да се съвземат от ужасната си загуба, подслонени в жилището на семейство Поу, което не беше никак приятно. Господин Поу почти не си стоеше вкъщи, защото беше много зает с уреждането на делата на семейство Бодлер, а когато си беше у дома, често кашляше толкова много, та едва можеше да води разговор. Госпожа Поу купи на сираците дрехи, от които получиха сърбежи, а и бяха в нелепи цветове. Двамата синове на домакините — Едгар и Албърт — бяха гръмогласни и противни момчета, с които бодлерчетата трябваше да делят една мъничка стая, миришеща на някакво отвратително цвете.
	Но въпреки тази обстановка децата изпитаха смесени чувства, когато по време на един отегчителен обяд, състоящ се от варено пиле, варени картофи и бланширан — думата „бланширан“ тук означава „кипнат в подсолена вода“ — зелен фасул, господин Поу обяви, че на другата сутрин сираците ще напуснат неговия дом.
	— Чудесно — каза Албърт, който беше захапал парче картоф. — Стаята пак ще си бъде само наша. Омръзна ми да я деля с тях. Вайълет и Клаус вечно седят с провесени носове и никога не са весели.
	— А бебето хапе — добави Едгар, като хвърли един пилешки кокал на земята, сякаш беше животно в зоологическа градина, а не син на уважаван член на банкерското общество.
	— Къде ще отидем? — попита Вайълет притеснено.
	Господин Поу отвори уста да каже нещо, но избухна в кратък пристъп на кашлица.
	— Уредил съм — произнесе най-сетне — да бъдете отгледани от един ваш далечен роднина, който живее на другия край на града. Името му е Граф Олаф.
	Вайълет, Клаус и Съни се спогледаха, неуверени какво да мислят. От една страна, не искаха да живеят повече у семейство Поу. От друга страна, никога не бяха чували за Граф Олаф и не знаеха що за човек може да е той.
	— Завещанието на родителите ви — каза господин Поу — предписва да бъдете отгледани по възможно най-подходящия начин. Тук, в града, вие сте свикнали с обкръжаващата ви среда, а този Граф Олаф е единственият ви роднина, който живее в градските предели.
	Клаус обмисли това за минутка, докато гълташе парче жилав фасул.
	— Но родителите ни никога не са споменавали пред нас този Граф Олаф. Какъв точно роднина ни е?
	Господин Поу въздъхна и погледна надолу към Съни, която хапеше една вилица и слушаше внимателно.
	— Той ви е или трети братовчед от четвърто коляно, или четвърти братовчед от трето коляно. Не е най-близкият ви роднина според родословното дърво, обаче е най-близкият от географска гледна точка. Затова…
	— Като живее в града — обади се Вайълет, — защо родителите ни никога не са го канили у дома?
	— Навярно защото е много зает — каза господин Поу. — Той е актьор по професия и често обикаля света с различни театрални трупи.
	— Аз пък разбрах, че е граф — намеси се Клаус.
	— Той е и граф, и актьор — отговори господин Поу. — Сега, не бих искал да прекъсвам нашия обяд, но вие, деца, трябва да опаковате вещите си, пък аз — да се върна в банката и да поработя още. Като вашия нов законен настойник аз също съм много зает.
	Трите деца Бодлер имаха и много други въпроси към господин Поу, но той беше вече станал от масата и с леко ръкомахане излезе от стаята. Те го чуха да кашля в носната си кърпа, а после входната врата скръцна и се затвори, когато господин Поу тръгна за работа.
	— Е — каза госпожа Поу, — вие, тримата, най-добре почнете да се приготвяте. Едгар, Албърт, помогнете ми, моля, да раздигам масата.
	Сираците Бодлер отидоха в спалнята и унило се заеха да опаковат малкото си принадлежности. Клаус гледаше с отвращение всяка от грозните ризи, които госпожа Поу му беше купила, докато ги сгъваше и слагаше в малък куфар. Вайълет оглеждаше миризливата тясна стая, където бяха живели. А Съни пълзеше важно из нея и хапеше обувките на Едгар и Албърт, като оставяше малки отпечатъци от зъби на всяка една от тях, за да не я забравят. От време на време децата Бодлер се споглеждаха, но понеже бъдещето им беше пълна загадка, не можеха да измислят какво да си кажат. След като си легнаха, те се мятаха и въртяха цяла нощ и едва успяха да подремнат, смущавани от силното хъркане на Едгар и Албърт и от собствените си тревожни мисли. Най-сетне господин Поу почука на вратата и надникна в спалнята.
	— Станете и се усмихнете, бодлерчета! — каза той. — Време е да отидете при Граф Олаф.
	Вайълет се огледа в претъпканата спалня и макар да не я харесваше, много се притесни от мисълта да я напусне.
	— Сега, веднага, ли трябва да тръгнем? — попита тя.
	Господин Поу отвори уста да отвърне, но първо трябваше да се изкашля няколко пъти.
	— Да, веднага. Ще ви откарам дотам на път за банката, затова трябва да тръгнем колкото може по-скоро. Моля, станете и се облечете — подкани ги той оживено. Думата „оживено“ означава тук „бързо, за да накара децата Бодлер да си тръгнат“.
	Децата Бодлер си тръгнаха. Автомобилът на господин Поу забоботи по калдъръмените улици на градския център към квартала, където живееше Граф Олаф. По улица „Унилост“ те изпреварваха конски коли и мотоциклети. Отминаха Шантавия шадраван — претрупано украсен паметник, от който понякога изригваше вода, където си играеха малки деца. Минаха покрай огромна камара смет, където някога беше Кралският парк. Не след дълго господин Поу пое с колата по тясна уличка, от чиито две страни се издигаха къщи, изградени от светли тухли, и спря по средата между две пресечки.
	— Пристигнахме — каза господин Поу с явното намерение гласът му да прозвучи бодро. — Ето новия ви дом!
	Децата Бодлер погледнаха навън и видяха най-хубавата къща в квартала. Тухлите бяха много добре почистени и през широките отворени прозорци се виждаха най-различни добре гледани растения. В рамката на входната врата и с ръка върху лъскавата месингова брава беше застанала жена на зряла възраст, елегантно облечена, която се усмихваше на децата. В другата си ръка държеше саксия с цвете.
	— Здравейте! — извика тя. — Вие сигурно сте децата, които ще осинови Граф Олаф.
	Вайълет отвори вратата на автомобила и слезе, за да се ръкува с жената. Усети дланта й твърда и топла и за пръв път от дълго време изпита чувство, като че ли нейният живот и животът на брат и сестра й може все пак да тръгне към добро.
	— Да — каза момичето, — ние сме. Аз съм Вайълет Бодлер, а туй са брат ми Клаус и сестра ми Съни. Това пък е господин Поу, който се занимава с нашите дела след смъртта на родителите ни.
	— Да, чух за нещастието — каза жената, докато всички се ръкуваха с нея. — Съдия Строус. Приятно ми е.
	— Какво необичайно малко име — отбеляза Клаус.
	— Това е длъжността — обясни тя, — а не малкото ми име. Работя като съдия във Върховния съд.
	— Колко интересно — каза Вайълет. — Съпруга сте на Граф Олаф, така ли?
	— Бога ми, не — възкликна съдия Строус. — Всъщност, не го познавам много добре. Той ми е само съсед.
	Децата погледнаха добре почистената къща на съдия Строус и занемарената постройка до нея. Тухлите бяха зацапани със сажди и мръсотия. Имаше само два малки прозореца, които бяха затворени, а завесите — събрани, въпреки че денят беше хубав. Над прозорците се издигаше висока мръсна кула, която бе леко наклонена наляво. Входната врата имаше нужда от пребоядисване, а в средата й беше издялкано изображение на око. Цялата сграда бе хлътнала на една страна като крив зъб.
	— О! — рече Съни и всички разбраха какво си мисли. Мислеше си: „Какво ужасно място! Изобщо не искам да живея тук!“
	— Е, беше ни приятно да се запознаем с вас — каза Вайълет на съдия Строус.
	— Да — отговори съдия Строус и посочи саксията си: — Може би ще дойдете някой ден да ми помогнете в градинската работа.
	— Би било много забавно — каза Вайълет доста тъжно.
	Естествено, че би било много забавно да помагат на съдия Строус в градинската работа, но Вайълет не можеше да се въздържи да не мисли, че щеше да е много по-забавно да живеят в къщата на съдия Строус вместо в тази на Граф Олаф. Що за човек, питаше се Вайълет, би издялкал изображение на око на входната си врата?
	Господин Поу свали шапка, за да се сбогува със съдия Строус, която се усмихна на децата и изчезна в очарователната си къща. Клаус пристъпи напред и похлопа на вратата на Граф Олаф, а кокалчетата на пръстите му чукаха точно по средата на издялканото око. Настъпи кратка пауза, после вратата се отвори, скърцайки, и децата видяха за пръв път Граф Олаф.
	— Здравейте, здравейте, здравейте — изхъхри хрипкаво Граф Олаф. Беше много висок и много слаб, облечен в сив костюм, по който имаше многобройни тъмни петна. Лицето му бе небръснато и вместо две вежди като при повечето човешки същества той имаше една-единствена, доста дълга. Очите му бяха много, много бляскави, което го правеше да изглежда хем гладен, хем гневен. — Здравейте, дечица мои. Моля, влезте в новия си дом, но си изтрийте краката отвън, за да не внесете кал.
	Когато пристъпиха в къщата с господин Поу зад тях, сираците Бодлер осъзнаха какво нелепо нещо бе казал току-що Граф Олаф. Стаята, където се озоваха, беше най-мръсната, която бяха виждали в живота си, и малко кал от улицата не би направила никаква разлика. Дори в бледата светлина на единствената гола крушка, провесена от тавана, трите деца можеха да видят, че всичко в тази стая беше мърляво — от препарираната лъвска глава, закована на стената, до купата с огризки от ябълки, която стоеше върху малка дървена маса. Докато се озърташе, Клаус едва се сдържаше да не заплаче.
	— Тази стая като че ли се нуждае от малко работа — каза господин Поу, оглеждайки се в сумрака.
	— Съзнавам, че скромният ми дом не е толкова изискан като господарската къща на семейство Бодлер — рече Граф Олаф, — но с част от вашите пари навярно можем да я направим по-хубава.
	Очите на господин Поу се разшириха от изненада, но преди да продума, кашлицата му отекна в тъмната стая.
	— Състоянието на семейство Бодлер — каза той строго — няма да се използва за подобни неща. Всъщност, то изобщо няма да се използва, докато Вайълет не стане пълнолетна.
	Граф Олаф се обърна към господин Поу с очи, искрящи като на разярено куче. За миг Вайълет помисли, че той ще зашлеви господин Поу през лицето. Обаче после домакинът преглътна — децата видяха как адамовата ябълка подскочи в мършавата му шия — и вдигна изкърпените си рамене.
	— Добре тогава — рече. — На мене ми е все едно. Много ви благодаря, господин Поу, че ги доведохте. Деца, сега ще ви покажа вашата стая.
	— Довиждане, Вайълет, Клаус, Съни — каза господин Поу, излизайки през външната врата. — Надявам се тук да бъдете много щастливи. Ще продължавам да ви навестявам понякога, а вие винаги можете да се свържете с мен в банката, ако имате някакви въпроси.
	— Но ние не знаем къде е банката — обади се Клаус.
	— Аз имам план на града — каза Граф Олаф. — Довиждане, господин Поу.
	Той се протегна напред да затвори вратата, а сираците Бодлер бяха прекалено обзети от отчаяние, за да хвърлят последен поглед към господин Поу. Сега им се искаше да можеха да останат в дома на семейство Поу, въпреки че там миришеше. Затова, вместо да се взират във вратата, сираците погледнаха надолу и забелязаха, че макар да бе обут с обувки, Граф Олаф не носеше чорапи. Успяха да видят, че върху бледата кожа на глезена — между оръфания маншет на панталона и черната обувка — Граф Олаф има татуирано изображение на око, същото като онова на входната врата. Питаха се колко ли други очи има в къщата на Граф Олаф и дали до края на живота си винаги ще имат чувството, че той ги наблюдава дори когато не е наблизо.


>	Глава трета

	{img:neshtastnoto_nachalo_izobrajenie.png}
	_Нямам_ представа дали сте обръщали внимание, че първите впечатления често са съвсем погрешни. Може например да видите за пръв път една картина и никак да не я харесате, но след като я гледате малко по-дълго време, да я намерите много приятна. Когато за пръв път вкусите сирене горгонзола, може да ви се стори много миризливо, а като пораснете, да не искате да ядете нищо друго освен сирене горгонзола. Клаус никак не хареса Съни, когато тя се роди, обаче не минаха и шест седмици и двамата бяха просто неразделни. Първоначалното ви мнение за каквото и да било може да се промени с времето.
	Иска ми се да можех да ви кажа, че първото впечатление на бодлерчетата за Граф Олаф и неговата къща е невярно, каквото толкова често е първото впечатление. Но това впечатление — че Граф Олаф е ужасен човек, а къщата му — потискаща кочина, беше абсолютно вярно. През първите няколко дни след като пристигнаха при Граф Олаф, Вайълет, Клаус и Съни се мъчеха да се почувстват като у дома си, но това бе съвсем безполезно. Въпреки че къщата на Граф Олаф беше доста голяма, трите деца бяха настанени заедно в мръсна стая, където имаше само едно малко легло. Вайълет и Клаус се редуваха да спят в него, та всяка втора нощ един от тях използваше кревата, а другият спеше на твърдия дъсчен под. Обаче дюшекът на леглото беше толкова буцест, че трудно може да се каже кой от двамата лежеше по-неудобно. За да направи легло за Съни, Вайълет свали прашните завеси от корниза над единствения прозорец на спалнята и ги нагъна така, че да образуват нещо като възглавница, която едва стигаше, за да легне сестричката й. А тъй като нямаше завеси пред спуканото стъкло, слънцето нахлуваше сутрин през прозореца и децата се будеха всеки ден рано и натъртени. Вместо гардероб в стаята имаше голям кашон, в който някога е бил опакован хладилник, а сега трябваше да побере струпаните на куп дрехи на трите деца. Вместо играчки, книги и други предмети за забавление Граф Олаф беше набавил на питомците си малка купчина камъни. А единствената украса по олющените стени бе голяма и грозна картина на око, същото като това на глезена на Граф Олаф и другите из цялата къща.
	Но децата знаеха — както, сигурен съм, и вие знаете, — че човек може да изтърпи и най-лошата обстановка в света, ако хората край него са забавни и мили. Граф Олаф не беше нито забавен, нито мил — беше придирчив, избухлив и зловонен. Единственото добро нещо, което можеше да се каже за Граф Олаф, бе, че много-много не се весваше наоколо. След като се събудеха и си извадеха дрехи от кашона, децата отиваха в кухнята и намираха списък със заръки, оставен за тях от Граф Олаф, който често не се появяваше до вечерта. По-голямата част от деня той прекарваше извън къщата или горе във високата кула, където на децата беше забранено да ходят. Обикновено списъкът съдържаше трудни задачи, като, например, да пребоядисат задната веранда или да поправят прозорците, а вместо подпис Граф Олаф рисуваше око в долния край на бележката.
	Една сутрин бележката гласеше:
C>
	Моята театрална трупа ще дойде на вечеря преди тазвечерното представление. Бъдете готови с ядене за всичките десет души, когато пристигнат в седем часа. Купете храна, сгответе, сложете масата, поднесете вечерята, разтребете след това и не ни се мяркайте.
C$
	Отдолу бе нарисувано обичайното око, а под бележката имаше малко пари за продуктите.
	Вайълет и Клаус прочетоха бележката, докато закусваха със сивкавата, пълна с грахулки овесена каша, която Граф Олаф им оставяше всяка сутрин в голяма тенджера на печката. После се спогледаха в недоумение.
	— Никой от нас не умее да готви — каза Клаус.
	— Така е — съгласи се Вайълет. — Знаех как да поправя прозорците и как да почистя комина, защото такива неща ме интересуват. Обаче не зная как да приготвя каквото и да било освен препечени филийки.
	— А понякога и тях ги загаряш — добави Клаус и двамата се усмихнаха.
	Спомниха си един ден, когато бяха станали рано, за да приготвят специална закуска за родителите си. Вайълет беше загорила хляба и родителите им, помирисвайки дима, се бяха втурнали долу, за да разберат какво става. Когато видяха Вайълет и Клаус да се взират отчаяно в катраненочерните филийки, прихнаха да се смеят и дълго се смяха, а после приготвиха палачинки за цялото семейство.
	— Иска ми се да бяха тук — каза Вайълет. Излишно беше да обяснява, че говори за родителите им. — Никога не биха позволили да останем в тази ужасна къща.
	— Ако бяха тук — избухна Клаус, а гласът му ставаше все по-висок, защото той се вълнуваше все повече, — преди всичко изобщо нямаше да живеем у Граф Олаф. _Мразя_ това място, Вайълет! _Мразя_ тази къща! _Мразя_ нашата стая! _Мразя_ да изпълнявам всичките тези заръки и _мразя_ Граф Олаф!
	— Аз също мразя всичко това — каза Вайълет и Клаус погледна с облекчение по-голямата си сестра. Понякога, когато си в ужасно положение, можеш да се почувстваш по-добре просто като кажеш, че мразиш нещо, и има кой да се съгласи с теб. — Мразя всичко в нашия сегашен живот, Клаус — добави тя, — но трябва да си казваме „Горе главите!“
	Този израз, често използван от баща им, означаваше „старайте се да бъдете в добро настроение“.
	— Права си — рече Клаус. — Много трудно е обаче да държиш главата си горе, когато Граф Олаф постоянно ти я бута надолу.
	— Джуук! — изпищя Съни и взе да чука с лъжицата си по масата.
	Вайълет и Клаус бяха изтръгнати от своя разговор и погледнаха пак бележката на Граф Олаф.
	— Може би ще намерим някоя готварска книга, за да прочетем как се готви — каза Клаус. — Едва ли е чак толкова трудно да се сготви едно обикновено ястие.
	Вайълет и Клаус прекараха няколко минути в отваряне и затваряне на кухненските шкафове на Граф Олаф, обаче не откриха никакви готварски книги.
	— Не мога да кажа, че съм изненадана — отбеляза Вайълет. — В тази къща изобщо не сме намирали каквато и да било книга.
	— Знам — съгласи се печално Клаус. — Много ми липсва четенето. Някой път трябва да излезем и да потърсим библиотека.
	— Обаче не днес — каза Вайълет. — Днес трябва да сготвим за десет души.
	В този миг се почука на входната врата. Вайълет и Клаус се спогледаха тревожно.
	— Кой би искал да посети Граф Олаф? — изрази гласно учудването си Вайълет.
	— Може би някой иска да посети _нас_ — обади се Клаус не много обнадеждено.
	През времето, изминало от смъртта на родителите им, повечето приятели на сираците Бодлер изчезнаха яко дим — израз, който тук означава „престанаха да се обаждат, да пишат и да ги навестяват, та децата Бодлер се чувстваха много самотни“. Разбира се, вие и аз никога не бихме се отнесли по подобен начин със свои опечалени познати. Тъжна истина в живота е обаче, че след като някой е изгубил любим човек, приятелите понякога го избягват точно когато присъствието на приятели му е най-необходимо.
	Вайълет, Клаус и Съни тръгнаха бавно към входната врата и погледнаха през шпионката, която беше във форма на око. Много се зарадваха да открият, че отвън ги гледа съдия Строус, и отвориха вратата.
	— Съдия Строус! — възкликна Вайълет — Как се радвам да ви видя!
	Искаше да добави: „Моля, заповядайте“, но после осъзна, че съдия Строус вероятно не би искала да пристъпи в мрачната и мръсна стая.
	— Моля да ми простите, че не ви навестих по-рано — подхвана съдия Строус, докато децата Бодлер стояха неловко на вратата. — Исках да видя как се приспособявате тук, но имах много трудно дело във Върховния съд и то ми отнемаше повечето време.
	— Какво дело? — попита Клаус. Тъй като беше лишен от всякакво четиво, той жадуваше за нова информация.
	— Наистина не мога да го разисквам — отговори съдия Строус, — защото е служебна работа. Обаче мога да ви кажа, че е свързано с отровно растение и незаконно използване на чужда кредитна карта.
	— Йеека! — изпищя Съни, което изглежда означаваше „Колко интересно!“, въпреки че, естествено, нямаше начин Съни да е разбрала за какво става дума.
	Съдия Строус погледна надолу към малката и се засмя.
	— Йеека, наистина — рече тя и се наведе да погали детето по главичката. Съни хвана ръката на съдията Строус и я ухапа — нежно.
	— Това означава, че ви харесва — обясни Вайълет. — Когато не харесва някого или някой иска да я изкъпе, хапе много, много силно.
	— Разбирам — каза съдия Строус. — А сега, разкажете как се справяте, деца. Имате ли някакви желания?
	Децата се спогледаха, мислейки за всички неща, които си желаеха. Още едно легло, например. Хубаво детско креватче за Съни. Завеси за прозореца на стаята им. Гардероб вместо кашон. Но каквото желаеха най-много от всичко, разбира се, беше да не са свързани по никакъв начин с Граф Олаф. Каквото най-много желаеха, беше да са отново с родителите си в своя истински дом, но това, естествено, беше невъзможно. Тримата — Вайълет, Клаус и Съни — гледаха покрусено към пода, докато премисляха въпроса. Най-сетне Клаус проговори.
	— Бихте ли ни дали назаем една готварска книга? — попита. — Граф Олаф ни нареди да приготвим днес вечеря за трупата му, а в цялата къща не можем да намерим готварска книга.
	— Божичко! — ахна съдия Строус. — Струва ми се прекалено да се изисква от деца да приготвят вечеря за цяла трупа.
	— Граф Олаф ни дава много отговорни задачи — рече Вайълет. Всъщност искаше да каже: „Граф Олаф е зъл човек“, обаче беше благовъзпитана.
	— Хайде, елате у дома — предложи съдия Строус — и си изберете някоя готварска книга, която ви харесва.
	Децата се съгласиха и последваха съдия Строус до нейната добре стопанисвана къща. Тя ги поведе през елегантно входно помещение, което ухаеше на цветя, към огромна стая и когато видяха какво има в нея, те едва не припаднаха от възторг, особено Клаус.
	Стаята беше библиотека. Не обществена, а частна библиотека, тоест, голяма сбирка от книги, собственост на съдия Строус. Имаше рафтове и още рафтове, пълни с книги, по всички стени от пода до тавана, и рафтове и още рафтове по средата на стаята. Единственото място без книги беше един ъгъл, където стояха няколко големи, удобни на вид столове и дървена маса, а над тях висяха лампи, идеални за четене. Въпреки че не беше толкова голяма колкото библиотеката на техните родители, тя бе също така уютна и децата Бодлер изпаднаха в захлас.
	— Честна дума! — извика Вайълет. — Това е чудесна библиотека!
	— Много благодаря — каза съдия Строус. — От години купувам книги и наистина се гордея със сбирката си. Стига да ги пазите в добро състояние, можете по всяко време да ползвате която искате от моите книги. Ето, готварските книги са тук, на източната стена. Искате ли да ги видим?
	— Да — каза Вайълет, — а после, ако нямате нищо против, с удоволствие бих разгледала някоя от вашите книги за машинно инженерство. Много се интересувам от изобретяването на разни неща.
	— Аз пък бих искал да видя книги за вълци — намеси се Клаус. — Напоследък съм се запалил по дивите животни на Северна Америка.
	— Книга! — изпищя Съни, което означаваше „Моля, не забравяйте да изберете някоя книга с картинки за мен!“
	Съдия Строус се усмихна.
	— Прави ми удоволствие да видя младежи, които се интересуват от книги — каза тя. — Но мисля, че първо трябва да намерим подходяща рецепта, съгласни ли сте?
	Децата се съгласиха и за трийсетина минути прелистиха няколко готварски книги, които им препоръча съдия Строус. Право да ви кажа, трите сирачета бяха толкова развълнувани от това, че не са в къщата на Граф Олаф, а в тази приятна библиотека, че бяха малко разсеяни и не можеха да се съсредоточат върху готварството. Но най-после Клаус намери ястие, което изглеждаше вкусно и лесно за приготвяне.
	— Чуйте това — рече той. — _Путанеска. Италиански сос за макарони._ Трябва само да задушим в една тенджера маслини, капри, аншоа, чесън, накълцан магданоз и домати и да сварим спагети.
	— Звучи ми лесно — съгласи се Вайълет и сираците Бодлер се спогледаха. Може би поради съседството с милата съдийка Строус и нейната библиотека децата биха могли да си осигурят приятен живот със същата лекота, с която щяха да приготвят сос путанеска за Граф Олаф.


>	Глава четвърта

	{img:neshtastnoto_nachalo_riba.png}
	_Сираците_ Бодлер преписаха рецептата за сос путанеска върху лист хартия, а съдия Строус беше толкова мила, че ги придружи до пазара, за да купят нужните съставки.
	Граф Олаф не им беше оставил много пари, но децата успяха да напазаруват всичко, което им трябваше. От един уличен продавач купиха маслини, след като опитаха няколко вида и избраха онези, които най-много им харесаха.
	В магазин за тестени изделия се спряха на макарони с интересна форма и попитаха собственичката за подходящото количество за тринайсет души — десетимата, споменати от Граф Олаф в бележката, и тях тримата. След това купиха от супермаркета чесън — луковично растение с лютив вкус, аншоа — дребни осолени риби, капри — цветните пъпки на малък храст, които са много вкусни, и домати, които според някои английски справочници са плодове, а не зеленчуци, както мислят повечето хора. Решиха, че ще е подходящо да поднесат десерт и купиха няколко пакета крем на прах. Може би, мислеха си сираците, ако приготвеха една много вкусна вечеря, Граф Олаф щеше да се държи малко по-мило с тях.
	— Много ви благодаря, че ни помогнахте днес — каза Вайълет, докато тя, братът и сестричката й се прибираха заедно със съдия Строус. — Не знам какво бихме правили без вас.
	— Струвате ми се умни деца — отговори съдия Строус. — Сигурна съм, че щяхте да измислите нещо. Но все още ми се вижда странно, че Граф Олаф ви е накарал да приготвите такова огромно количество ядене. Ето че пристигнахме. Трябва да вляза и да прибера собствените си покупки. Надявам се, деца, че скоро ще дойдете да вземете книги от моята библиотека.
	— Утре? — попита Клаус бързо. — Бихме ли могли да дойдем утре?
	— Защо пък не — отвърна съдия Строус с усмивка.
	— Не мога да ви опиша колко ценим помощта ви — изрече Вайълет предпазливо. Грижовните им родители бяха мъртви, а Граф Олаф се отнасяше толкова отвратително с тях, че трите деца не бяха свикнали с доброжелателство от възрастни и се питаха дали не се очаква от тях да направят нещо в замяна. — Утре, преди да използваме пак вашата библиотека, Клаус и аз ще се радваме да ви облекчим в домакинската работа. Съни наистина не е достатъчно голяма, за да работи, но съм сигурна, че ще намерим начин тя също да ви помогне.
	Съдия Строус се усмихна на трите деца, но очите й бяха тъжни. Протегна ръка, сложи я върху косата на Вайълет и момичето се почувства по-успокоено, отколкото се бе чувствало от доста време насам.
	— Това няма да е нужно — каза съдия Строус. — Винаги сте добре дошли в моя дом.
	После се обърна и си влезе в къщата. След като я проследиха за миг с поглед, сираците Бодлер също се прибраха.
	Почти целия следобед Вайълет, Клаус и Съни готвиха соса путанеска по рецептата. Вайълет запържи чесъна и изми и наряза аншоата. Клаус обели доматите и извади костилките от маслините. Съни чукаше с дървена лъжица по една тенджера и пееше някаква доста еднообразна песен, която беше измислила сама. И трите деца бяха по-малко нещастни, отколкото се чувстваха, след като пристигнаха в дома на Граф Олаф. Миризмата на готвено често действа успокоително и в кухнята стана уютно, докато сосът къкреше — готварски термин, който означава „вреше на слаб огън“. Трите сирачета споделяха приятни спомени за родителите си и говореха за съдия Строус, която според единодушното им мнение беше прекрасен съсед и в чиято библиотека замислиха да прекарват доста време. Докато си бъбреха, те разбиха и опитаха на вкус шоколадовия крем.
	Точно когато слагаха крема в хладилника да се изстуди, Вайълет, Клаус и Съни чуха силен трясък от отварянето на входната врата. Сигурен съм, че няма нужда да ви казвам кой се беше прибрал.
	— Сираци? — изкрещя Граф Олаф с дрезгавия си глас. — Къде сте, сираци?
	— Тук, в кухнята, Граф Олаф — извика Клаус. — Тъкмо завършихме вечерята.
	— Тежко ви, ако не бяхте — каза Граф Олаф и влезе в кухнята. Погледна трите деца Бодлер с искрящите си, толкова искрящи очи. — Моята трупа идва по петите ми и всички са много гладни. Къде е печеното говеждо?
	— Не сме сготвили печено говеждо — обади се Вайълет. — Направихме сос путанеска.
	— Какво? — попита Граф Олаф. — Няма печено говеждо?
	— Не бяхте написали, че искате печено говеждо — каза Клаус.
	Граф Олаф пристъпи към децата, та изглеждаше още по-висок, отколкото беше. Очите му заискриха още по-ярко и съединената му вежда се вдигна от гняв.
	— Като се съгласих да ви осиновя — каза, — аз станах ваш баща, а като ваш баща съм човек, с когото шега не бива. Заповядвам да поднесете на мен и гостите ми печено говеждо!
	— Ама ние нямаме говеждо! — извика Вайълет. — Сготвили сме сос путанеска!
	— _Не! Не! Не!_ — писна Съни.
	Граф Олаф погледна надолу към Съни, която тъй внезапно беше заговорила. С нечовешки рев той я грабна с едната си мършава ръка и я вдигна така, че тя да го гледа право в очите. Излишно е да казвам, че Съни много се изплаши и веднага взе да плаче, толкова ужасена, та дори не опита да захапе ръката, която я държеше.
	— Свалете я веднага долу, звяр такъв! — кресна Клаус и подскочи, опитвайки се да спаси Съни от хватката на графа, който обаче я държеше прекалено високо, за да може Клаус да я стигне.
	Граф Олаф сведе поглед към него, разтегли уста в ужасна озъбена усмивка и вдигна пищящата Съни още по-нависоко. Като че ли искаше да я хвърли на пода, но тъкмо тогава от съседната стая долетя гръмък изблик на смях.
	— Олаф! Къде е Олаф? — разнесоха се нечии гласове.
	Граф Олаф се сепна, все още вдигнал във въздуха разплаканата Съни, а в кухнята нахлуха членове на неговата трупа. Скоро те изпълниха помещението — сбирщина от странни типове, най-различни по вид и ръст. Имаше един плешив мъж с много дълъг нос, облечен в дълга черна одежда. Имаше две жени със съвсем бяла пудра по целите им лица, което ги правеше да приличат на привидения. Зад жените стоеше мъж с ужасно дълги мършави ръце, от чиито краища стърчаха куки вместо длани. Имаше някакво същество, което беше извънредно тлъсто и не приличаше нито на мъж, нито на жена. А зад това същество на вратата стояха разни други хора, които децата не можеха да видят, но които обещаваха да са също толкова страшни.
	— Ето къде си бил, Олаф — каза една от белоликите жени. — Какво правиш, за Бога?
	— Просто дресирам тия сираци — отговори Граф Олаф. — Наредих им да приготвят вечеря, а те направили само някакъв гаден сос.
	— Децата не бива да се щадят — обади се мъжът с куки вместо длани. — Трябва да се научат да се подчиняват на възрастните.
	Високият плешив мъж впери поглед в малките.
	— Това ли са — попита той Граф Олаф — онези богати деца, за които ми говореше?
	— Да — отвърна Граф Олаф. — Толкова са противни, че едва понасям да се докосна до тях.
	С тези думи той свали на пода Съни, която все още плачеше. Вайълет и Клаус въздъхнаха от облекчение, задето не беше я пуснал от тази голяма височина.
	— Не те укорявам — каза някой откъм вратата.
	Граф Олаф си изтри ръцете една в друга, сякаш беше държал нещо отвратително, а не невръстно детенце.
	— Е, стига приказки — каза. — Предполагам, че ще изядем тяхната вечеря, въпреки че е съвсем сбъркана. Всички да ме последват в трапезарията, за да налея вино. Докато тия нехранимайковци ни поднесат яденето, може би ще бъдем достатъчно пияни, че да не ни е грижа дали ядем печено говеждо, или нещо друго.
	— Ура! — изкрещяха някои от актьорите и всички се източиха към трапезарията по петите на Граф Олаф. Никой не обърна внимание на децата, освен плешивия мъж, който спря и загледа втренчено Вайълет в очите.
	— Ти си хубавичка — рече, като обхвана лицето й с грубите си ръце. — Ако бях на твое място, бих се старал да не ядосвам Граф Олаф, защото той може да обезобрази хубавичкото ти личице.
	Вайълет потръпна, а плешивият се изкикоти пискливо и напусна кухнята.
	Останали сами, децата дишаха задъхано, сякаш тъкмо са пробягали дълго разстояние. Съни продължаваше да хленчи, а Клаус откри, че неговите очи също са просълзени. Само Вайълет не плачеше, но трепереше от страх и омерзение — дума, която тук означава „неприятна смесица от ужас и погнуса“. Няколко мига никой от тях не можа да проговори.
	— Това е ужасно, ужасно — каза Клаус най-сетне. — Вайълет, какво можем да направим?
	— Не знам — отговори тя. — Страх ме е.
	— Мене също — каза Клаус.
	— Хъкс! — рече Съни и престана да плаче.
	— Хайде, давайте да вечеряме! — провикна се някой от трапезарията и трупата почна да блъска ритмично по масата, а това е извънредно неприлична постъпка.
	— Трябва да поднесем путанеската — каза Клаус, — иначе кой знае какво ще ни направи Граф Олаф.
	Вайълет се сети какво беше казал плешивият мъж за обезобразяване на лицето й и кимна. Двамата погледнаха тенджерата с бълбукащия сос, която им се беше сторила толкова приятна, докато готвеха, а сега им заприлича на ведро, пълно с кръв. После оставиха Съни в кухнята и влязоха в трапезарията, като Клаус носеше купа с интересните по форма макарони, а Вайълет държеше тенджерата със сос путанеска и голям черпак, с който да го сипва. Актьорите разговаряха и крякаха, отпиваха пак и пак от чашите с вино и не обръщаха внимание на сираците Бодлер, които обикаляха масата и поднасяха на всички вечерята. Дясната ръка на Вайълет я заболя от тежкия черпак. Помисли да го прехвърли в лявата си ръка, но тъй като беше деснячка, се боеше да не разлее соса с лявата, което би могло да разяри отново Граф Олаф. Тя се загледа отчаяно в пълната чиния на Олаф и осъзна, че й се иска да беше купила на пазара отрова и да я бе сложила в соса путанеска. Най-после Клаус и Вайълет приключиха с поднасянето и се измъкнаха в кухнята. Слушаха дивашкия груб смях на Граф Олаф и гостите му и чоплеха собствените си порции, прекалено нещастни, за да се хранят. Не след дълго приятелите на Олаф започнаха пак да чукат ритмично по масата и сираците отидоха в трапезарията, за да разтребят, а после — за да поднесат шоколадовия крем. По това време беше вече явно, че Граф Олаф и останалите бяха изпили твърде много вино, клюмаха около масата и говореха доста по-малко. Най-сетне се надигнаха и на тръгване минаха вкупом през кухнята, като едва поглеждаха децата. Граф Олаф се озърна в помещението, пълно с мръсни съдове.
	— Тъй като още не сте почистили — каза той на сираците, — смятам да ви опростя присъствието на тазвечерното представление. Но след като разтребите, веднага да се пъхате в леглата!
	Клаус беше вперил поглед в пода, опитвайки се да скрие колко е разстроен. Но след тези думи не можа да остане безмълвен.
	— Искате да кажете — в леглото! — извика той. — Дадохте ни само едно легло!
	При това избухване някои от артистите спряха и загледаха ту Клаус, ту Граф Олаф, за да видят какво ще последва.
	Граф Олаф повдигна единствената си вежда и очите му заискриха, но заговори спокойно.
	— Ако искате още едно легло, утре може да отидете в града и да си купите.
	— Много добре знаете, че нямаме пари — каза Клаус.
	— Как да нямате? — възрази Граф Олаф и гласът му почна да се усилва. — Вие сте наследници на огромно състояние!
	— Тези пари — каза Клаус, като си спомни думите на господин Поу, — няма да се използват, докато Вайълет не стане пълнолетна.
	Лицето на Граф Олаф почервеня ужасно. За миг той не продума. После, с внезапно движение, посегна и зашлеви Клаус през лицето. Клаус се строполи на пода с лице само на сантиметри от окото, татуирано върху глезена на Граф Олаф. Очилата му паднаха и изхвърчаха в един ъгъл. Имаше чувството, че лявата му буза, където го беше ударил Граф Олаф, гори в пламъци. Хората от трупата се изсмяха и някои от тях взеха да ръкопляскат, сякаш Граф Олаф бе извършил геройство, а не нещо, заслужаващо презрение.
	— Да вървим, приятели — каза Граф Олаф на другарите си. — Ще закъснеем за собственото си представление.
	— Както те познавам, Олаф — обади се човекът с куки вместо ръце, — ще измислиш начин да докопаш Бодлеровите пари.
	— Ще видим — отговори Граф Олаф, но очите му блестяха ярко, сякаш вече има някаква идея.
	Отново се разнесе силен трясък, когато входната врата се затръшна подир Граф Олаф и ужасните му приятели, и децата Бодлер останаха сами в кухнята. Вайълет коленичи до Клаус и го прегърна, за да го поуспокои. Съни изпълзя до очилата, вдигна ги и му ги занесе. Клаус се разхлипа, не толкова от болка, колкото от гняв заради ужасното положение, в което се намираха. Вайълет и Съни се разридаха с него и продължиха да плачат, докато миеха съдовете и докато гасяха всички свещи в трапезарията, и докато се събличаха и си лягаха да спят — Клаус в леглото, Вайълет на пода, Съни върху възглавничката от завеси. Луната светеше през прозореца и ако някой беше погледнал в спалнята на сираците Бодлер, щеше да види три деца, които плачат тихо през цялата нощ.


>	Глава пета

	{img:neshtastnoto_nachalo_banka.png}
	_Освен_ ако сте големи, много големи късметлии, без съмнение сте преживели неща, които са ви накарали да плачете. Така че — освен ако сте големи, много големи късметлии — знаете, че един хубав дълъг плач често може да ви помогне да се почувствате по-добре, дори и нищо да не се е променило. Така се случи и със сираците Бодлер. След като бяха плакали цяла нощ, те станаха на другата сутрин с чувството, сякаш им е паднал камък от сърцето. Трите деца знаеха, разбира се, че все още се намират в ужасно положение, но смятаха, че могат да направят нещо, за да го подобрят.
	Сутрешната бележка от Граф Олаф им нареждаше да насекат в задния двор дърва за горене и докато размахваха брадвата над всеки пън, за да го разсекат на по-малки цепеници, Вайълет и Клаус обсъждаха възможни планове за действие, а Съни дъвчеше замислено една треска.
	— Очевидно е — каза Клаус, опипвайки грозната синина на лицето си, където го беше ударил Граф Олаф, — че тук повече не можем да останем. Бих предпочел да опитам късмета си по улиците, отколкото да живея в тази ужасна къща.
	— Но кой знае какви нещастия могат да ни сполетят по улиците? — изтъкна Вайълет. — Тук поне имаме покрив над главите си.
	— Иска ми се парите на родителите ни да можеха да се използват сега, а не чак когато станеш пълнолетна — каза Клаус. — Тогава бихме могли да си купим замък и да живеем в него, а отвън да патрулират въоръжени пазачи, за да не допуснат Граф Олаф и неговата трупа да нахлуят вътре.
	— Тогава бих могла да имам голямо изобретателско ателие — въздъхна Вайълет замечтано. Тя замахна с брадвата и умело разцепи един пън надве. — Пълно с механизми, скрипци и жици, и с една съвършена компютърна система.
	— Аз пък бих могъл да имам голяма библиотека — допълни Клаус, — уютна като тази на съдия Строус, ама още по-грамадна.
	— Джибо! — изкрещя Съни, което май означаваше „И аз бих имала много неща за хапане!“.
	— Но междувременно — каза Вайълет — трябва да направим нещо, за да се спасим от това положение.
	— Сигурно съдия Строус би могла да ни осинови — рече Клаус. — Тя каза, че по всяко време сме добре дошли в нейния дом.
	— Обаче имаше предвид да й отидем на гости или да използваме библиотеката й — възрази Вайълет. — А не да живеем там.
	— Ама ако й обясним положението, би могла да се съгласи да ни осинови — каза Клаус обнадеждено, но когато погледна брат си, Вайълет разбра — той знаеше, че е невъзможно. Осиновяването е съдбоносно решение и не е вероятно да бъде взето в моментен порив. Сигурен съм, че и на вас понякога ви се е искало да ви отглеждат други хора вместо тези, които ви отглеждат, но дълбоко в себе си сте знаели, че възможността това да се случи, е много малка.
	— Според мен трябва да отидем при господин Поу — заяви Вайълет. — Когато ни остави тук, той каза, че ако имаме въпроси, можем да го потърсим в банката.
	— Ние всъщност нямаме въпроси — каза Клаус. — Имаме оплакване.
	Той си спомни как господин Поу вървеше към тях по плажа „Бурен бряг“ с ужасното си съобщение. Въпреки че господин Поу, естествено, не беше виновен за пожара, Клаус нямаше желание да го срещне, защото се опасяваше да не получи други лоши новини.
	— Не мога да се сетя за някого друг, към когото да се обърнем — каза Вайълет. — Господин Поу се занимава с нашите дела и съм убедена, че ако знаеше колко ужасен е Граф Олаф, веднага би ни измъкнал оттук.
	Клаус си представи как господин Поу пристига с колата си и качва в нея сираците Бодлер, за да отидат другаде, и усети, че у него се пръква надежда. Всяко друго място би било по-добро от това.
	— Може — съгласи се той. — Хайде да насечем всичките тия дърва и ще отидем в банката.
	Въодушевени от своя план, сираците Бодлер размахаха брадвите си с изумителна бързина и съвсем скоро бяха насекли дървата и готови да отидат в банката. Спомниха си Граф Олаф да казва, че има план на града, и взеха усърдно да го търсят, обаче не намериха и следа от план, та решиха, че сигурно е в кулата, където им беше забранено да ходят. И така, без каквито и да било напътствия децата Бодлер се запътиха към банкерския квартал на града с надеждата да намерят господин Поу.
	След като минаха през месарския квартал, цветарския квартал и скулпторския квартал, трите деца пристигнаха в банкерския квартал, като спряха да пийнат по глътка освежителна вода от фонтана на победоносните пари. Банкерският квартал се състоеше от няколко широки улици с големи мраморни сгради от двете им страни — все банки. Първо отидоха в „Банка на доверието“, после в — „Надеждни спестявания и заеми“, после в — „Спомагателни финансови услуги“ и навред питаха за господин Поу. Най-сетне една служителка от приемната на „Спомагателни финансови услуги“ ги упъти: знаела, че господин Поу работи по-нататък на същата улица, в „Управление на фаталните финанси“. Сградата беше квадратна и с доста невзрачен вид, но след като влязоха, трите сирачета се смутиха от навалицата от хора, които препускаха из огромното ечащо помещение. Накрая попитаха един пазач в униформа дали са пристигнали на верния адрес, за да говорят с господин Поу, и той ги отведе в голям кабинет с много картотечни шкафове и без прозорци.
	— Я, виж ти, здравейте — възкликна господин Поу с озадачен глас. Той седеше зад писалище, покрито с изписани на машина листове, които изглеждаха важни и скучни. Около една малка рамка със снимка на жена му и двамата му противни сина стояха три телефона с мигащи лампички. — Моля, заповядайте!
	— Благодаря — отвърна Клаус, ръкувайки се с господин Поу.
	Децата Бодлер се настаниха в три широки и удобни стола.
	Господин Поу отвори уста, за да каже нещо, но преди да започне, трябваше да се изкашля в носната си кърпа.
	— Днес съм доста зает — рече най-после. — Тъй че нямам много време за приказки. Следващия път, когато минавате оттук, трябва да ми се обадите предварително и ще отделя време да ви заведа на обяд.
	— Това би било чудесно — обади се Вайълет. — Съжаляваме, че не се свързахме с вас, преди да се отбием тук, но имаме проблем, който не търпи отлагане.
	— Граф Олаф е луд — каза Клаус, преминавайки направо към въпроса. — Не можем да останем при него.
	— Той удари Клаус през лицето. Виждате ли синината? — попита Вайълет, но докато говореше, един от телефоните иззвъня със силен дразнещ вой.
	— Извинявайте — каза господин Поу и вдигна слушалката. — Тук Поу. Моля? Да. Да. Да. Да. Не. Да. Благодаря.
	Той затвори телефона и погледна бодлерчетата така, сякаш бе забравил, че са там.
	— Простете — каза, — за какво говорехме? А, да, Граф Олаф. Съжалявам, че първото ви впечатление от него не е добро.
	— Той ни даде само едно легло — съобщи Клаус.
	— Кара ни да вършим безброй трудни неща.
	— Пие прекалено много вино.
	— Извинявайте — отново каза господин Поу, защото иззвъня друг телефон. — Тук Поу — обади се той. — Седем. Седем. Седем. Седем. Шест и половина. Седем. Моля, за нищо.
	Затвори телефона и бързо записа нещо върху един от своите листове, след което погледна децата.
	— Простете — рече, — какво казахте за Граф Олаф? Не ми се струва много лошо, че ви кара да работите.
	— Нарича ни „сираци“.
	— Има ужасни приятели.
	— Постоянно пита за нашите пари.
	— Поко!
	(Това дойде от Съни.)
	Господин Поу вдигна ръце в знак, че е чул достатъчно.
	— Деца, деца — каза, — трябва да изчакате да мине време, за да се приспособите към новия си дом. Та вие сте там едва от няколко дни!
	— Достатъчно, за да разберем, че Граф Олаф е лош човек — заяви Клаус.
	Господин Поу въздъхна и изгледа едно подир друго трите деца. Изражението му беше доброжелателно, обаче той нямаше вид наистина да вярва в това, което му казват сираците Бодлер.
	— Известен ли ви е латинският термин _„in loco parentis“_? — попита ги.
	Вайълет и Съни погледнаха Клаус. Като най-усърден читател сред тримата, от него най-много можеше да се очаква да знае редки думи и чужди изрази.
	— Нещо за локомотиви, за влакове ли е? — попита той. Може би господин Поу щеше да ги отведе с влак при друг роднина.
	Господин Поу поклати отрицателно глава.
	— _„In loco parentis“_ означава „действам вместо родител“ — каза. — Този юридически термин се отнася за Граф Олаф. Сега, когато сте под негов надзор, графът може да ви възпитава с каквито средства смята за подходящи. Съжалявам, ако родителите ви не са ви карали да вършите домакинска работа или ако никога не сте ги виждали да пият вино, или ако сте харесвали техните приятели повече от приятелите на Граф Олаф, но това са неща, с които трябва да свикнете, тъй като Граф Олаф действа _„in loco parentis“_. Ясно ли е?
	— Но той _удари_ брат ми! — възкликна Вайълет. — Погледнете лицето му!
	Докато Вайълет говореше, господин Поу извади от един джоб носната си кърпа и покривайки устата си, кашля много, много пъти в нея. Кашляше толкова силно, че Вайълет не беше сигурна дали я е чул.
	— Каквото и да е направил Граф Олаф — каза господин Поу, като погледна един лист от книжата си и огради с кръгче някакво число, — той е действал _„in loco parentis“_ и аз не мога да сторя нищо. Вашите пари ще бъдат добре съхранявани от мен и от банката, но възпитателните похвати на Граф Олаф са си негова работа. А сега, крайно неприятно ми е да ви отпратя толкова скоропостижно, обаче имам много задължения.
	Децата останаха седнали, като зашеметени. Господин Поу вдигна глава и си прочисти гърлото.
	— „Скоропостижно“ — рече — означава…
	— … означава, че няма да направите нищо, за да ни помогнете — завърши Вайълет вместо него.
	Цялата трепереше от гняв и безпомощност. Когато един от телефоните зазвъня, тя стана и напусна стаята, последвана от Клаус, който носеше Съни. Излязоха от банката и се спряха на улицата в недоумение какво да правят оттук нататък.
	— Какво ще правим оттук нататък? — попита Клаус тъжно.
	Вайълет впери поглед в небето. Искаше й се да изобрети нещо, което да ги измъкне оттам.
	— Става късно — каза тя. — По-добре да се приберем и утре да помислим за нещо друго. Бихме могли да се отбием при съдия Строус.
	— Но нали каза, че тя няма да ни помогне — възрази Клаус.
	— Не за помощ — рече Вайълет. — За книги.
	Много е полезно човек още от малък да разбере каква е разликата между „действително“ и „образно“. Ако нещо се случва действително, то наистина се случва. Ако нещо се случва образно казано, то _сякаш_ се случва. Ако вие например действително подскачате от радост, това значи, че скачате във въздуха, защото сте много щастливи. Ако обаче подскачате от радост образно казано, значи сте толкова щастливи, че _бихте могли_ да скачате от радост, но си пестите енергията за други неща. Сираците Бодлер се върнаха пешком в квартала на Граф Олаф и се отбиха в дома на съдия Строус, която ги покани да влязат и им позволи да си изберат книги от библиотеката. Вайълет избра няколко за технически изобретения, Клаус избра няколко за вълци, а Съни намери една книга с много картинки, изобразяващи зъби. После си отидоха в стаята, скупчиха се заедно на единственото легло и зачетоха съсредоточено, обзети от щастие. _Образно казано_, те избягаха от Граф Олаф и плачевното си съществование. Те не избягаха _действително_, защото все още бяха в къщата на Граф Олаф, незащитени от злобното му поведение _„in loco parentis“_. Потънали в любимото си четиво обаче, те имаха чувството, че са далеч от своето затруднение, сякаш бяха избягали. В положението на сираците образното бягство не беше достатъчно, разбира се, но в края на един уморителен и безнадежден ден, трябваше да се задоволят с толкова. Вайълет, Клаус и Съни четяха книгите си и дълбоко в себе си се надяваха, че скоро образното им бягство може да се превърне в действително.


>	Глава шеста

	{img:neshtastnoto_nachalo_zakuska.png}
	_На другата_ сутрин, когато децата, залитайки сънливо, отидоха от спалнята си в кухнята, вместо бележка от Граф Олаф завариха, там самия Граф Олаф.
	— Добро утро, сираци — каза той. — Сипал съм ви овесената каша в купички.
	Децата насядаха около кухненската маса и впериха притеснено очи в закуската си. Ако познавате Граф Олаф и той изведнъж ви поднесе ядене, не бихте ли се опасявали, че в него има нещо ужасно, например отрова или счукано стъкло? Но вместо това Вайълет, Клаус и Съни откриха, че всяка порция е украсена с пресни малини. Сираците Бодлер не бяха яли малини, откакто загинаха родителите им, въпреки не извънредно много ги обичаха.
	— Благодаря — произнесе Клаус предпазливо, взе една от малините и я заоглежда. Това може би бяха отровни плодове, които само приличаха на вкусните.
	Като видя колко подозрително Клаус гледа плодовете, Граф Олаф се усмихна и извади една малина от купичката на Съни. Поглеждайки всяко от трите деца, той я пъхна в устата си и я изяде.
	— Нали са чудесни? — попита. — Малините бяха любимите ми плодове, когато бях на вашата възраст.
	Вайълет се опита да си представи Граф Олаф като момче, ала не можа. Блестящите му очи, кокалестите му ръце и неприветливата му усмивка — всички те й се струваха неща, които притежават само възрастните. Въпреки страха си от него обаче, тя хвана лъжицата с дясната си ръка и почна да яде овесената каша. Граф Олаф я беше вкусил, тъй че вероятно не беше отровна, а освен това Вайълет бе много гладна. Клаус също започна да яде, както и Съни, която размаза овесена каша и малини по цялото си лице.
	— Вчера водих един телефонен разговор — подхвана Граф Олаф. — Обади ми се господин Поу. Съобщи ми, че сте го посетили.
	Децата размениха погледи. Бяха се надявали, че посещението им ще бъде прието като поверително — израз, който тук означава „запазено в тайна между господин Поу и тях, а не избъбрено на Граф Олаф.“
	— Господин Поу ми каза — продължи Граф Олаф, — че вие май срещате известни трудности да се приспособите към живота, който така великодушно ви предлагам. Стана ми много мъчно, като научих това.
	Децата погледнаха Граф Олаф. Лицето му беше много сериозно, сякаш действително му е много мъчно, но очите му светеха и искряха — както светят и искрят, когато човек разказва шега.
	— Така ли? — каза Вайълет. — Съжалявам, че господин Поу ви е безпокоил.
	— Аз пък се радвам, че го стори — отвърна Граф Олаф, — защото искам вие, тримата, да се чувствате тук у дома си, след като вече съм ваш баща.
	Децата потръпнаха при тези думи, спомняйки си своя собствен мил баща, и загледаха тъжно жалкия му заместник, седнал срещу тях на масата.
	— Напоследък — каза Граф Олаф — много се тревожех за представленията, в които участвам с трупата, и се опасявам, че може да съм бил малко необщителен.
	Думата „необщителен“ е чудесна дума, обаче съвсем неподходяща за поведението на Граф Олаф към децата. Тя означава, че някой „няма желание да общува с други“, и може да се отнася за човек, който по време на празненство стои в един ъгъл и не говори с никого. Тя не може да се отнася за човек, който кара трима души да спят в едно легло, принуждава ги да вършат тежка работа и им удря плесници. Има много думи за такива хора, но „необщителен“ не е сред тях. Клаус познаваше думата „необщителен“ и едва не се изсмя на глас при неправилната й употреба от Граф Олаф. Обаче на лицето му все още имаше синина и момчето си замълча.
	— Така че, за да помогна да се почувствате тук малко повече като у дома си, бих искал да участвате в следващата ми пиеса. Ако вземете участие в работата, която върша, може би ще бъдете по-малко склонни да тичате с оплаквания при господин Поу.
	— Как можем да участваме? — попита Вайълет. Мислеше за всичките задачи, които вече изпълняваха за Граф Олаф, и не беше в настроение да върши и други.
	— Ами — каза Граф Олаф с блеснали очи, — пиесата се казва „Желаната женитба“ и е написана от великия драматург Ралф Гафо. Ще дадем само едно представление в петък вечерта. Става дума за един много храбър и умен мъж, игран от мен. Във финала той се оженва за красивата девойка, която обича, сред радостните възгласи на тълпата. _Ти_, Клаус, и _ти_, Съни, ще бъдете хора от ликуващата тълпа.
	— Но ние сме по-ниски от повечето възрастни — възрази Клаус. — Това няма ли да се стори странно на публиката?
	— Ще играете две джуджета, които присъстват на сватбата — обясни Олаф търпеливо.
	— А какво ще правя аз? — попита Вайълет. — Умея да работя сръчно с инструменти и бих могла да ви помогна да построите декорите.
	— Да строиш декори? Не, за Бога! — възкликна Граф Олаф. — Едно хубаво момиче като теб не би трябвало да работи зад кулисите.
	— За мене _ще бъде_ удоволствие — каза Вайълет.
	Единствената вежда на Граф Олаф се повдигна леко и сираците Бодлер познаха признака на гнева му. Ала после веждата пак се спусна — беше си наложил да остане спокоен.
	— Аз обаче имам предвид много важна роля за теб на сцената — заяви той. — Ти ще играеш девойката, за която ще се оженя.
	Вайълет усети как овесената каша и малините се преобърнаха в стомаха й — все едно, че изведнъж се бе заразила с грип. Достатъчно лошо беше, че Граф Олаф действа _„in loco parentis“_ и се обявява за техен баща, но да си представи този мъж като свой съпруг, дори само в една театрална пиеса, беше още по-ужасяващо.
	— Това е _много_ важна роля — продължи той, а устата му се изкриви в неубедителна усмивка, — въпреки че нямаш друга реплика, освен „да“, когато съдия Строус те попита дали искаш да се омъжиш за мен.
	— Съдия Строус? — изненада се Вайълет. — Какво общо има тя с това?
	— Съгласи се да играе ролята на мировия съдия — отговори Граф Олаф. Зад него едно от многото очи, нарисувани по кухненските стени, наблюдаваше зорко трите деца Бодлер. — Помолих съдия Строус да участва, защото исках да бъда толкова добър съсед, колкото и добър баща.
	— Граф Олаф — подхвана Вайълет, а после се възпря. Искаше да възрази и да се измъкне от ролята на негова булка, но не желаеше да го ядоса. — _Татко_ — каза, — не съм убедена, че съм достатъчно даровита, за да играя професионално. Би ми било страшно неприятно да опозоря доброто ви име и името на Ралф Гафо. Освен това през следващите няколко седмици ще бъда много заета с работа по моите изобретения… и ще се уча как да приготвям печено говеждо — добави тя бързо, като се сети как се беше държал по време на вечерята.
	Граф Олаф протегна една от паякоподобните си ръце, погали Вайълет по брадичката и се взря дълбоко в очите й.
	— Ти _ще участваш_ — каза той — в това представление. Бих предпочел да участваш доброволно, но — както господин Поу навярно ти е обяснил, — аз мога да ти заповядам да го направиш и _ти трябва да се подчиниш_.
	Острите и мръсни нокти на Олаф взеха да драскат леко брадичката на Вайълет и тя потръпна. В помещението беше много, много тихо, когато Олаф най-после я пусна, стана и излезе, без да продума. Децата Бодлер слушаха тежките му стъпки да се изкачват по стълбата към кулата, в която им беше забранено да влизат.
	— Е — обади се Клаус колебливо, — може би няма да е зле да участваме в пиесата. Изглежда, че това е много важно за него, а ние не искаме да го дразним.
	— Но той трябва да е намислил нещо — каза Вайълет.
	— Не смяташ, че малините бяха отровни, нали? — попита Клаус тревожно.
	— Не — отговори Вайълет. — Олаф е хвърлил око на богатството, което ще наследим. Няма да има полза, ако ни убие.
	— Но каква полза ще има, ако участваме в глупавата му пиеса?
	— Не знам — призна Вайълет отчаяно. После стана и почна да мие купичките от овесената каша.
	— Иска ми се да познавахме наследственото право — каза Клаус. — Бас държа, че Граф Олаф е скроил план, за да докопа парите ни, обаче не знам какъв може да е.
	— Мисля, че бихме могли да попитаме господин Поу — рече Вайълет неуверено, докато Клаус стоеше до нея и бършеше съдовете. — Той знае всички латински юридически фрази.
	— Но господин Поу вероятно ще се обади пак на Граф Олаф и тогава той ще разбере, че се съмняваме в него — изтъкна Клаус. — Може би трябва да говорим със съдия Строус. Тя е съдия и трябва да знае всичко за законите.
	— Обаче е и съседка на Олаф — отговори Вайълет — и може да му каже, че сме я питали.
	Клаус си свали очилата, както правеше често, докато мислеше напрегнато.
	— Как бихме могли да открием нещо за законите, без Олаф да разбере?
	— Книга! — извика Съни внезапно.
	Може би искаше да каже нещо като „Дали някой ще ми избърше лицето, моля?“, но викът й накара Вайълет и Клаус да се спогледат. _Книга._ Двамата мислеха едно и също нещо — съдия Строус сигурно имаше някоя книга по наследствено право.
	— Граф Олаф не ни възложи никаква работа — каза Вайълет, — та предполагам, че сме свободни да посетим съдия Строус и нейната библиотека.
	Клаус се усмихна.
	— Да, наистина — каза. — И, знаеш ли, днес май няма да си избера книга за вълци.
	— Нито аз — за механика — допълни Вайълет. — Мисля, че ми се чете нещо за наследственото право.
	— Тогава да вървим — каза Клаус. — Съдия Строус ни покани да отидем скоро и не искаме бъдем _необщителни_.
	При споменаването на думата, която Граф Олаф бе използвал толкова нелепо, сираците се изсмяха, дори и Съни, която, разбира се, не разполагаше с много голям речник. Бързо прибраха чистите купички за овесена каша в кухненските шкафове, които ги наблюдаваха с изрисуваните очи. После трите деца изтичаха в съседната къща. Петък, денят на представлението, наближаваше и те искаха да разгадаят колкото може по-скоро плана на Граф Олаф.


>	Глава седма

	{img:neshtastnoto_nachalo_kniga.png}
	_На този_ свят има много, много видове книги, което е съвсем разумно, защото има много, много видове хора и всеки иска да чете нещо различно. Например хората, които мразят истории, където на малки деца се случват ужасни неща, трябва незабавно да захвърлят тази книга. Но един вид книги, които кажи-речи никой не обича да чете, са книгите по право. Книгите по право са прочути с това, че са много дълги, много скучни и много трудни за четене. Тази е една от причините мнозина адвокати да печелят луди пари. Парите са подбуда да се четат дълги, скучни и трудни книги, като думата „подбуда“ тук означава „предложено възнаграждение, за да те убеди да направиш нещо, което не ти се прави“.
	Децата Бодлер, естествено, имаха доста различаваща се подбуда да четат тези книги. Тяхната подбуда не беше да спечелят луди пари, а да попречат на Граф Олаф да им стори нещо ужасно, за да се сдобие с луди пари. Но дори и при тази подбуда задачата да се прочетат правните книги в библиотеката на съдия Строус беше много, много, много трудна.
	— Божичко! — ахна съдия Строус, когато влезе в библиотеката и видя какво четат. Веднага след като ги покани в къщата, тя бе отишла в задната градина да се занимава с нея и бе оставила сираците Бодлер сами в прекрасната си библиотека. — Мислех, че се интересувате от механика, от северноамерикански животни и от зъби. Сигурни ли сте, че ви се четат тези огромни правни книги? Дори аз не обичам да ги чета, а работя в областта на правото.
	— Да — излъга Вайълет, — на мен са ми много интересни, съдия Строус.
	— И на мен — каза Клаус. — С Вайълет обмисляме да се посветим на правото и затова за нас тези книги са много увлекателни.
	— Тъй — рече съдия Строус, — обаче Съни положително не се интересува от тях. Може би ще иска да ми помогне в градината?
	— Уипи! — изписка Съни, което значеше „Разбира се, че предпочитам да съм в градината, вместо да седя и да гледам как брат ми и сестра ми се мъчат над тези правни книги!“
	— Добре, но внимавайте да не изяде някоя мръсотия — каза Клаус и подаде сестричката си на съдия Строус.
	— Естествено — отвърна тя. — Не бихме искали да се разболее точно за голямото представление, нали?
	Вайълет и Клаус размениха един поглед.
	— Вълнувате ли се за пиесата? — попита Вайълет колебливо.
	Лицето на съдия Строус засия.
	— О, да — каза тя. — Открай време съм мечтала да играя на сцена, още като малко момиченце. А сега Граф Олаф ми дава възможност да осъществя отколешния си блян. Вас не ви ли обзема трепет при мисълта да участвате в пиеса?
	— Може би — отговори Вайълет.
	— Обзема ви, естествено — отсече съдия Строус с очи, грейнали като звезди, и със Съни на ръце. После излезе от библиотеката, а Клаус и Вайълет се спогледаха и въздъхнаха.
	— Полудяла е по театъра — каза Клаус. — Няма да повярва, че Граф Олаф крои нещо, каквото и да е то.
	— Тъй или иначе, не би ни помогнала — изтъкна Вайълет мрачно. — Тя е съдия и само ще почне да бръщолеви за _„in loco parentis“_ като господин Поу.
	— Затова трябва да намерим законна причина да осуетим представлението — Заяви Клаус решително. — Откри ли вече нещо в твоята книга?
	— Нищо, което би ни помогнало — каза Вайълет, като погледна едно листче, върху което си беше водила бележки. — Преди петдесет години една жена завещала огромна сума пари на своята домашна любимка, една невестулка, без да остави нищо на тримата си сина. Синовете се опитали да докажат, че жената била невменяема, та да получат парите.
	— И какво станало? — попита Клаус.
	— Мисля, че невестулката умряла — отговори Вайълет, — ама не съм сигурна. Трябва да потърся някои думи в речника.
	— Според мен това изобщо няма да ни помогне — каза Клаус.
	— Може би Граф Олаф се опитва да докаже, че ние сме невменяеми, за да ни вземе парите — предположи Вайълет.
	— Но как би могъл чрез нашето участие в „Желаната женитба“ да докаже, че сме невменяеми? — попита Клаус.
	— Не знам — призна Вайълет. — Просто не виждам изход. Ти намери ли нещо?
	— Горе-долу по времето на твоята невестулкова дама — каза Клаус, прелиствайки огромната книга, която бе чел, — група актьори представили „Макбет“ от Шекспир, като никой от тях не носел облекло.
	Вайълет се изчерви.
	— Искаш да кажеш, че всички са били голи на сцената?
	— Не задълго — ухили се Клаус. — Дошла полиция и спряла постановката. Според мен и това няма да ни помогне особено. Но ми беше много интересно да го прочета.
	Вайълет въздъхна.
	— Може би Граф Олаф изобщо не крои нищо — каза тя. — Не ми допада да играя в неговата пиеса, но е възможно само да се навиваме напразно. Вероятно Граф Олаф _действително_ иска да ни приеме като добре дошли в семейството.
	— Как можеш да кажеш такова нещо? — извика Клаус. — Та нали ме удари!
	— Обаче няма начин да се добере до нашето богатство просто като ни включи в една пиеса — възрази Вайълет. — Очите ми се умориха от тези книги, Клаус, а няма никаква полза. Ще отида да помогна на съдия Строус в градината.
	Клаус проследи с поглед сестра си, докато напускаше библиотеката, и усети как го залива вълна от безнадеждност. Денят на представлението не беше далеч, а той дори не бе проумял какво крои Граф Олаф и още по-малко — как да му попречи. През целия си живот Клаус беше вярвал, че ако четеш достатъчно книги, можеш да разрешиш всеки проблем, но сега не беше толкова сигурен.
	— Ей, ти! — един глас откъм вратата изтръгна Клаус от мислите му. — Граф Олаф ме изпрати да ви търся. Трябва незабавно да се върнете в къщата.
	Момчето се обърна и видя, застанал в рамката на вратата, един от трупата на Граф Олаф — онзи с куки вместо ръце.
	— Какво правиш изобщо в тази мухлясала вехта стая? — попита той с грачещия си глас и се запъти към мястото, където седеше Клаус. Присви лъскавите си малки очи и прочете заглавието на една от книгите.
	— _„Закон за наследството и неговите постановления“_ — каза рязко. — Защо четеш това?
	— Защо мислите, че го чета? — попита Клаус.
	— Ще ти кажа аз какво мисля — мъжът сложи една от ужасните си куки върху рамото на Клаус. — Мисля, че не трябва никога повече да ти се позволява да стъпиш в тази библиотека. Поне до петък. Не искаме едно малко момче да си въобразява големи работи. А къде са сестра ти и онова отвратително бебе?
	— В градината — отговори Клаус и отблъсна куката от рамото си. — Защо не отидете да ги вземете?
	Мъжът се наведе, докато лицето му се доближи на сантиметри от това на Клаус — толкова близко, та чертите на кукоръкия станаха неясно петно.
	— Слушай ме много внимателно, момченце — каза той, като с всяка дума издишваше зловонен дъх. — Единствената причина Граф Олаф още да не ви е разчленил на късове е, че не се е добрал до парите ви. Позволява ви да живеете, докато си изпълни плана. Задай си обаче следния въпрос, книжен плъх такъв — каква причина ще има той да ви остави живи, след като ви вземе парите? Какво мислиш, че ще ви се случи тогава?
	Докато мъжът говореше, Клаус почувства как го пронизва леден студ. Никога през живота си не беше изпитвал такъв ужас. Усети, че ръцете и краката му се тресат неудържимо, сякаш има някакъв пристъп. Мъчеше се да измисли какво да каже, а от устата му излизаха странни звуци, както правеше винаги Съни.
	— Ааа… — чу Клаус собствения си сподавен глас. — Ааа…
	— Смятам, че като му дойде времето — каза кукоръкият мъж равнодушно, без да обръща внимание на звуците на Клаус, — Граф Олаф може да те предостави на мен. Тъй че, ако бях на твое място, бих почнал да се държа малко по-любезно.
	Мъжът се изправи, протегна двете си куки пред лицето на Клаус и остави светлината на лампите за четене да се отразят в зловещите уреди.
	— А сега, ако ме извиниш, отивам да взема нещастните ти осиротели сестри.
	Когато кукоръкият излезе от стаята, Клаус усети тялото си да отмалява и искаше да поседи, за да си поеме дъх. Разумът обаче не му го позволи. Това беше последният му миг в библиотеката и може би последната възможност да провали плана на Граф Олаф. Но какво да стори? Чувайки слабите звуци от разговора на кукоръкия мъж със съдия Строус, Клаус се огледа трескаво в библиотеката за нещо, което би му помогнало. После, тъкмо когато чу стъпките на мъжа да приближават, Клаус зърна една книга и бързо я грабна. Измъкна ризата си от панталона, мушна книгата под нея и чевръсто втъкна отново ризата точно щом кукоръкият мъж влезе пак в библиотеката, повел Вайълет и носейки Съни, която безуспешно се опитваше да захапе куките му.
	— Готов съм да тръгна — каза Клаус веднага и излезе през вратата, преди мъжът да успее да го огледа добре. Тръгна забързано пред сестрите си, с надеждата никой да не забележи издутината във форма на книга под ризата му. Може би — само може би — книгата, която Клаус изнасяше тайно, щеше да им спаси живота.


>	Глава осма

	{img:neshtastnoto_nachalo_ochila.png}
	_Клаус_ не спа цяла нощ, за да чете — нещо, което обикновено обичаше да прави. По-рано, когато родителите му бяха живи, Клаус често вземаше в леглото си фенерче, скриваше се под завивките и четеше, докато вече не можеше да си държи очите отворени. Понякога баща му влизаше сутрин в стаята на Клаус, за да го събуди, и го заварваше спящ и все още стиснал в едната си ръка фенерчето, а в другата — своята книга. Обаче _тази_ нощ, разбира се, обстоятелствата бяха съвсем различни.
	Клаус стоеше до прозореца и присвил очи, четеше книгата, изнесена тайно, на лунната светлина, която се процеждаше през стъклото. От време на време поглеждаше към сестрите си. Вайълет спеше неспокойно — дума, която тук означава „с много мятане и въртене“ — в буцестото легло, а Съни се беше заровила в нагънатите завеси, та приличаше просто на купчинка плат. Клаус не им бе казал за книгата, защото не искаше да им вдъхва измамни надежди. Не беше сигурен дали тя ще им помогне да намерят спасителния изход.
	Книгата беше дебела и трудна за четене, а с напредването на нощта Клаус изпитваше все по-голяма умора. На моменти очите му се затваряха. Забелязваше, че препрочита пак и пак едно и също изречение. Забелязваше, че препрочита пак и пак едно и също изречение. Но после си спомняше как ръцете куки на помощника на Граф Олаф бяха проблеснали в библиотеката, представяше си ги как се забиват в плътта му и тогава се събуждаше и продължаваше да чете. Намери парче хартия и го разкъса на лентички, с които отбелязваше важни откъси от книгата.
	Когато светлината навън посивя от наближаващата зора, Клаус беше открил всичко, което трябваше да знае. Надеждите му растяха с изгрева на слънцето. Най-сетне, щом първите няколко птички зачуруликаха, Клаус отиде на пръсти до вратата на спалнята и я отвори внимателно и тихо, загрижен да не събуди неспокойната Вайълет или Съни, която все още беше скрита в купчината завеси. След това се шмугна в кухнята, настани се на един стол и зачака Граф Олаф.
	Не се наложи да седи дълго, докато го чуе да трополи надолу по стълбата на кулата. Когато влезе в кухнята, Олаф видя седналия до масата Клаус и разтегна устни — израз, който тук означава „усмихна се неприветливо и престорено“.
	— Здрасти, сирак — каза. — Рано си станал.
	Сърцето на Клаус биеше силно, обаче външно сякаш бе спокоен — като че го обгръщаше невидима броня.
	— Не съм спал цяла нощ — заяви той. — Четох това.
	И сложи книгата на масата така, че Олаф да я види.
	— Казва се „Брачен закон“ — добави Клаус. — Научих много интересни неща, докато я четях.
	Граф Олаф беше извадил бутилка вино, за да си налее за закуска, но когато видя книгата, спря и седна.
	— Думата „брачен“ — продължи Клаус — означава „отнасящ се до женитбата“.
	— _Знам_ какво означава думата — изръмжа Граф Олаф. — Откъде си взел тази книга?
	— От библиотеката на съдия Строус — отговори Клаус. — Но това не е важно. Важното е, че разкрих вашия план.
	— Нима? — каза Граф Олаф и единствената му вежда се вдигна. — И какъв е моят план, гаден хлапако?
	Без да обръща внимание на обидата, Клаус отвори книгата на страница, отбелязана с една от хартиените лентички.
	— _„Брачните закони в нашата страна са много прости_ — зачете той на глас. — _Изискванията са следните — присъствие на съдия, изричане на «да» както от невястата, така и от жениха, и булката да положи собственоръчно своя подпис върху обвързващия документ.“_
	Клаус остави книгата на масата и посочи с пръст Граф Олаф.
	— Ако сестра ми каже „да“ и подпише един лист хартия, докато съдия Строус е в помещението, тя ще е законно омъжена. Тази пиеса, която поставяте, не трябва да се нарича „Желаната женитба“. Трябва да се нарича „Жестоката женитба“. Вие няма да се ожените образно за Вайълет, ще се ожените действително за нея! Тази пиеса няма да е наужким — ще бъде истинска и законно обвързваща.
	Граф Олаф избухна в груб прегракнал смях.
	— Сестра ти не е още на възраст, за да се омъжи.
	— Тя може да се омъжи, ако има разрешение от законния си настойник, който действа _„in loco parentis“_ — каза Клаус. — Това също прочетох. Не можете да ме измамите.
	— Защо, за Бога, бих искал да се оженя действително за сестра ти? — попита Граф Олаф. — Вярно, че е много хубавичка, но мъж като мен може да има хубави жени колкото си иска.
	Клаус отвори друг раздел на „Брачен Закон“.
	— _„Законният съпруг_ — отново зачете на глас — _има правото да се разпорежда с всякакви пари, които са притежание на законната му съпруга.“_
	Клаус втренчи тържествуващ поглед в Граф Олаф.
	— Вие ще се ожените за сестра ми, за да придобиете правото да се разпореждате с Бодлеровото състояние! Или поне това _планирахте_ да направите. Но когато запозная с тази информация господин Поу, представлението ви _няма_ да се състои и вие ще отидете в затвора!
	Очите на Граф Олаф заблестяха особено ярко, но той продължаваше да се хили на Клаус. Това беше изумително. Клаус предполагаше, че след като обяви какво е узнал, този ужасен мъж ще е много ядосан и дори ще му посегне. В края на краищата той беше избухнал в гняв само защото искаше печено говеждо, а не сос путанеска. Сигурно щеше да се разяри още повече, когато планът му бъде разкрит. Но Граф Олаф си седеше там така спокойно, сякаш си говореха за времето.
	— Признавам, че си ме разобличил — каза Олаф простичко. — Предполагам, че си прав — ще отида в затвора, а ти и другите сираци ще бъдете свободни. Защо не изтичаш сега в стаята да събудиш сестрите си? Сигурен съм, че те ще искаш да научат всичко за твоята забележителна победа над злите ми намерения.
	Клаус се вгледа зорко в Граф Олаф, който продължаваше да се хили, сякаш току-що е разказал остроумна шега. Защо не заплашваше настървено Клаус, нито си скубеше косата от немощ, нито тичаше да си събере дрехите, за да избяга? Това съвсем не се развиваше по начина, който Клаус си беше представял.
	— Да, ще _отида_ да го съобщя на сестрите си — каза и се върна в спалнята.
	Вайълет все още дремеше на леглото, а Съни все още бе скрита под завесите. Клаус събуди първо голямата си сестра.
	— Цяла нощ четох, вместо да спя — каза той задъхано, когато сестра му отвори очи, — и открих какво крои Граф Олаф. Смята да се ожени действително за теб, докато ти и съдия Строус, и всички останали мислите, че е само театър, а след като стане твой съпруг, ще може да разполага с парите на родителите ни и да се отърве от нас.
	— Как би могъл да се ожени действително за мен? — попита Вайълет. — Нали е само пиеса?
	— Единствените законови изисквания за брак в тази страна — взе да обяснява Клаус, вдигнал книгата „Брачен закон“, за да покаже на сестра си откъде е получил тази информация, — са: ти да кажеш „да“ и собственоръчно да положиш своя подпис върху един документ в присъствието на съдия — като съдия Строус например!
	— Обаче аз не съм достатъчно голяма, за да се омъжа — възрази Вайълет. — Аз съм само на четиринайсет години.
	— Момичета под осемнайсетгодишна възраст — каза Клаус и прелисти до друг раздел на книгата — могат да се омъжат, ако имат разрешение от законния си настойник. Това е Граф Олаф.
	— О, не! — извика Вайълет. — Какво да правим?
	— Можем да покажем това на господин Поу — каза Клаус, сочейки книгата, — и той най-после ще повярва, че Граф Олаф не ни мисли доброто. Бързо, облечи се, докато аз събудя Съни, и ще успеем да стигнем до банката, преди да отворят.
	Вайълет, която сутрин обикновено беше мудна, кимна, скочи от леглото и отиде до кашона, за да си намери подходящи дрехи. Клаус тръгна към купчината завеси да събуди по-малката си сестра.
	— Съни — извика той нежно и сложи ръка на мястото, където смяташе, че е главичката на сестра му. — Съни…
	Не последва отговор. Клаус извика пак „Съни“ и дръпна горния слой завеси, за да събуди най-малкото бодлерче.
	— Съни — повтори той, но после се сепна. Защото под завесата нямаше нищо освен друга завеса. Разбута всичките слоеве, обаче сестричката му я нямаше никъде.
	— _Съни!_ — изкрещя Клаус, озъртайки се из стаята.
	Вайълет изтърва роклята, която държеше, и се зае да му помага в търсенето. Надникнаха във всеки ъгъл, под леглото и дори — в кашона. Но Съни беше изчезнала.
	— Къде може да е? — попита Вайълет тревожно. — Тя не е от децата, които бягат.
	— Наистина, къде ли може да е? — каза един глас зад тях и двете деца се обърнаха.
	На вратата стоеше Граф Олаф и наблюдаваше как Вайълет и Клаус претърсват стаята. Очите му блестяха по-ярко от когато и да било и той все още се хилеше, като че ли току-що е изрекъл някаква шега.


>	Глава девета

	{img:neshtastnoto_nachalo_leglo.png}
	— _Да_ — продължи Граф Олаф, — наистина е странно да откриеш, че едно дете липсва. При това — толкова малко и безпомощно.
	— Къде е Съни? — извика Вайълет. — Какво сте й направили?
	Граф Олаф продължи да говори, сякаш не е чул Вайълет.
	— Но от друга страна, човек всеки ден вижда странни неща. Всъщност, сираци, ако вие двамата ме последвате в задния двор, мисля, ме всички ще видим нещо доста необикновено.
	Децата Бодлер не казаха нищо, но прекосиха къщата подир Граф Олаф и излязоха през задната врата. Вайълет се огледа в малкия запуснат двор, където не беше стъпвала, откакто с Клаус бяха принудени да секат дърва. Купчината цепеници, която бяха направили, си стоеше там непокътната, като че ли Граф Олаф ги беше накарал да цепят дърва просто за негово собствено забавление. Вайълет потрепери, все още по нощница, но взирайки се насам-натам, не забеляза нищо необикновено.
	— Не гледате накъдето трябва — каза Граф Олаф. — За деца, които четат толкова много, сте забележително глупави.
	Вайълет погледна към Граф Олаф, обаче не можа да срещне очите му. По-точно — очите на лицето му. Беше втренчила поглед в краката му и видя татуираното око, което наблюдаваше сираците Бодлер, откакто започнаха техните нещастия. После погледът й се плъзна по хилавото тяло и опърпаните дрехи на Граф Олаф и Вайълет видя, че той сочи нагоре с едната си мършава ръка. Проследи посоката и осъзна, че гледа забранената кула. Беше построена от мръсен камък с един-единствен прозорец, където едва-едва се забелязваше нещо, подобно на птичи кафез.
	— О, не — промълви Клаус със сподавен, ужасен глас и Вайълет се вгледа отново. Нещото _беше_ птичи кафез, провесен от прозореца като знаме на вятъра, а вътре в кафеза тя различи една мъничка изплашена Съни. Когато Вайълет се взря по-внимателно, успя да види, че устата на сестричката й бе залепена с голямо парче лейкопласт, а телцето й — омотано с въжета. Тя беше в капан — без никакъв изход.
	— Пуснете я! — каза Вайълет на Граф Олаф. — Тя нищо не ви е направила! Тя е _бебе_!
	{img:neshtastnoto_nachalo_kulata.png}
	— Я да видим — отвърна Граф Олаф и седна на един пън. — Ако наистина искаш да я пусна, ще я пусна. Но сигурно дори една глупава хлапачка като теб би могла да се досети, че ако я пусна — или по-точно казано, ако помоля своя приятел да я пусне — горката малка Съни може и да не преживее падането на земята. Кулата е висока десет метра, а това е много голяма височина, от която да падне един много малък човек, дори когато е в кафез. Но щом настояваш…
	— _Не!_ — изкрещя Клаус. — _Недейте!_
	Вайълет погледна Граф Олаф в очите, а после — малкия пакет, който всъщност беше нейната сестричка, провесена от върха на кулата и люшкана от вятъра. Представи си как Съни пада от кулата на земята, представи си, че последните мисли на сестра й ще бъдат изпълнени с нечовешки ужас.
	— _Моля ви_ — каза тя на Олаф и усети сълзи в очите си. — Та тя е само бебе! Ще направим _всичко, всичко_. Само не й причинявайте зло.
	— _Всичко_ ли? — попита Граф Олаф, вдигайки веждата си. Наведе се към Вайълет и впери очи в нейните. — _Всичко?_ Би ли се съгласила, например, да се омъжиш за мен утре вечер, по време на представлението?
	Вайълет го изгледа втренчено. Усети странно чувство в стомаха си, сякаш нея бяха хвърлили от голяма височина. Разбра кое беше истински ужасяващото у Олаф — че всъщност той е много умен. Той не беше само отвратителен пиян простак, а отвратителен _хитър_ пиян простак.
	— Докато вие бяхте заети с четене на книги и съчиняване на обвинения — каза Граф Олаф, — аз накарах един от своите най-тихи, най-ловки помощници да открадне малката Съни. Тя е в пълна безопасност — засега. Но аз я виждам като остен зад упорито муле.
	— Сестра ни не е остен — обади се Клаус.
	— Упоритото муле — взе да обяснява Граф Олаф — не върви в посоката, накъдето стопанинът му иска то да върви. В това отношение то прилича на вас, деца, които настоявате да обърквате плановете ми. Всеки стопанин на добитък ще ви каже, че упоритото муле ще се движи в правилната посока, ако пред него има морков, а зад него — остен. То ще върви към моркова, за да бъде възнаградено с храна, и ще бяга от остена, за да не бъде наказано с болка. По същия начин и вие ще правите каквото ви кажа, за да не бъдете наказани със загубата на сестра си и защото искате наградата да оцелеете в това изпитание. А сега, Вайълет, нека те попитам пак: _ще ли_ се омъжиш за мен?
	Вайълет преглътна и погледна надолу към татуировката на Граф Олаф. Не можеше да се насили да отговори.
	— Е, хайде, хайде — каза Граф Олаф с глас, който симулираше (дума, която тук означава „имитираше“) нежност. Той протегна ръка и погали Вайълет по косата. — Толкова ли ще е ужасно да си моя невяста, да живееш в моята къща до края на живота си? Ти си такова чаровно момиче, че след сватбата няма да се отърва от теб, както от брат ти и сестра ти.
	Вайълет си представи как ще спи до Граф Олаф и всяка сутрин ще се събужда с този ужасен мъж пред очите си. Видя се да скита из къщата, опитвайки се по цял ден да го отбягва, и да готви вечер за неговите ужасни приятели, и то може би всяка вечер до края на живота си. Но после погледна нагоре към безпомощната си сестричка и осъзна какъв трябва да бъде отговорът й.
	— Ако пуснете Съни — каза най-сетне, — ще се омъжа за вас.
	— Ще пусна Съни — отговори Граф Олаф — след представлението утре вечер. Междувременно тя ще остане в кулата на сигурно място. И само ви предупреждавам, че моите помощници ще охраняват вратата към стълбището на кулата, ако случайно сте намислили нещо.
	— Вие сте ужасен човек — избухна Клаус, но Граф Олаф само се ухили отново.
	— Може да съм ужасен човек — каза той, — обаче успях да скроя безпогрешен план как да грабна вашето богатство. А това е повече от онуй, което можахте да направите вие. — С тези думи той закрачи към къщата. — Запомнете, сираци — добави, — че може да сте чели повече книги от мен, но те не ви помогнаха да вземете надмощие в този случай. А сега ми дайте книгата, която ви внуши такива велики идеи, и се заемете с възложените ви задачи.
	Клаус въздъхна и връчи волю-неволю (израз, който тук означава „даде на Граф Олаф, въпреки че не искаше“) книгата по брачно право. Той тръгна подир Граф Олаф към къщата, но Вайълет стоеше неподвижно като статуя. Тя не бе слушала последното слово на Граф Олаф, защото знаеше, че то ще е пълно с обичайните самовъзхвални глупости и долни обиди. Сега оглеждаше кулата — не върха, откъдето висеше Съни, а цялата й височина. Клаус се обърна назад към по-голямата си сестра и съзря нещо, което не беше виждал от доста време. Хората, които не познаваха добре Вайълет, нямаше да забележат нищо необикновено. Близките й обаче знаеха, че когато върже косата си с панделка, за да не й пада над очите, зъбчатите колелца и лостовете в изобретателния й мозък се движат с пълна скорост.


>	Глава десета

	{img:neshtastnoto_nachalo_kuka.png}
	_През тази_ нощ Клаус беше сирачето Бодлер, което спеше неспокойно, а Вайълет бе сирачето Бодлер, което будуваше и работеше на лунна светлина. Целия ден братът и сестрата бяха ходили из къщата, изпълнявайки поставените им задачи, и почти не си бяха продумали. Клаус бе прекалено уморен и унил, за да говори, а Вайълет, затворила се в изобретателната част на мозъка си, беше прекалено заета с планиране, за да приказва.
	Когато наближи нощта, Вайълет събра завесите, от които бе направила легло за Съни, и отиде с тях при вратата към стълбището на кулата, където стоеше на пост огромният помощник на Граф Олаф — онзи, който не приличаше нито на мъж, нито на жена. Вайълет попита дали може да занесе завивките на сестра си, за да й е по-удобно през нощта. Грамадното същество само погледна Вайълет с безизразните си белезникави очи и поклати отрицателно глава, а после я отпрати с безмълвен жест.
	Вайълет знаеше, разбира се, че Съни е прекалено ужасена, за да се успокои от един наръч завеси, но се надяваше да разполага с няколко минути, за да прегърне сестричката си и да й прошепне, че всичко ще се нареди. Освен това искаше да направи нещо, което в престъпния свят наричат „оглед на терена“. „Оглед на терена“ означава да проучиш определено място, за да си подготвиш план. Например, ако човек е банков обирджия — какъвто, надявам се, никой от вас не е — може да отиде в банката няколко дни преди планирания обир. Вероятно, добре маскиран, ще разгледа банката и ще наблюдава охранителите, камерите и други възможни препятствия, за да планира как да избегне да го заловят или убият по време на грабежа.
	Вайълет — гражданка, която спазваше законите — не планираше да обира банка. Тя планираше да спаси Съни и се надяваше да добие представа за стаята в кулата, където държаха в плен сестра й, та да изпълни по-лесно плана си. Но по всичко личеше, че в края на краищата няма да е в състояние да огледа терена. Затова беше много неспокойна, докато седеше на пода до прозореца и изработваше, колкото е възможно по-тихо, своето изобретение.
	Вайълет разполагаше със съвсем малко материали, от които да направи нещо, и от страх да не събуди подозрения у Граф Олаф и неговата трупа не искаше да обикаля къщата и да търси други. Обаче имаше достатъчно, за да построи спасителен уред. Над прозореца беше закачен як метален корниз, на който бяха висели завесите, и Вайълет го свали. С помощта на един от камъните, оставени на купчина в ъгъла от Олаф, тя счупи корниза на две части. После огъна всяка част на няколко места под ъгъл и докато го правеше, си нанесе дребни рани по ръцете. След това Вайълет свали картината с окото. На гърба й имаше — както на гърба на много картини — късо парче тел, за да се закачи на куката. Тя махна телта и съедини с нея двете части на корниза. Сега Вайълет беше направила нещо, което приличаше на голям метален паяк.
	После отиде при кашона и извади най-грозните дрехи, които им беше купила госпожа Поу — облекло, каквото сираците Бодлер никога не биха сложили, колкото и безнадеждно да бе положението им. Започна бързо и тихо да раздира дрехите на дълги тесни ивици и да ги връзва една за друга. Между множеството полезни умения на Вайълет беше и обширно познание на различни видове възли. Възелът, който използваше сега, се казваше „дяволски език“. Група финландски жени пирати го измислили през петнайсети век и го нарекли „дяволски език“, защото се усуква насам-натам по най-сложен и тайнствен начин. „Дяволският език“ е възел, който върши добра работа, и когато Вайълет свързваше платнените ивици, те образуваха един вид въже. Докато работеше, си спомни нещо, което родителите й бяха казали, когато се роди Клаус, и повториха, щом донесоха Съни от болницата. „Ти си най-голямото дете Бодлер — бяха казали те мило, но твърдо. — И като най-голяма винаги ще носиш отговорността да се грижиш за по-малките деца в семейството. Обещай ни, че винаги ще ги наглеждаш и ще ги пазиш да не им се случи нещо лошо.“ Вайълет си спомни своето обещание, помисли за Клаус, чието насинено лице като че ли все още го болеше, за Съни, провесена от върха на кулата като знаме, и заработи по-бързо. Въпреки че причината за цялото това нещастие беше, разбира се, Граф Олаф, Вайълет имаше чувството, сякаш е нарушила обещанието, дадено пред родителите й, и се зарече да оправи нещата.
	В края на краищата, след като използва достатъчно от грозните дрехи, Вайълет имаше въже, което — надяваше се тя — беше дълго малко повече от десет метра. Тя завърза единия му край за металния паяк и огледа своето творение. Това, което беше направила, се наричаше кука захватка — приспособление, употребявано за катерене по стените на сгради, обикновено с нечестива цел. Използвайки металния край, който да се закачи за нещо най-горе на кулата, и въжето, което да й помогне при катеренето, Вайълет се надяваше да се добере до върха, да отвърже кафеза със Съни и да се спусне пак долу. Естествено, това беше много рискован план — не само защото бе опасен, но и защото беше изработила сама куката захватка, вместо да я купи от магазин, където продават подобни предмети. Но тя беше единственото, което Вайълет можа да измисли без истинска изобретателска лаборатория, а времето изтичаше. Не беше споделила с Клаус плана си, тъй като не искаше да му вдъхва напразни надежди и затова — без да го буди — тя взе своята кука и излезе на пръсти от стаята.
	Когато се озова навън, Вайълет осъзна, че планът й е дори по-труден, отколкото бе мислила. Нощта беше тиха, което означаваше, че тя не трябва да вдига почти никакъв шум. Освен това бе малко ветровито и като си представи себе си, залюляна от вятъра и вкопчена във въже, направено от грозни дрехи, Вайълет за малко не се отказа. Нощта беше и тъмна, тъй че момичето трудно можеше да види къде да метне куката, та металните рамене да се закачат за нещо. Но застанала там, разтреперана и по нощница, Вайълет знаеше, че трябва да опита. С дясната си ръка тя хвърли куката, колкото можеше по-високо и по-силно, и зачака да види дали ще се захване за нещо.
	_Дран!_ Куката издаде силен звук, когато се блъсна в кулата, обаче не се залови за нищо и падна гръмко на земята. Вайълет замръзна на мястото си с разтуптяно сърце и взе да се пита дали Граф Олаф или някой от неговите съучастници няма да дойде да провери какво става. Но до няколко минути не се появи никой и Вайълет, размахвайки куката над главата си като ласо, опита отново.
	_Дран! Дран!_ Куката удари два пъти кулата, отскачайки, и падна обратно на земята. Вайълет изчака пак, като се ослушваше за стъпки, но чуваше само собствения си ужасен пулс. Реши да опита още веднъж.
	_Дран!_ Куката се блъсна в кулата и когато падна пак, удари Вайълет силно по рамото. Едно от железата на куката захватка раздра нощницата и нарани кожата й. Хапейки дланта си, за да не извика от болка, Вайълет опипа удареното място на рамото си и то се оказа мокро от кръв. Цялата й ръка туптеше болезнено.
	Ако аз бях на мястото на Вайълет в този момент, щях да се откажа. Но тъкмо когато искаше да се обърне и да влезе в къщата, тя си представи колко изплашена трябва да е Съни и без да обръща внимание на болката в рамото си, метна отново куката с дясната си ръка.
	_Дрр…_ Обичайният звук _дран!_ се прекъсна по средата и Вайълет видя на смътната лунна светлина, че куката не пада. Дръпна нервно и силно въжето и то остана закачено. Куката си беше свършила работата!
	Опряла стъпала в стената на кулата и с ръце, вкопчени във въжето, Вайълет замижа и почна да се катери. Не смееше да се огледа, а се изтегляше нагоре по кулата, ръка подир ръка, като през цялото време мислеше за обещанието, дадено пред родителите й, и за ужасните неща, които щеше да избърши Граф Олаф, ако злодейският му план успееше. Нощният вятър духаше все по-силно и по-силно, колкото по-високо и по-високо се изкачваше Вайълет. На няколко пъти тя трябваше да престане да се катери, защото въжето се люшкаше от вятъра. Боеше се, че всеки момент платът ще се скъса или куката ще се откачи, а тя ще полети надолу към своята смърт. Но благодарение на изкусните й изобретателски способности — думата „изкусни“ тук означава „майсторски“ — всичко вървеше по план и внезапно Вайълет усети, че пипа парче метал вместо парцалено въже. Отвори очи и видя сестричката си, която я гледаше като обезумяла и се опитваше да каже нещо през лейкопласта. Вайълет бе стигнала до върха на кулата, точно при прозореца, където беше завързана Съни.
	Момичето тъкмо щеше да грабне кафеза със сестричката си и да почне спускането, когато видя нещо, което го накара да спре. Това бе паякоподобният край на куката, която след няколко неуспешни опита най-после се беше закачила за нещо на кулата. По време на изкачването си Вайълет предполагаше, че е улучила процеп между камъните или част от прозореца, или може би някоя мебел вътре в стаята на кулата, и се беше закачила там. Обаче куката не се беше закачила за нито едно от тези неща. Куката на Вайълет се бе закачила за друга кука — за една от куките на кукоръкия мъж. И тогава Вайълет видя другата му кука да проблясва на лунната светлина, когато той се протегна към самата нея.


>	Глава единайсета

	{img:neshtastnoto_nachalo_v_kulata.png}
	— _Колко_ ни е приятно, че можа да се присъединиш към нас — каза кукоръкият мъж с противно сладникав глас.
	Вайълет незабавно опита да се спусне по въжето, но помощникът на Граф Олаф беше много по-бърз от нея. Със светкавично движение я прехвърли в стаята и с един замах на куката си запрати спасителното й приспособление да издрънчи долу на земята. Сега и Вайълет беше в капан — точно като Съни.
	— Много се радвам, че си тук — продължи кукоръкият. — Тъкмо си мислех как ми се иска да видя хубавичкото ти лице. Сядай!
	— Какво ще правите с мен? — попита Вайълет.
	— Казах _да седнеш_! — изръмжа кукоръкият и я блъсна върху един стол.
	Вайълет се огледа в сумрачната и разхвърляна стая. Сигурен съм, че в течение на своя живот сте забелязали, че стаите на хората отразяват техния характер. В моята стая, например, съм струпал куп предмети, които имат значение за мен, включително един прашен акордеон, на който мога да изсвиря няколко тъжни песни, голям вързоп бележки за живота на сираците Бодлер и една неясна снимка, направена много отдавна, на жена, чието име беше Беатрис. Тези неща са ми много скъпи и мили. Стаята в кулата съдържаше предмети, които бяха много мили и скъпи на Граф Олаф — все ужасни неща. Имаше листове, на които беше записвал зловещите си идеи с нечетлив грозен почерк, натрупани върху отнетата от Клаус книга „Брачен закон“. Имаше три-четири стола и няколко свещи, които хвърляха трепкащи сенки. Разпилени по целия под, се търкаляха празни бутилки от вино и мръсни чинии. Но най-многобройни бяха рисунките, живописните изображения и дърворезбите на очи — големи и малки — из цялата стая. Имаше очи, изрисувани по тавана и издялкани по нечистия дъсчен под. Имаше очи, надраскани по рамката на прозореца, и едно голямо око върху бравата на вратата, която водеше към стълбището. Изобщо, помещението беше ужасно.
	Кукоръкият мъж бръкна в единия джоб на омацаното си сако и извади мобилна радиостанция. С известно затруднение натисна един бутон и почака малко.
	— Шефе, аз съм — каза после. — Твоята свенлива булка току-що се изкачи тук, за да се опита да спаси хапещото хлапе.
	Сетне замълча, докато Граф Олаф казваше нещо, и продължи:
	— Не знам. С нещо като въже.
	— Беше кука захватка — обади се Вайълет и откъсна единия ръкав на нощницата, за да превърже рамото си. — Направих я сама.
	— Казва, че било кука захватка — съобщи кукоръкият по радиостанцията. — Не Знам, шефе. Да, шефе. Да, шефе, естествено, много добре разбирам, че тя е _твоя_. Да, шефе.
	Той натисна един бутон, за да прекъсне връзката, и се обърна с лице към Вайълет.
	— Граф Олаф е много недоволен от своята булка.
	— Не съм негова булка — възропта Вайълет.
	— Много скоро ще бъдеш — заяви кукоръкият и поклати едната си кука, както повечето хора биха поклатили пръст. — Но междувременно трябва да отида да доведа брат ти. Тримата ще останете заключени в тази стая чак до вечерта. Така Граф Олаф ще е сигурен, че никой от вас няма да извърши някоя пакост.
	С тези думи кукоръкият мъж напусна шумно стаята. Вайълет го чу да заключва вратата след себе си, а после се заслуша в заглъхващите му стъпки надолу по стълбището. Веднага отиде при Съни и сложи ръка на главичката й. Боеше се да развърже сестра си и да махне лейкопласта, от страх да не провокира — дума, която тук означава „предизвика“ — гнева на Граф Олаф, и затова само галеше косицата на Съни и шепнеше, че всичко е наред.
	Но разбира се _нищо_ не беше наред. Всичко беше съвсем наопаки. Докато първата утринна светлина се процеждаше в стаята на кулата, Вайълет мислеше за всичките ужасни неща, които тя, брат й и сестра й бяха преживели напоследък. Родителите им бяха загинали — най-неочаквано и от жестока смърт. Госпожа Поу им купи грозни дрехи. Пренесоха се да живеят в къщата на Граф Олаф, където се отнасяха отвратително с тях. Господин Поу отказа да им помогне. Разкриха пъклен план, според който Вайълет трябваше да бъде омъжена, а Бодлеровото богатство — заграбено. Клаус опита да се противопостави на Олаф чрез знанията, които бе придобил в библиотеката на съдия Строус, и се провали. Плениха горкичката Съни. А сега Вайълет бе опитала да спаси сестра си и самата също се озова в плен. Общо взето децата Бодлер се бяха сблъсквали с катастрофа подир катастрофа и затова Вайълет реши, че положението им е плачевно прискърбно — израз, който тук означава „никак не е забавно“.
	Звукът от стъпки по стълбата изтръгна Вайълет от мислите й и след малко кукоръкият мъж отвори вратата и блъсна в стаята един много уморен, объркан и изплашен Клаус.
	— Ето го и последния сирак — каза кукоръкият. — А сега трябва да вървя да помогна на Граф Олаф с приготовленията за представлението довечера. И никакви номера, вие, двамата, иначе ще ви завържа и ще провеся и вас през прозореца.
	След като им хвърли кръвнишки поглед, той заключи вратата и затрополи надолу.
	Клаус примига и се огледа в мръсната стая. Все още беше по пижама.
	— Какво се е случило? — попита той Вайълет. — Защо сме тук, горе?
	— Опитах се да спася Съни — отговори Вайълет, — като използвах едно свое изобретение, за да се покатеря по кулата.
	Клаус отиде до прозореца и погледна надолу към земята.
	— Колко е високо — каза. — Трябва да си била в ужас.
	— Беше много страшно — призна тя, — обаче не колкото мисълта да се омъжа за Граф Олаф.
	— Жалко, че изобретението ти не е свършило работа — каза Клаус тъжно.
	— То свърши чудесна работа — възрази Вайълет, докато опипваше разраненото си рамо. — Но просто ме спипаха. И сега сме обречени. Кукоръкият мъж каза, че ще ни държи тук до вечерта, а тогава е „Желаната женитба“.
	— Мислиш ли, че би могла да изобретиш нещо, което да ни помогне да избягаме? — попита Клаус, оглеждайки се в стаята.
	— Навярно — каза Вайълет. — А ти защо не прегледаш тези бележки и книги? Може в тях да има някаква информация, която да ни послужи.
	Следващите няколко часа Вайълет и Клаус преравяха стаята и паметта си за нещо, което би им помогнало. Вайълет търсеше предмети, с които да изобрети някакво съоръжение. Клаус четеше бележките и книгите на Граф Олаф. От време на време отиваха при Съни, усмихваха й се и я галеха по главичката. Сегиз-тогиз Вайълет и Клаус си проговаряха, но повечето време мълчаха, потънали в собствените си мисли.
	— Ако имахме бензин — каза Вайълет към обяд, — можех да направя с тези бутилки коктейли „Молотов“.
	— Какво са коктейли „Молотов“? — попита Клаус.
	— Малки бомби в бутилки — обясни Вайълет. — Можехме да ги хвърлим през прозореца и да привлечем вниманието на минувачите.
	— Обаче нямаме бензин — каза Клаус мрачно.
	После мълчаха няколко часа.
	— Ако бяхме полигамни — каза Клаус, — брачният план на Граф Олаф нямаше да му свърши работа.
	— Какво значи „полигамни“? — попита Вайълет.
	— Полигамни са хора, които се женят или омъжват за повече от един човек — обясни Клаус. — В нашата страна полигамни хора нарушават закона дори ако са сключили брак в присъствието на съдия, с произнесено „да“ и собственоръчно положен подпис. Прочетох го тук, в „Брачен Закон“.
	— Обаче ние не сме полигамни — каза Вайълет мрачно.
	После мълчаха _още_ няколко часа.
	— Бихме могли да счупим тия бутилки — обади се Вайълет — и да използваме парчетата стъкло като ножове, но се боя, че трупата на Граф Олаф ще ни надвие.
	— Ти би могла да кажеш „не“ вместо „да“ — предложи Клаус, — обаче се боя, че Граф Олаф ще нареди да хвърлят Съни от кулата.
	— Непременно бих го направил — каза Граф Олаф и децата подскочиха.
	Така се бяха задълбочили в разговора си, че не бяха го чули да се качва по стълбата и да отваря вратата. Носеше натруфен костюм и веждата му беше намазана с восък, та блестеше като очите му. Зад него стоеше кукоръкият мъж, който се хилеше и размахваше едната си кука към децата.
	— Елате, сираци — прикани ги Граф Олаф. — Дойде време за голямото събитие. Моят помощник ще остане в тази стая и двамата ще поддържаме непрестанна радиовръзка. Ако _нещичко_ се обърка довечера по време на представлението, сестра ви ще полети надолу и ще загине. Хайде, тръгвайте!
	Вайълет и Клаус се спогледаха, после извърнаха очи към Съни, все още провесена в своя кафез, и последваха Граф Олаф през вратата. Докато слизаше по стълбата на кулата, Клаус усети сърцето си тежко като камък, защото всякаква надежда го напусна. Наистина, по всичко личеше, че няма изход от тази им участ. Вайълет изпитваше същото до мига, когато посегна с дясната си ръка да хване парапета, за да запази равновесие. Вгледа се за секунда в дясната си ръка и взе да мисли. По целия път надолу по стълбата, навън през вратата и изминавайки краткото разстояние до театъра, Вайълет мислеше ли, мислеше — по-напрегнато от когато и да било през живота си.


>	Глава дванайсета

	{img:neshtastnoto_nachalo_zavesa.png}
	_Докато_ Вайълет и Клаус Бодлер — все още по нощница и пижама — стояха зад кулисите в театъра на Граф Олаф, те бяха раздвоени — дума, която тук означава „изпитваха едновременно две различни чувства“. От една страна, разбира се, бяха обзети от ужас. По приглушените гласове, долитащи от сцената, двамата сираци Бодлер можеха да познаят, че представлението на „Желаната женитба“ е започнало и като че ли е прекалено късно да направят каквото и да било, за да провалят плана на Граф Олаф. От друга страна, обаче, бяха запленени, тъй като никога не бяха попадали зад кулисите, където можеха да се видят толкова много неща. Актьори от трупата на Граф Олаф бързаха насам-натам, прекалено заети, за да хвърлят дори поглед към децата. Трима много ниски мъже носеха голям дървен плот, изрисуван така, че да наподобява всекидневна стая. Двете белолики жени подреждаха цветя в една ваза, която отдалеч имаше вид на мраморна, но отблизо приличаше по-скоро на картонена. Някакъв наглед важен мъж с брадавици по цялото лице нагласяше огромни прожектори. Децата надникнаха крадешком на сцената и видяха Граф Олаф в натруфения си костюм да произнася превзето някакви реплики от пиесата, докато завесата се спускаше. Управляваше я късокоса жена, която дърпаше дълго въже, прикрепено към макара. Разбирате ли, въпреки страха си двете по-големи бодлерчета се интересуваха много от това, което ставаше, и само им се искаше да не участваха по какъвто и да било начин в него.
	С падането на завесата Граф Олаф отиде зад кулисите и втренчи поглед в децата.
	— Това беше краят на второ действие! Защо сираците не са облечени в костюми? — изсъска той на двете белолики жени.
	После, тъй като публиката започна да ръкопляска, гневното му изражение се превърна в радостно и той се върна на сцената. Даде знак на късокосата жена да вдигне завесата и застана точно в центъра на сцената, а когато се оказа лице в лице срещу зрителите, почна да прави превзети поклони. Махаше с ръка и пращаше целувки на публиката, докато завесата се спусна отново, а след това по лицето му пак се изписа гняв.
	— Антрактът е само десет минути — каза — и после е ред на децата. Бързо! Облечете им костюмите!
	Без да продумат, двете белолики жени сграбчиха Вайълет и Клаус за китките и ги замъкнаха в една гримьорна. Помещението беше прашно, но светеше от огледала и малки лампи, за да виждат по-добре актьорите, когато се гримират и си слагат перуките. Там имаше хора, които си подвикваха един на друг и се смееха, докато се преобличаха. Едната белолика жена вдигна грубо ръцете на Вайълет, издърпа й нощницата през главата и й подхвърли мръсна дантелена бяла рокля, за да я облече. В същото време другата белолика жена свали пижамата на Клаус и го натика в синьо моряшко костюмче, от което го засърбя кожата и което му придаде вид на едва проходило момченце.
	— Нали е вълнуващо? — попита един глас. Децата се обърнаха и видяха съдия Строус, издокарана със съдийска мантия и напудрена перука. В ръката си стискаше малка книга. — Изглеждате чудесно, деца!
	— Вие също — каза Клаус. — Каква е тази книга?
	— Това са моите реплики — отговори съдия Строус. — Граф Олаф ме помоли да си донеса законника и да прочета думите на истинската брачна церемония, за да стане пиесата възможно най-реалистична. Ти, Вайълет, трябва само да кажеш „да“, но аз трябва да произнеса цяла реч. Колко забавно ще бъде!
	— Знаете ли, наистина ще е забавно — каза Вайълет предпазливо, — ако промените малко репликите си.
	Лицето на Клаус засия.
	— Да, съдия Строус. Проявете творчество. Няма причина да се придържате към законната церемония. Това не е истинска сватба.
	Съдия Строус смръщи вежди.
	— Не знам, деца — каза. — Мисля, че ще е най-добре да следвам наставленията на Граф Олаф. В края на краищата той командва тук.
	— Съдия Строус! — извика един глас. — Съдия Строус! Моля, явете се при гримьорката!
	— О, я виж ти! Дори ще ме гримират!
	Съдия Строус придоби замечтано изражение, сякаш предстоеше да я короноват за кралица, а не само да й намацат лицето с разни пудри и кремове.
	— Трябва да вървя, деца. Ще се видим на сцената, милички!
	Тя хукна и остави децата да довършат преобличането. Една от белоликите жени закрепи шапчица с цветя на главата на Вайълет, а тя осъзна в ужас, че роклята, която е облякла, е булчинска. Другата жена сложи моряшка шапка на Клаус, който се втренчи в едно от огледалата и се учуди на грозния си вид. Очите му срещнаха погледа на Вайълет, също вперен в огледалото.
	— Какво да направим? — попита Клаус тихо. — Ами ако се престорим на болни? Може да прекъснат представлението.
	— Граф Олаф ще се досети какво сме намислили — отвърна Вайълет мрачно.
	— Започва трето действие на „Желаната женитба“ от Ралф Гафо! — извика един мъж с тефтер в ръка. — Всички да заемат местата си за трето действие!
	Актьорите се втурнаха навън от гримьорната, а белоликите жени хванаха децата и забързаха с тях подир другите. В пространството зад кулисите цареше пълен хаос — израз, който тук означава, че „актьори и сценични работници тичаха насам-натам и довършваха последни подробности.“ Плешивият мъж с дългия нос профуча покрай децата, после спря, загледа Вайълет в булчинската рокля и се ухили.
	— Никакви номера — каза им той и размаха кокалест пръст. — И запомнете, като излезете там, трябва да вършите точно каквото се очаква от вас. Граф Олаф ще държи в ръка своята радиостанция през цялото действие и ако направите само _една_ погрешна стъпка, ще се обади на Съни горе в кулата.
	— Да, да — каза Клаус огорчено. Беше му омръзнало да го заплашват все със същите неща.
	— Ще е добре да действате точно по план — рече пак мъжът.
	— Сигурен съм, че ще го сторят — обади се един глас внезапно и когато се обърнаха, децата видяха господин Поу, облечен много официално и придружен от съпругата си. Той им се усмихна и приближи, за да се ръкува с тях:
	— Поли и аз искахме само да ви пожелаем успех в пиесата. И да не си строшите краката!
	— Моля? — възкликна Клаус.
	— Това означава — обясни господин Поу — „не прекалявайте с бързането, като се втурнете към сцената“. Радвам се, деца, че сте се приспособили към живота с новия си баща и че участвате в семейните занимания.
	— Господин Поу — рече Клаус бързо, — Вайълет и аз искаме да ви кажем нещо. Много е важно.
	— Какво е то? — попита господин Поу.
	— Да — обади се Граф Олаф, — какво искате да кажете на господин Поу, деца?
	Граф Олаф беше изникнал сякаш от земята и бляскавите му очи се вторачиха многозначително във Вайълет и Клаус. Двамата видяха, че в едната си ръка той държи радиостанцията.
	— Просто, че оценяваме всичко, което направихте за нас, господин Поу — рече Клаус с отпаднал глас. — Само това искахме да кажем.
	— Разбира се, разбира се — рече господин Поу и го потупа по гърба. — Е, Поли и аз трябва да заемем местата си. И да не си строшите краката, бодлерчета!
	— Напротив, _иска ми се_ наистина да си строшим краката — пошепна Клаус на Вайълет и господин Поу си тръгна.
	— Много скоро и това ще стане — заяви Граф Олаф, докато избутваше двете деца към сцената.
	Други актьори се суетяха наоколо, за да намерят местата си за трето действие, а съдия Строус стоеше в един ъгъл и репетираше своите реплики от законника си. Клаус се огледа на сцената, чудейки се дали някой там би могъл да им помогне. Плешивият мъж с дългия нос хвана ръката на Клаус и го отведе встрани.
	— Ти и аз ще стоим тук в продължение на цялото действие. Това значи — до края.
	— _Знам_ какво значи „в продължение“ — сопна му се Клаус.
	— Никакви номера — предупреди го плешивият.
	Клаус наблюдаваше как сестра му с булчинската рокля заема мястото си до Граф Олаф, докато завесата се издигаше, и чу ръкопляскането на публиката, когато започна трето действие на „Желаната женитба“.
	Няма да представлява интерес за вас, ако ви опиша съдържанието на тази блудкава — думата „блудкава“ тук означава „скучна и глупава“ — пиеса от Ралф Гафо, защото тя е отвратителна и всъщност няма никакво значение за нашата история. Актьори и актриси изпълняваха много отегчителен диалог и се движеха из декора, а Клаус се опитваше да срещне погледа на всеки от тях, за да види дали биха помогнали на него и сестра му. Много скоро осъзна, че тази пиеса навярно е била избрана само като предлог за зловещия план на Олаф, а не заради развлекателната й стойност, защото усети как публиката губи интерес и започва да се върти по столовете. Клаус насочи вниманието си към зрителите, за да види дали някой ще забележи, че се готви нещо нередно, но начинът, по който мъжът с брадавиците беше подредил прожекторите, пречеше на Клаус да различи лицата в залата и той виждаше само неясни очертания на хора. Граф Олаф имаше многобройни дълги монолози, които изпълняваше с превзети жестове и мимики. Като че ли никой не забелязваше, че през цялото време държи в ръката си радиостанция.
	Най-после започна да говори съдия Строус и Клаус видя, че тя чете направо от законника. Очите й искряха, а лицето й беше поруменяло — играеше за пръв път на сцена, прекалено увлечена по театъра, за да осъзнае, че е част от плана на Олаф. Тя говореше ли, говореше — как Олаф и Вайълет щели да се грижат един на друг в болест и здраве, в добри и лоши времена и повтаряше всички онези неща, които се казват на много хора, решили по една или друга причина да сключат брак.
	Когато завърши словото си, съдия Строус се обърна към Граф Олаф и го попита:
	— Вземате ли тази жена за своя законна съпруга?
	— Да — отговори Граф Олаф с усмивка.
	Клаус видя как Вайълет потръпна.
	— А _вие_ — продължи съдия Строус, обръщайки се към момичето, — вземате ли този мъж за свой законен съпруг?
	— Да — отвърна Вайълет.
	Клаус сви пестници. Сестра му беше казала „да“ в присъствието на съдия. След като подпишеше официалния документ, венчавката влизаше в законна сила. А сега Клаус можа да види, че съдия Строус взе документа от един актьор и го подаде на Вайълет да го подпише.
	— Да не си посмял да мръднеш — измърмори плешивият мъж на Клаус, който се сети за бедната Съни, провесена от върха на кулата, и застана неподвижно, докато гледаше как Вайълет поема едно дълго паче перо от Граф Олаф.
	Очите на Вайълет се разшириха, когато погледна надолу към документа, лицето й пребледня, а лявата й ръка трепереше, докато подписваше.


>	Глава тринайсета

	{img:neshtastnoto_nachalo_buket.png}
	— _А сега_, дами и господа — заяви Граф Олаф, като пристъпи напред и се обърна към публиката, — трябва да направя едно съобщение. Няма смисъл да продължаваме тазвечерното представление, защото неговата цел е постигната. Това не беше сцена от художествено произведение. Моята женитба с Вайълет Бодлер е напълно законна и сега аз съм във владение на цялото й богатство.
	Сред публиката прозвучаха ахкания и някои от актьорите се спогледаха смаяно. Явно не всички бяха посветени в плана на Олаф.
	— Не може да бъде! — извика съдия Строус.
	— Брачният закон в нашата страна е много прост — каза Граф Олаф. — Булката трябва да каже „да“ в присъствието на съдия като вас и да подпише обвързващия документ. А всички вие — тук Граф Олаф посочи публиката — сте свидетели.
	— Но Вайълет е дете! — възрази един от актьорите. — Тя няма нужната възраст, за да се омъжи.
	— Има я, щом законният й настойник е съгласен — отговори Граф Олаф, — а освен че съм неин съпруг, аз съм и неин законен настойник.
	— Обаче този лист не е официален документ! — каза съдия Строус. — Това е просто театрален реквизит!
	Граф Олаф взе хартията от ръката на Вайълет и я подаде на съдия Строус.
	— Мисля, че ако го разгледате внимателно, ще видите, че е официален документ, издаден от кметството.
	Съдия Строус пое листа в ръцете си и бързо го прочете. После, затворила очи, въздъхна тежко и се замисли със сбърчено чело. Клаус я наблюдаваше, питайки се дали това е изражението, което се изписва върху лицето на съдия Строус, докато разглежда дела във Върховния съд.
	— Прав сте — каза тя най-сетне на Граф Олаф, — за нещастие тази женитба е напълно законна. Вайълет каза „да“ и подписа този документ. Граф Олаф, вие сте съпруг на Вайълет и затова сте в пълно владение на нейното имущество.
	— Не може да бъде! — провикна се някой от публиката и Клаус позна гласа на господин Поу. Той изтича по стъпалата към сцената и взе документа от съдия Строус. — Това е отвратителна глупост.
	— Опасявам се, че тази отвратителна глупост е законна — каза съдия Строус. Очите й се наляха със сълзи. — Не мога да повярвам колко лесно се подведох — добави тя. — Никога не бих сторила нещо във ваша вреда, деца. _Никога._
	— _Наистина_ се подведохте лесно — потвърди Граф Олаф, хилейки се, а съдия Строус се разплака. — За мен беше детска игра да спечеля това богатство. А сега, ако бъдете така добри да ме извините, моята невяста и аз трябва да си отидем вкъщи за нашата първа брачна нощ.
	— Преди това пуснете Съни! — избухна Клаус. — Обещахте да я пуснете!
	— Какво е станало със Съни? — попита господин Поу.
	— Нищо, освен че в момента е с вързани ръце — отвърна Граф Олаф, — ако ми простите тази малка шегичка.
	Очите му блестяха, докато натискаше разни бутони по радиостанцията и чакаше да се обади кукоръкият мъж.
	— Ало? Разбира се, че съм аз, идиот такъв. Всичко мина по план. Извади Съни от кафеза и я донеси направо в театъра. Клаус и Съни имат да изпълнят няколко задачи, преди да си легнат. — Граф Олаф отправи предизвикателен поглед към Клаус. — Сега доволен ли си? — попита.
	— Да — отвърна Клаус тихо. Не беше доволен, естествено, обаче малката му сестричка поне не висеше вече от кулата.
	— Не мисли, че си в безопасност — прошепна плешивият мъж на Клаус. — Граф Олаф ще се погрижи по-късно за тебе и за сестрите ти. Не иска да го прави пред всички тия хора.
	Излишно беше да обяснява на Клаус какво има предвид с израза „ще се погрижи“.
	— Но аз _съвсем_ не съм доволен — обади се господин Поу. — Това е абсолютно зловещо. Това е напълно чудовищно. Това е финансово катастрофално.
	— Боя се, обаче — каза Граф Олаф, — че то е законно обвързващо. Утре, господин Поу, ще дойда в банката и ще изтегля цялото Бодлерово състояние.
	Господин Поу отвори уста, сякаш за да каже нещо, но вместо това се закашля. Няколко секунди кашля в носната си кърпа, докато всички го чакаха да заговори.
	— Няма да го допусна — изрече най-после господин Поу задъхано, бършейки устата си. — По никакъв начин няма да го допусна!
	— Боя се, че ще ви се наложи — отговори Граф Олаф.
	— Опася… опасявам се, че Олаф е прав — каза съдия Строус през сълзи. — Тази женитба е законно обвързваща.
	— Моля да ме извините — намеси се внезапно Вайълет, — но мисля, че може и да грешите.
	Всички се обърнаха да погледнат най-голямото сираче Бодлер.
	— Какво казахте, графиньо? — попита Олаф.
	— _Не съм_ ви никаква графиня — каза Вайълет троснато — дума, която тук означава „с крайно отегчен тон“. — Поне _мисля_, че не съм.
	— И защо така? — попита Граф Олаф.
	— Защото подписах документа собственоръчно, но не със своя подпис, както го изисква законът — отвърна Вайълет.
	— Какво искаш да кажеш? Всички те видяхме!
	Веждата на Граф Олаф почна да се вдига от гняв.
	— Боя се, че съпругът ти е прав, миличка — каза съдия Строус тъжно. — Няма смисъл да отричаш. Има прекалено много свидетели.
	— Както повечето хора — обясни Вайълет, — аз съм деснячка. Но подписах документа с лявата ръка.
	— _Какво?_ — кресна Граф Олаф. Той грабна листа от съдия Строус и го погледна. Очите му блестяха много силно. — Ти си _лъжкиня_! — изсъска той на Вайълет.
	— Не, не е — каза Клаус възбудено. — Спомням си, защото наблюдавах как й трепереше лявата ръка, докато се подписваше.
	— Невъзможно е да се докаже — възрази Граф Олаф.
	— Ако искате — каза Вайълет, — с удоволствие ще се подпиша пак на друг лист, първо — с дясната ръка, а после — с лявата. Тогава ще видим кой подпис прилича на този върху документа.
	— Някаква си дребна подробност, като тази с коя ръка си се подписала — рече Граф Олаф, — изобщо не е от значение.
	— Ако нямате нищо против, господине — обади се господин Поу, — бих предпочел съдия Строус да реши този въпрос.
	Всички погледнаха съдия Строус, която бършеше последните си сълзи.
	— Я да видим — каза тя тихо и пак затвори очи. Въздъхна тежко и сираците Бодлер и всички, на които те бяха симпатични, стаиха дъх, докато съдия Строус бърчеше чело и обмисляше напрегнато положението. Най-сетне се усмихна.
	— Ако Вайълет наистина е деснячка — каза предпазливо, — и е подписала документа с лявата си ръка, тогава следва подписът да не отговаря на изискванията на брачния закон. Законът казва ясно, че булката трябва собственоръчно да положи върху документа _своя_ подпис. Затова можем да заключим, че тази женитба е невалидна. Вайълет, ти _не си_ графиня, а вие, Граф Олаф, _не_ разполагате с Бодлеровото състояние.
	— Ура! — провикна се глас от публиката и няколко души изръкопляскаха.
	Ако не сте юристи, може да ви се стори странно, че планът на Граф Олаф се е провалил заради това, че Вайълет се е подписала с лявата ръка вместо с дясната. Но законите наистина са странно нещо. В една европейска страна например има закон, който задължава всички хлебари да продават хляба на една и съща цена. На някакъв остров има закон, който забранява на когото и да било да изнася плодове оттам. А в един град, не много далеч от мястото, където живеете, има закон, който не ме допуска на по-малко от осем километра разстояние от пределите му. Ако Вайълет беше подписала брачния договор с дясната си ръка, законът щеше да я превърне в една нещастна графиня, но тъй като бе подписала с лявата, тя остана — за свое облекчение — едно нещастно сираче.
	Добрата вест за Вайълет, брат й и сестричето й бе, естествено, лоша вест за Граф Олаф. Въпреки това той отправи към всички зловеща усмивка.
	— В такъв случай — каза на Вайълет, натискайки един бутон на радиостанцията си, — ти или ще се омъжиш отново за мен, и този път — както трябва, или аз ще…
	— Нийпо! — безпогрешно различимият глас на Съни надвика този на Граф Олаф и тя се запрепъва по сцената към сестра си и брат си.
	Кукоръкият мъж вървеше след нея, а неговата радиостанция бръмчеше и пращеше. Граф Олаф бе закъснял.
	— Съни! Ти си в безопасност! — извика Клаус и я прегърна.
	Вайълет се втурна към тях и двете по-големи бодлерчета се засуетиха около най-малкото.
	— Някой да й донесе нещо за ядене — каза Вайълет. — Трябва да е много гладна, след като е висяла толкова време от прозореца на кулата.
	— Торта! — изпищя Съни.
	— _Гррр!_ — ревна Граф Олаф.
	Той взе да снове напред-назад като животно в клетка и спря само за да насочи пръст към Вайълет.
	— Ти може да не си моя жена — каза, — но все още си моя дъщеря и…
	— Нима наистина мислите — обади се господин Поу с разярен глас, — че ще допусна да продължите да се грижите за тези три деца след вероломството, което видях тук тази вечер?
	— Сираците са мои — настоя Граф Олаф — и ще останат при мен. Няма нищо незаконно в това да искаш да се ожениш за някого.
	— Обаче _има_ нещо незаконно в това да провесиш малко дете от прозорец на кула — каза съдия Строус възмутено. — Вие, Граф Олаф, ще отидете в затвора, а децата ще живеят при мен.
	— Арестувайте го! — обади се глас от публиката и други хора подеха този вик.
	— Пратете го в затвора!
	— Той е зъл човек!
	— И ни върнете парите! Пиесата беше отвратителна!
	Господин Поу хвана Граф Олаф за мишницата и след кратък пристъп на кашлица заяви със суров глас:
	— В името на закона — арестуван сте!
	— О, съдия Строус! — възкликна Вайълет. — Сериозно ли мислите това, което казахте? Наистина ли можем да живеем при вас?
	— Разбира се, че е сериозно — отговори съдия Строус. — Много ви обикнах, деца, и се чувствам отговорна за вашето благополучие.
	— Може ли да използваме всеки ден библиотеката ви? — попита Клаус.
	— Може ли да ви помагаме в градината? — попита Вайълет.
	— Торта! — изпищя отново Съни и всички се засмяха.
	На това място в историята се чувствам задължен да я прекъсна и да ви предупредя за последен път. Както казах в самото начало, книгата, която държите в ръцете си, няма щастлив край. Сега може да ви се струва, че Граф Олаф ще отиде в затвора, а трите деца Бодлер ще живеят завинаги щастливо при съдия Строус, обаче не е така. Ако искате, може да затворите моментално книгата и да не прочетете нещастния край, който следва. Може да прекарате остатъка от живота си убедени, че бодлерчетата са възтържествували над Граф Олаф и са прекарали остатъка от живота си в къщата и библиотеката на съдия Строус, но историята не продължава така. Защото тъкмо когато всички се смееха на писъка на Съни за торта, важният наглед мъж с многото брадавици по лицето се промъкваше към таблото, от което се включваше осветлението в театъра.
	Мъжът светкавично щракна главния ключ, та цялото осветление угасна и театърът потъна в пълен мрак. Мигом настъпи суматоха и всички взеха да тичат насам-натам и да си подвикват един на друг. Актьори се спъваха в зрители. Зрители се спъваха в декори. Господин Поу сграбчи жена си, мислейки я за Граф Олаф. Клаус сграбчи Съни и я вдигна колкото можеше по-високо, за да не я стъпчат. Но Вайълет веднага разбра какво се е случило и предпазливо си проправи път до мястото, където помнеше, че е таблото. По време на представлението Вайълет беше наблюдавала внимателно как се управлява осветлението, като се бе старала да запомни всичко, в случай че тези уреди биха й свършили работа за някое изобретение. Беше убедена, че ако намери ключа, ще може да пусне осветлението. Протегнала напред ръце сякаш е сляпа, Вайълет прекоси сцената, заобикаляйки предпазливо мебели и стреснати актьори. В тъмнината Вайълет имаше вид на призрак, както се движеше бавно по сцената с бялата си булчинска рокля. После, тъкмо когато достигна ключа, Вайълет почувства нечия ръка върху рамото си. Някаква фигура се наведе над нея и прошепна в ухото й:
	— Ще сложа ръка на богатството ви, дори ако е последното нещо, което ще направя — изсъска гласът. — И когато го спипам, ще убия със собствените си ръце тебе, брат ти и сестра ти.
	Вайълет извика от ужас, но завъртя ключа. Целият театър бе залян от светлина. Всички примигваха и се оглеждаха. Господин Поу пусна жена си. Клаус сложи Съни на пода. Обаче никой не държеше Вайълет за рамото. Граф Олаф беше изчезнал.
	— Къде отиде той? — провикна се господин Поу. — Къде отидоха _всички_?
	Децата Бодлер се огледаха и видяха, че не само Граф Олаф се беше изпарил, но и съучастниците му — мъжът с брадавиците, кукоръкият мъж, плешивият мъж с дългия нос, огромният човек, който не приличаше нито на мъж, нито на жена, и двете белолики жени — всички бяха изчезнали заедно с Граф Олаф.
	— Трябва да са изтичали навън — каза Клаус, — докато беше още тъмно.
	Господин Поу тръгна напред, а съдия Строус и децата го последваха. Далеч, далеч надолу по улицата успяха да видят дълъг черен автомобил, който се отдалечаваше в нощта. Може би в него се возеха Граф Олаф и съучастниците му. А може би не. Но във всеки случай той зави край един ъгъл и изчезна в тъмния град, докато децата гледаха, без да продумат.
	— Проклетия! — каза господин Поу. — Избягаха. Но не се тревожете, деца, ще ги хванем. Незабавно ще се обадя в полицията.
	Вайълет, Клаус и Съни се спогледаха и знаеха, че работата не е тъй проста, както си я мисли господин Поу. Граф Олаф щеше да се укрие старателно, докато планира следващия си ход. Той беше прекалено хитър, за да бъде заловен от хора като господин Поу.
	— Хайде, да се прибираме у дома, деца — каза съдия Строус. — Можем да се тревожим за това утре сутринта, след като ви приготвя хубава закуска.
	Господин Поу се закашля.
	— Почакайте една минутка — каза той, вперил поглед в земята. — Съжалявам, че трябва да ви кажа това, деца, обаче не мога да допусна да бъдете отгледани от някого, който не е ваш роднина.
	— Какво? — извика Вайълет. — След всичко, което съдия Строус направи за нас?
	— Без нея и нейната библиотека никога нямаше да разгадаем плана на Граф Олаф — каза Клаус. — Без съдия Строус щяхме да сме мъртви.
	— Може и така да е — отвърна господин Поу — и аз благодаря на съдия Строус за нейното благородство, обаче завещанието на родителите ви е недвусмислено. Трябва да бъдете осиновени от роднина. Тази вечер ще останете у дома при мен, а утре ще отида в банката и ще обмисля какво да правя с вас. Съжалявам, но това е положението.
	Децата погледнаха съдия Строус, която въздъхна тежко и прегърна поред всяко бодлерче.
	— Господин Поу е прав — каза тя тъжно. — Той трябва да уважи волята на родителите ви. Нима не искате да изпълните желанието на родителите си, деца?
	Вайълет, Клаус и Съни си представиха своите любящи родители и повече от всякога им се прииска пожарът да не беше избухвал. Никога, никога не бяха се чувствали тъй самотни. Толкова силно желаеха да живеят при тази мила и благородна жена, но знаеха, че това просто не може да стане.
	— Предполагам, че сте права, съдия Строус — каза Вайълет най-после. — Много ще ни липсвате.
	— Вие също ще ми липсвате — отговори тя и очите й отново се наляха със сълзи.
	После тримата прегърнаха за последен път съдия Строус и тръгнаха с господин и госпожа Поу към колата им. Сираците Бодлер, настанени на задната седалка, се обърнаха и се загледаха през стъклото в съдия Строус, която плачеше и им махаше. Пред тях бяха притъмнелите улици, където беше избягал Граф Олаф, за да крои нови подлости. Зад тях остана милата съдийка, която тъй живо се бе заинтересувала от трите деца. На Вайълет, Клаус и Съни им се струваше, че господин Поу, изпълнявайки закона, е взел неправилно решение, като ги лишава от възможността за един щастлив живот със съдия Строус и ги повежда към незнайно бъдеще с някой незнаен роднина. Те не го проумяваха, но както при много злополучия в живота това, че не проумяваш нещо, не означава, че то не е така. Бодлерчетата се сгушиха, за да се защитят от студения нощен въздух, и продължиха да махат през задния прозорец. Колата се отдалечаваше ли, отдалечаваше, докато съдия Строус се превърна просто в една точица сред мрака, а на децата им се струваше, че се движат в неправилна — думата „неправилна“ тук означава „съвсем, съвсем погрешна и причиняваща много страдания“ — посока.
	{img:neshtastnoto_nachalo_teatyr.png}


>	До моя любезен редактор

	Пиша Ви от лондонския клон на Херпетологичното дружество, където се опитвам да открия какво е станало със сбирката от влечуги на доктор Монтгомъри Монтгомъри след трагичните събития, настъпили, докато той се грижеше за сираците Бодлер.
	Един мой сътрудник ще постави малка непромокаема кутия в телефонната кабина на хотел „Електра“ в 23 часа следващия четвъртък. Моля, вземете я преди полунощ, за да не попадне в неподходящи ръце. В кутията ще намерите моето описание на тези ужасни събития, озаглавено „ВИВАРИУМЪТ С ВЛЕЧУГИТЕ“, както и карта на Противния път, касета с филма „Зомбита в снега“ и рецептата на доктор Монтгомъри за торта с кокосов крем. Освен това успях да издиря една от малкото снимки на доктор Ла Фрофаг, с цел да помогна на господин Хелкуист за илюстрациите му.
	Помнете, че Вие сте последната ми надежда най-после да бъдат разказани на обществеността историите за сираците Бодлер.

@	С полагаемото се уважение,
@	{img:neshtastnoto_nachalo_signature.png}
@	Лемъни Сникет
