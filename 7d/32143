P>
	Далечен път през нивите поела,
	напразно мислеше, че аз съм лош.
	Светулка залепих на твойто чело,
	да осветиш съня на тая нощ.

	А ти пошепна, сякаш каза клетва:
	— Засвети ли светулка през нощта,
	настава време за голяма жетва
	и трябва да се жъне радостта.

	Вървеше тихо ти до мен — узряла,
	все още недокоснат житен клас.
	Сама светулка, над света изгряла,
	за жътва ме зовеше в тоя час.

	Житата се покланяха на тебе,
	заслушани в далечен, земен звън.
	Сънувах клас, роден от мирис хлебен,
	и исках да не свършва тоя сън.

	И исках птица да люлее люлка,
	пътека под дървета да трепти
	и тази първа, чакана светулка
	от твойто чело да не отлети.
P$
