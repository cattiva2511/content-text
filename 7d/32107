P>
	Като гора душата своя крие,
	изправена високо над балкана.
	Ще ми покаже своята магия,
	но иска аз заложник да й стана.

	Като небе далечно е безкрайна,
	което под звездите се синее.
	Ще ми открие нежната си тайна,
	но иска винаги да съм при нея.

	Като в море — при нея всичко има,
	което няма и всемира даже.
	Ще ми покаже красота незрима,
	но иска от брега да се откажа.

	Като земя е тя — от пръст, от време,
	която много надалече свети.
	Ще позволи аз всичко да си взема,
	но иска да й дам затуй сърцето.

	Гора, Небе, Море, Земя… Всемира
	в една усмивка топла е пред мене.
	Какво ли ми остава да избирам?
	Аз притежавам цялата вселена.
P$
