P>
	Старите другари подариха
	на рождения ми ден пейзаж
	с малък ручей и дървета тихи.
	А навънка —
	от балкана наш,
	двеста ручея за мен запяха.
	Те се спускаха от рид на рид
	и се вливаха под мойта стряха
	през прозореца открит.
	Всеки искаше да ме обсеби
	с нещо свое, умно и добро.
	А пък аз си мислех все за тебе.
	Само ти ми подари перо.

	Улици събираха навънка
	сънищата първи на града,
	птици чупеха черупки тънки
	в своите възкръснали гнезда.
	Цялата земя бе полетяла
	над гори от думи
	и сребро.

	Само ти ме бе разбрала
	и затуй ми подари перо.
P$
