P>
	Загледан в тези кръгове годишни,
	аз мисля си през всеки нов сезон —
	защо не могат срещите предишни
	да идват по един и същ закон.

	През всички кръговрати да преминат,
	през цвят и дъжд, през слънце и през сняг,
	а изтече ли първата година,
	отново всичко да се връща пак.

	Една ли си отиде безутешна,
	да идва друга, като следващ дъжд.
	Отново всички срещи да се срещнат,
	да се запомнят всички наведнъж.

	А ето ги, отиват си, изгарят.
	Една остава до последен час,
	която никога не се повтаря
	и само тя е вечната за нас.
P$
