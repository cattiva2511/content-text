P>
	Незабравимо искаш да остане
	изминалото време — преживяно,
	наричано през всички нощи: звездно.
	А то невидимо, полека чезне.

	Най-светлата пътека избледнява,
	най-младата надежда остарява,
	над най-голямото трева израства,
	над най-горещото денят угасва.

	Какви неведоми за нас обрати!
	Защо се помни винаги сълзата,
	а не смеха, догонил ветровете?
	Защо греха, а не съня ни свети?

	Защо се помни тъжната раздяла,
	а срещата отвъд света е спряла?…
	Незабравима болката остава.
	А всичко друго бавно се забравя.
P$
