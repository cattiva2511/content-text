P>
	Аз назаем не съм те прегръщал
	и назаем не съм те мечтал,
	всяка ласка под брой да ми връщаш.
	Мен ми стига, че нещо съм дал.
	Може днес да не дойдеш на среща,
	но след ден,
	но след два,
	но след три
	да потрепне в душата ти нещо
	и за мен да преминеш гори,
	над които небето поклаща
	обгорено от бури платно.
	Може дълго писма да не пращаш,
	но да сложиш две думи в едно,
	та за двеста писма да вълнува
	и за двеста да има цена.
	Може само веднъж да целуваш,
	ала тази целувка една
	до последния ден да гори,
	до последния дъх… и до гроба.

	Стига заеми! Стига везни.

	Искам обич за обич.
P$
