>	Първа книга
>	Крадливата сврака
>	юни-юли 1984 година

>>	1.
>>	Птицата с пружината във вторник
#	Шест пръста и четири гърди

	Когато телефонът звънна, бях в кухнята — правех спагети и си свируках заедно с увертюрата на „Крадливата сврака“ от Росини, която излъчваха по една от радиостанциите на къси вълни, най-съвършената музика за варене на спагети!
	Реших да не вдигам телефона не само защото спагетите бяха почти готови, но и защото под диригентството на Клаудио Абадо Лондонският симфоничен оркестър тъкмо достигаше музикалната кулминация. Накрая обаче се видях принуден да се обадя. Можеше да е някой, който ме търси да ми съобщи, че ми е намерил работа. Намалих котлона, отидох в хола и вдигнах слушалката.
	— Десет минути, ако обичате — каза жената в другия край.
	Помня гласове, но този не ми беше познат.
	— Моля? Кого търсите?
	— Вас, естествено. Десет минути, ако обичате. Предостатъчно, за да се разберем взаимно.
	Гласът бе гърлен и тих, но иначе не правеше впечатление с нищо.
	— Да се разберем взаимно ли?
	— Да разберем чувствата си.
	Извърнах се и надзърнах през вратата на кухнята. Над тенджерата със спагетите се виеше красива пара, Клаудио Абадо още дирижираше „Крадливата сврака“.
	— Извинявайте, но точно сега готвя спагети. Бихте ли позвънили по-късно?
	— Спагети ли? Какви спагети в десет и половина сутринта?
	— Не е ваша работа — отвърнах. — Аз решавам какво и кога да ям.
	— Така е. Ще звънна по-късно — рече жената глухо и безизразно.
	Понякога леката промяна в настроението прави чудеса с гласа.
	— Я чакайте — казах аз. — Ако това е някакъв нов търговски номер, хич не си правете труда. Безработен съм. Не купувам нищо.
	— Не се притеснявайте. Знам.
	— Знаете ли? Какво знаете?
	— Че сте безработен. Ето това знам. Вървете при чудните си спагети.
	— Кой, по дяволите…
	Жената затвори.
	Нямах на кого да си излея гнева, затова се вторачих в слушалката в ръката си, докато не се сетих за спагетите. Върнах се в кухнята, угасих котлона и излях съдържанието на тенджерата в голяма цедка. Заради телефонния разговор спагетите бяха омекнали и вече не бяха al dente*, но ударът не беше смъртоносен. Започнах да ям… и да мисля.
	[* Леко недоварени (итал.). — Б.пр.]
	Да се разберем взаимно? Да разберем чувствата си за десет минути? Какви ги говореше тая жена? Дали някой не ме взима на подбив? Или е нова търговска хватка. При всички положения няма нищо общо с мен.
	После се настаних с библиотечния роман на канапето в хола, от време на време поглеждах към телефона. Какво толкова имаше да разбираме един за друг за десет минути? Какво могат двама души да разберат един за друг за десет минути? Сега всъщност си давах сметка, че непознатата е била ужасно сигурна за тези десет минути: това бе първото, излязло от устата й. Да си рече човек, че девет минути не стигат, а единайсет са твърде много. Все едно готвиш спагети al dente.
	Вече не ме свърташе. Реших да погладя ризи. Правя го винаги когато съм объркан. Това ми е стар навик. Разделям работата на дванайсет етапа, започвам от яката (откъм вътрешната страна) и завършвам с маншета на левия ръкав. Последователността винаги е същата и си броя наум всеки от етапите. Иначе не върши работа.
	Изгладих три ризи, проверих ги за гънки и ги сложих на закачалки. След като изключих ютията и я прибрах заедно с дъската за гладене в килера в коридора, мислите ми се бяха поизбистрили.
	Тъкмо тръгнах да си налея в кухнята чаша вода, когато телефонът иззвъня отново. Поколебах се за миг, после реших да вдигна. Ако пак се обажда онази жена, ще й кажа, че гладя, и ще затворя.
	Този път беше Кумико. Часовникът на стената показваше единайсет и половина.
	— Как си? — попита ме тя.
	— Добре — отговорих — олекна ми, когато чух гласа на жена си.
	— Какво правиш?
	— Тъкмо изгладих.
	— Какво се е случило?
	В гласа й долових напрежение. Кумико знаеше какво означава да гладя.
	— Нищо. Просто изгладих няколко ризи. — Седнах и преместих слушалката от лявата в дясната си ръка. — Защо се обаждаш?
	— Можеш ли да пишеш поезия? — попита тя.
	— Поезия!
	Поезия ли? Наистина ли ме пита за поезия?
	— Познавам издателката на списание за момичета. Търсят човек, който да преглежда и да редактира стихове на читатели. И всеки месец да пише кратко стихче за първата страница. За такава лесна работа парите са добри. На непълен работен ден е. Готови са да осигуряват и работа на хонорар, ако човекът…
	— Лесна работа ли? — прекъснах я аз. — Я чакай. Аз си търся работа като юрист, а не като поет.
	— Мислех, че в гимназията си пописвал.
	— Писал съм, разбира се, за училищния стенвестник: кой отбор се е класирал на първо място в шампионата по футбол и как учителят по физика е паднал по стълбите и са го откарали в болница… такива неща. А не поезия. Не мога да пиша поезия.
	— Да де. Но аз ти говоря не за истинска поезия, а за стихчета за гимназистки. Не е речено да влизат в литературната съкровищница. Можеш да го правиш със затворени очи. Толкова ли не разбираш?
	— Виж какво, не мога да пиша поезия… със затворени или с отворени очи. Не съм го правил никога и нямам намерение да започвам тепърва.
	— Добре — каза с едва загатнато съжаление Кумико. — Но е трудно да ти се намери работа като юрист.
	— Знам. Затова съм впрегнал всичките си връзки. Тази седмица все някой ще се обади. Ако пак не намеря нищо, ще се хвана с друго.
	— Добре, ти си знаеш. Между другото, какъв ден сме днес? Кой ден от седмицата?
	Съсредоточих се и отвърнах:
	— Вторник.
	— В такъв случай нали ще отскочиш до банката да платиш газта и телефона?
	— Разбира се. Тъкмо се канех да пазарувам за вечеря.
	— Какво смяташ да готвиш?
	— Още не знам. Ще се сетя нещо, докато пазарувам.
	Известно време Кумико мълча.
	— Сега, като се замисля — подхвана тя отново сериозно, — не е чак толкова спешно да си намираш работа.
	Завари ме неподготвен.
	— Защо? — възкликнах аз. Дали днес женската половина на човечеството не се е наговорила да ме изненадва по телефона? — Рано или късно ще спрат да ми плащат помощи за безработни. Не може цял живот да не работя.
	— Така е, но на мен ми вдигнаха заплатата, печеля и от хонорари, заделили сме малко пари, ако караме по-пестеливо, все ще се справим. Наистина не е спешно. Неприятно ли ти е да си стоиш вкъщи и да вършиш домакинската работа? В смисъл този живот дотяга ли ти чак толкова?
	— Не знам — признах си аз.
	Наистина не знаех.
	— Добре, не бързай, помисли — рече жена ми. — А, да, котаракът прибра ли се?
	Котаракът. Не се бях сещал за него цяла сутрин.
	— Не — отвърнах. — Още не се е прибрал.
	— Защо не го потърсиш из квартала? Няма го вече цяла седмица.
	Изсумтях нехайно и пак преместих слушалката в лявата си ръка. Кумико продължи:
	— Почти сигурна съм, че е в празната къща в другия край на уличката. Онази с каменната птица в двора. Виждала съм го няколко пъти там.
	— В края на уличката ли? Кога си ходила натам? Не си ми споменавала…
	— Уф! Трябва да приключваме. Имам много работа. И не забравяй за котарака.
	Жена ми затвори. Отново се усетих, че съм се вторачил в слушалката. После я оставих върху вилката.
	Какво ли беше накарало Кумико да мине по уличката? За да излезе от нас на нея, би трябвало да се прекачи през циментовия зид. А нямаше никакъв смисъл да го прави.
	Отидох в кухнята да си налея чаша вода, после излязох на верандата, за да проверя чинийката на котарака. Купчинката сардини от предната вечер си стоеше недокосната. Не, котаракът не се беше прибрал. Застанах на верандата и погледнах към малката ни градина, огряна от слънцето на ранното лято. Не че градината ни вдъхваше някаква духовна утеха. Слънцето проникваше в нея съвсем за кратко, затова пръстта вечно бе черна и влажна, а колкото до цветя, те се свеждаха до няколко посърнали хризантеми в единия ъгъл, но аз не обичам хризантеми. Наблизо имаше няколко дървета, от които се разнасяше механичният писък на птица, която сякаш навиваше пружина. Наричахме я птицата с пружината. Измисли го Кумико. Не знаехме каква птица е и как изглежда, това обаче изобщо не я вълнуваше. Всеки ден тя долиташе в дърветата в квартала и започваше да навива пружината в притихналия ни малък свят.
	И така, трябваше да ходя и да издирвам котарака. Винаги съм обичал котки. А този котарак го обичах особено много. Обаче котките си имат свой начин на живот. Не са глупави. Ако котката изчезне, значи е решила да отиде някъде. После се връща, щом се умори или огладнее. Но колкото да угодя на Кумико, трябваше да отида и да потърся нашия котарак. А и нямах какво по-интересно да правя.

	* * *

	В началото на април напуснах юридическата кантора, където бях започнал работа след дипломирането си. Не че имах някаква причина. Там ми харесваше. Не беше интересно, но с прилична заплата и обстановката в кантората беше приятелска.
	Работех — меко казано — като професионално момче за всичко. И се справях чудесно. Трябва да отбележа, че наистина имам дарба за такива задължения. Схватлив и о`правен съм, никога не се оплаквам, здраво съм стъпил на земята. Точно заради това, когато съобщих, че напускам, старши съдружникът (бащата в семейната кантора, където като съдружник участваше и синът) стигна дотам да ми предложи малко увеличение на заплатата.
	Въпреки това напуснах. И то не с цел да осъществя някакви свои надежди или очаквания. Изобщо не възнамерявах например да се затворя у дома и да уча за изпитите за адвокатската колегия. Бях по-сигурен от всякога, че не искам да ставам адвокат. Не желаех обаче да оставам и в кантората. Ако смятах да напускам, беше точно подходящият момент. Останех ли още малко там, щях да се закотвя чак до пенсия. В края на краищата бях вече на трийсет години.
	Докато вечеряхме, съобщих на Кумико, че смятам да напусна работа. Тя отвърна с: „Ясно.“ Не знаех какво има предвид, но известно време не каза нищо повече. Аз също мълчах, докато жена ми не рече:
	— Щом искаш да напуснеш, направи го. Животът си е твой, живей го, както сметнеш за добре.
	Каза само това, после се зае да вади съсредоточено с пръчиците за хранене костите на рибата и да ги слага отстрани на чинията.
	Като редактор в списание за здравословно хранене печелеше доста, понякога приятели от други списания й даваха и работа на хонорар, от която тя си докарваше добри странични доходи. (Беше завършила художествено оформление и си бе мечтала да стане илюстраторка на свободна практика.) Освен това, ако напуснех, известно време щях да получавам помощи за безработни. А това означаваше, че дори и да си остана у дома и да върша домакинската работа, пак щяхме да разполагаме с достатъчно средства и за такива малки удоволствия като ресторант, и за химическо чистене, и за други разноски, та начинът ни на живот нямаше да се промени съществено.
	Затова напуснах кантората.

	* * *

	Подреждах покупките в хладилника, когато телефонът иззвъня. Този път сякаш звънеше някак нетърпеливо. Тъкмо бях свалил найлоновата опаковка на соевото сирене и го бях сложил внимателно на масата, за да не се разлее саламурата. Отидох в хола и вдигнах слушалката.
	— Вече би трябвало да сте приключили със спагетите — каза жената.
	— Точно така. Но сега трябва да си потърся котарака.
	— Сигурна съм, че това може да почака десет минути. Не е като да готвиш спагети.
	Кой знае защо, просто не можах да й затворя. Нещо в гласа й привлече вниманието ми.
	— Добре, но не повече от десет минути.
	— Сега вече ще се разберем — рече тя спокойно и сигурно.
	Усетих как се разполага удобно на фотьойла и кръстосва крака.
	— Питам се какво можете да разберете за десет минути.
	— Десет минути може и да са повече, отколкото си мислите — отвърна жената.
	— Сигурна ли сте, че ме познавате?
	— Разбира се, че ви познавам. Срещали сме се стотици пъти.
	— Къде? Кога?
	— Някъде някога — отговори тя. — Но ако започна да обяснявам, десет минути изобщо няма да ни стигнат. Важно е времето, с което разполагаме сега. Настоящето. Не сте ли съгласен?
	— Може би. Но ми се ще да ми докажете, че наистина ме познавате.
	— Как да ви докажа?
	— На колко години съм например?
	— На трийсет — отвърна тя на мига. — На трийсет години и два месеца. Това достатъчно ли е?
	Направо ме смая. Очевидно ме познаваше, аз обаче изобщо не помнех гласа й.
	— Сега е ваш ред — продължи тя като първа изкусителка.
	— Опитайте се да си представите как изглеждам. По гласа. На колко години съм. Къде се намирам. Как съм облечена. Хайде!
	— Нямам представа — признах си аз.
	— Нищо, опитайте — подкани жената.
	Погледнах си часовника. Беше минала само една минута и пет секунди.
	— Нямам представа — повторих аз.
	— Тогава нека ви помогна — предложи непознатата. — В леглото съм. Току-що излизам от банята, гола съм.
	О, страхотно! Телефонен секс.
	— Или предпочитате да облека нещо? Нещо дантелено. Или да обуя чорапи. Така по-добре ли ще бъде?
	— Все едно. Правете каквото искате — отговорих аз. — Ако ви харесва, облечете нещо. Ако искате, стойте гола. Извинявайте, но не проявявам интерес към такива телефонни игри. Имам предостатъчно…
	— Десет минути — повтори жената. — Нищо няма да ви стане от десет минути. В живота ви няма да зейне дупка. Само ми отговорете на въпроса. Как предпочитате, да съм гола или да облека нещо? Имам каквото пожелаете. Черни дантелени бикини…
	— Останете гола.
	— Добре. Искате ме гола.
	— Да. Гола. Така е добре.
	Четири минути.
	— Косъмчетата между краката ми са още влажни — продължи жената. — Не се подсуших добре. О, колко съм влажна! Топла и влажна! Космите са меки. Прекрасни, меки и черни. Докоснете ме.
	— Вижте какво, съжалявам, но…
	— И отдолу. Там е толкова топло, като току-що сварен крем. Топло. Ммм. И краката ми. Как според вас са разположени краката ми? Десния съм го свила в коляното, а левият е леко встрани. Като стрелките на часовник, когато е десет и пет.
	От гласа й схванах, че не лъже. Краката й наистина са в положението на стрелките на часовник, когато е десет и пет, между тях е топло и влажно.
	— Докоснете устните — подкани ме жената. — Баааавно. А сега ги разтворете. Така. Бавно, бавно. Помилвайте ги с пръсти. О, бавно. А сега с другата ръка хванете лявата ми гърда. Поиграйте си с нея. Помилвайте я. Нагоре. И стиснете леко зърното. Още веднъж. И пак. И пак. Докато ме възбудите така, че да съм на ръба на оргазма.
	Затворих, без да казвам нито дума. Излегнах се на канапето, вперих очи в часовника и въздъхнах тежко. Бях говорил близо шест минути с жената.
	След десет минути телефонът пак иззвъня, но аз не вдигнах. Звъня петнайсет пъти. След като спря, стаята се изпълни със студена глуха тишина.

	* * *

	Малко преди два часа се прекатерих през циментовия зид и се озовах на уличката — по-точно на онова, което наричахме „уличка“. Всъщност не беше „уличка“ в истинския смисъл на думата, но за онова, което беше, като че ли няма дума. Не беше „път“, не беше и „пътека“. „Пътят“ би трябвало да има начало и край и ако тръгнеш по него, да те отвежда някъде. А нашата „уличка“ си нямаше нито начало, нито край. Не можеше да се нарече и задънена улица — в тях поне се влиза отнякъде. Уличката беше задънена и в двата края. Хората в квартала я наричаха „уличка“ просто за удобство. Беше дълга към двеста метра и лъкатушеше между задните дворове на къщите от двете й страни. Беше широка най-много метър и на няколко места трябваше да вървиш на една страна, за да се промушиш между оградите, изпречили се на пътя ти, или нещата, които хората бяха изнесли тук.
	Разправяха — всъщност разправял ми е вуйчо, който ни преотстъпи къщата за символичен наем, — че навремето уличката е имала и начало, и край и е скъсявала пътя между две улици. Но по време на бързия икономически растеж от средата на петдесетте години по празните парцели от двете й страни започнали да никнат нови къщи, които завземали малко по малко уличката, докато тя не се превърнала в тясна пътека. Хората не обичат непознати да им минават толкова близо до къщите и дворовете и скоро единият край на пътеката бил затворен, по-точно препречен със скромна ограда. После някой от местните жители решил да си разшири двора и напълно запечатал единия край на уличката с циментов зид. Сякаш в отговор на това в другия край се появила преграда от бодлива тел, така че да не влизат и кучета. Съседите не възроптали, защото уличката била безполезна — всички били доволни от тази допълнителна защита срещу престъпници. В този си вид мястото прилича на изоставен изкуствен канал, то е неизползваемо, нещо като буферна зона между две редици къщи. Паяците плетяха из буренака лепкавите си мрежи.
	Защо ли Кумико е идвала тук? Самият аз бях минавал по уличката най-много два пъти, а и жена ми се страхуваше от паяци. Но както и да е, беше ме помолила да потърся по уличката котарака и щях да го направя. Ако разберях нещо по-късно, тогава щях да му мисля. Беше далеч по-приятно да се разхождам, отколкото да стоя у дома и да чакам телефонът да иззвъни.
	Острата слънчева светлина на ранното лято изпълваше уличката с черните сенки на клоните, надвесени над нея. Нямаше вятър, който да ги полюшне, и сенките приличаха на неизличими петна, на които е отредено да си останат отпечатани завинаги върху паважа. На това място сякаш не проникваха никакви звуци. Имах усещането, че чувам как стръкчетата трева дишат в слънчевата светлина. По небето се носеха няколко облачета с прецизни и точни очертания като на облаците по средновековните гравюри. Виждах всичко с такава ужасна яснота, че моето собствено тяло ми се струваше някак смътно, безгранично, носещо се във въздуха… и горещо!
	Бях с тениска, тънък памучен панталон и маратонки, но докато вървях под лятното слънце, усетих как под мишниците и в падинката между гърдите ми избива лека пот. Тениската и панталонът бяха в кашона с летни дрехи, тази сутрин ги извадих, така че още излъчваха острата миризма на нафталин.
	Къщите покрай уличката спадаха към две ясно разграничени категории: по-стари и строени наскоро. По-новите бяха по-малки, съответно с по-малки дворове. Сушилките с пране тук-там стърчаха над уличката и се налагаше да се промушвам през прегради от хавлиени кърпи, чаршафи и бельо. Иззад някои от задните стени ясно се чуваха включени телевизори и как някой пуска водата в тоалетната, миришеше на готвено.
	За разлика от тях по-старите къщи почти не даваха признаци на живот. Бяха оградени с добре разположени храсти и жив плет, между които зървах спретнато поддържани градини.
	В ъгъла на една от тях имаше кафява изсъхнала коледна елха. Друга градина беше превърната в бунище за всевъзможни играчки, очевидно останки от няколко детства. Имаше триколки, обръчи за хвърляне, пластмасови мечове, гумени топки, кокалени кукли и малки бейзболни бухалки. В една от градините видях обръч на баскетболен кош, в друга — красиви шезлонги, наредени около керамична масичка. Белите столове бяха целите в кал, сякаш никой не е сядал на тях от месеци, дори от години. Плотът на масата беше обсипан с лилави магнолиеви листенца, откъснати от дъждовете.
	През остъклена алуминиева врата зърнах хол. Вътре имаше кожено канапе и фотьойли към него, голям телевизор, масичка (на която бяха сложени аквариум с тропически рибки и някакви спортни купи) и лампион. Стаята приличаше на декор за телевизионна драма. В друга градина на видно място се възправяше голяма кучешка колиба, вратата й зееше и вътре нямаше куче. Мрежата на вратата се беше издула, сякаш обитателят на колибата я беше напъвал с месеци от вътрешната страна.
	Празната къща, за която ми беше казала Кумико, се падаше точно до двора с кучешката колиба. Беше достатъчно само да я погледна, за да разбера, че вътре няма никакви обитатели, и то от доста време. Двуетажна къща, сравнително нова, но дървените капаци на прозорците бяха прогнили, а металният корниз на втория етаж беше целият в ръжда. Отпред се виждаше хубава градинка, насред която наистина имаше каменна птица. Намираше се върху висок постамент, заобиколена от избуяли бурени. Дългите вейки на златника почти докосваха краката на птицата. Самата птица — нямах представа каква е — беше разперила криле, сякаш искаше час по-скоро да изчезне от това неуютно място. Ако не се брои изваянието, градината не бе украсена с нищо. Отстрани на къщата бяха събрани един върху друг стари пластмасови столове и до тях имаше храст азалия, цъфнал с яркочервени цветове, които изглеждаха странно неестествени. Останалото беше в бурени.
	Облегнах се на мрежестата ограда, която ми стигаше до гърдите, и се взрях в градината. Тук би трябвало да е същински рай за котките, сега обаче котки не се виждаха. На телевизионната антена върху покрива беше кацнал самотен гълъб, който огласяше пейзажа с монотонното си гукане. Сянката на каменната птица падаше разцепена върху буренака наоколо.
	Извадих от джоба си лимонов бонбон, развих го и го сложих в устата си. Когато напуснах кантората, реших, че точно това е моментът да откажа цигарите, но сега винаги носех със себе си пакетче лимонови бонбони. Кумико заяви, че съм се пристрастил към тях, и ме предупреди, че скоро всичките ми зъби ще са с кариеси, но аз не можех без лимоновите бонбони. Докато стоях и наблюдавах градината, гълъбът върху телевизионната антена продължаваше да гука и гука точно като чиновник, който подпечатва кочан с квитанции. Не знам колко съм стоял, облегнат на оградата, но помня, че когато устата ми се напълни с лепкавата сладост на бонбона, го изплюх на земята. Тъкмо бях преместил поглед към сянката на каменната птица, когато установих, че някой отзад ме вика.
	Обърнах се и видях, че в градината оттатък уличката стои момиче. Дребно, с вързана на конска опашка коса. Беше със слънчеви очила с кехлибарени рамки и светлосиня тениска без ръкави. Дъждовният сезон бе приключил току-що, а момичето вече имаше по тънките си ръце хубав равномерен тен. Едната й китка беше в джоба на късите панталони, с другата се опираше върху бамбуковата портичка, която й стигаше до кръста. Деляха ни само три-четири крачки.
	— Горещо — каза ми момичето.
	— Да, горещо — потвърдих аз.
	След тази кратка размяна на мнения момичето продължи да стои и да ме гледа. После извади от джоба на панталона си кутия цигари „Хоуп“, издърпа една и я пъхна между устните си. Устата й беше малка, горната устна леко издадена напред. Момичето драсна клечка кибрит и запали цигарата. Когато понаклони глава на една страна, видях красиво гладко ухо, сякаш току-що направено и обточено със светъл мъх.
	Момичето угаси с рязко движение клечката кибрит и издуха с издадени устни дима. После ме погледна така, сякаш е забравило, че и аз съм там. От тъмните огледални стъкла на слънчевите очила не виждах очите му.
	— Някъде наблизо ли живеете? — попита момичето.
	— Ъхъ.
	Понечих да махна с ръка към нас, но толкова много бях заобикалял, че в момента не знаех накъде точно се пада. Затова показах напосоки.
	— Търся си котарака — обясних и изтрих потната си длан о панталона. — Няма го от една седмица. Някъде тук са го виждали.
	— Какъв котарак?
	— Голям. На кафяви ивици. С подвито връхче на опашката.
	— Името?
	— Нобору. Нобору Ватая.
	— Не, не вашето. На котарака.
	— Точно това е името на котарака.
	— О! Виж ти!
	— Всъщност така се казва шуреят ми. Решихме, че котаракът прилича на него. И го кръстихме така — на шега.
	— По какво прилича на него?
	— Не знам. Като цяло. Начинът, по който стъпва. И гледа нахакано като него.
	Момичето се усмихна за пръв път и ми се стори с много по-детски вид, отколкото в началото. Едва ли беше на повече от петнайсет-шестнайсет години. Малко издадената й горна устна се изви чудновато. Сякаш чух глас: „Докосни ме“, гласа на жената от телефона. Избърсах с ръка потта по челото си.
	— Котарак на кафяви ивици с подвита опашка — каза момичето. — Хм. Има ли нашийник?
	— Да, черен, срещу паразити.
	Момичето помисли малко, без да сваля ръка от портичката. После хвърли фаса и го смачка със сандала си.
	— Май съм го виждала — рече тя. — За опашката не помня, но беше кафяв тигров котарак, като че ли с нашийник.
	— Кога?
	— Кога ли? Хм. Най-много преди три-четири дни. Дворът ни е нещо като магистрала за съседските котки. Всички минават през нас от Такитани за Мияваки.
	Момичето посочи празната къща, където каменната птица още бе с разперени криле, високият златник се къпеше в слънцето на ранното лято, а гълъбът върху телевизионната антена продължаваше да гука монотонно.
	— Хрумна ми нещо — оповести момичето. — Защо не почакате в нашата градина? Всички котки минават през нас, за да отидат у Мияваки. Че ако някой ви види да се навъртате на уличката, може да се обади в полицията. Няма да е за пръв път.
	Аз се поколебах.
	— Не се притеснявайте — каза тя. — Сама съм. Двамата можем да поседим на слънце и да почакаме, докато котаракът се появи. Аз ще помагам. Имам страхотно зрение.
	Погледнах си часовника. Два и двайсет и шест. Единственото, което имах да свърша, докато се мръкне, бе да прибера прането и да направя вечерята.
	Влязох през портичката и тръгнах след момичето по моравата. То накуцваше леко с десния крак. След няколко крачки спря и се извърна към мен.
	— Паднах от мотоциклет — обясни така, сякаш не се е случило нищо особено.
	В единия край на моравата се извисяваше голям дъб. Под дървото имаше два шезлонга, на единия беше метната синя хавлиена кърпа. На другия бяха оставени неразпечатана кутия цигари „Хоуп“, пепелник и запалка, списание и огромен касетофон. От него долиташе хардрок музика, пусната тихо. Момичето го изключи, после махна нещата от шезлонга, за да седна, и ги пусна в тревата. От шезлонга виждах двора на празната къща: каменната птица, златника, мрежестата ограда. Момичето сигурно ме беше наблюдавало през цялото време, докато съм стоял там.
	Дворът на тази къща беше много голям. По широката полегата морава тук-там имаше дървета. Вляво от шезлонгите слънцето напичаше сухото дъно на голямо езеро с циментов кант. Зеленикавият му цвят подсказваше, че не бе пълнено отдавна. Седяхме с гръб към къщата, която се виждаше през дърветата. Не беше нито голяма, нито натруфена като архитектура. Само дворът създаваше впечатлението за простор и бе подреден и в добър вид.
	— Какъв голям двор — отбелязах, след като се огледах. — Сигурно се поддържа трудно.
	— Сигурно.
	— Като малък работех във фирма за косене на морави.
	— Виж ти!
	Момичето явно не се вълнуваше от морави.
	— Винаги ли сте сама тук? — попитах го аз.
	— Да. Винаги. Само сутрин и вечер идва домашна помощница. През деня съм сама. Искате ли нещо разхладително? Имаме бира.
	— Не, благодаря.
	— Наистина ли? Не се притеснявайте.
	Поклатих глава.
	— Не ходите ли на училище?
	— А вие не ходите ли на работа?
	— Нямам работа.
	— Уволнили ли са ви?
	— Нещо такова. По-точно напуснах сам преди няколко седмици.
	— Каква работа?
	— Бях момче за всичко в една юридическа кантора. Ходех по разни държавни учреждения, за да вадя или да предавам документи, да проверявам съдебни решения, да завеждам искове, ей такива неща.
	— Но сте напуснали.
	— Да.
	— А жена ви работи ли?
	— Да, работи.
	Гълъбът от другата страна на уличката явно бе спрял да гука и бе изчезнал някъде. Внезапно забелязах, че всичко наоколо тъне в тишина.
	— Котките минават ето оттам — рече момичето и посочи другия край на моравата. — Виждате ли пещта за отпадъци в двора на Такитани? Там се провират под оградата, минават напряко през тревата и се промушват през портичката от другата страна. Винаги минават по един и същ път.
	Момичето закрепи слънчевите очила на челото си, присви очи, взря се в двора и пак си сложи очилата, като издиша облак тютюнев дим. Междувременно успях да видя, че под лявото му око има трисантиметрова рана — вероятно белегът щеше да остане за цял живот. Момичето сигурно носеше тъмните очила, за да я скрие. Лицето му не беше особено красиво, но бе някак привлекателно, вероятно заради живите очи и необичайната форма на устните.
	— Знаете ли за Мияваки? — попита то.
	— Не знам нищо — отвърнах.
	— Живееха в празната къща. Много симпатично семейство. Имаха две дъщери, и двете учеха в частни девически училища. Господин Мияваки имаше верига семейни ресторанти.
	— Защо вече не живеят тук?
	— Може би е задлъжнял. Направо си избягаха, вдигнаха се и се изнесоха за една нощ. Някъде преди около година. Зарязаха къщата да се руши, превърнала се е в свърталище на котките. Мама все роптае.
	— Толкова много котки ли има вътре?
	Стиснало цигарата между устните си, момичето погледна небето.
	— Какви ли не. Някои са с проскубана козина, други с по едно око… а вместо второто се червенее гола плът. Ужас!
	Аз кимнах.
	— Имам една роднина с по шест пръста на всяка ръка. Малко по-голяма е от мен. До кутрето има още един пръст, мъничък като на новородено. Научила се е да го свива и повечето хора не забелязват. Много е красива.
	Отново кимнах.
	— Как мислите, дали се предава по наследство? Как му викаха… а, по кръвна линия.
	— Не разбирам много от наследственост.
	Момичето млъкна. Аз смучех лимонов бонбон и се взирах в котешката пътека. Досега не се бе появила нито една котка.
	— Сигурен ли сте, че не искате нещо за пиене? — попита момичето. — Аз ще си взема една кока-кола.
	Казах, че не ми се пие.
	Тя стана от шезлонга и накуцвайки, се скри между дърветата. Взех от тревата списанието и го разлистих. За огромна моя изненада се оказа мъжко, от онези лъскавите, които излизат веднъж месечно. Жената на постера беше с тънки бикини, през които прозираха цепката и срамните й косми. Седеше на табуретка, краката й разкрачени под странен ъгъл. Сложих с въздишка списанието на тревата, кръстосах ръце върху гърдите си и пак загледах котешката пътека.

	* * *

	Мина много време, докато момичето се върне с колата в ръка. Жегата ме смазваше. Седях на слънцето и усещах как мозъкът ми се разтапя. Нямах никакво желание да мисля.
	— Я ми кажете — подхвана момичето предишния разговор. — Ако сте влюбен в някое момиче и се окаже, че то е с шест пръста, какво ще направите?
	— Ще го продам на цирка — отговорих аз.
	— Вярно?
	— Не, разбира се — рекох аз. — Шегувам се. Едва ли ще ми пречи.
	— Дори и да има опасност децата ви също да се родят с шест пръста?
	Позамислих се.
	— Не, наистина няма да ми пречи. Какво толкова, че има един пръст повече?
	— А ако е с четири гърди?
	Отново се замислих.
	— Не знам.
	Четири гърди ли? Това можеше да продължава вечно. Реших да сменя темата.
	— На колко години сте? — попитах аз.
	— На шестнайсет — отвърна момичето. — Наскоро имах рожден ден. От тази година уча в гимназия.
	— Отдавна ли отсъствате?
	— Ако се движа много, кракът ме боли. И с тоя белег под окото. В моето училище ни държат ужасно строго. Ако разберат, че съм паднала от мотоциклет, ще почнат да ми опяват. Затова се правя на „болна“. Може да повторя годината. И без това не бързам да премина в следващия клас.
	— А, ясно.
	— Както и да е, значи казвате, че нямате нищо против да се ожените за момиче с шест пръста, но не и за момиче с четири гърди…
	— Не съм казвал такова нещо. Казах, че не знам.
	— Защо не знаете?
	— Не знам… трудно ми е да си го представя.
	— Можете ли да си представите човек с шест пръста?
	— Определено. Предполагам, че да.
	— А защо не можете да си представите с четири гърди? Каква е разликата?
	Отново се позамислих, но не успях да намеря отговор.
	— Прекалено много въпроси ли задавам?
	— Така ли ви казват?
	— Да, понякога.
	Пак се извърнах към котешката пътека. Какво, да го вземат мътните, търся тук? Не се беше появила нито една котка. Все така кръстосал ръце на гърдите си, затворих очи за около трийсетина секунди. Усещах как по различни части на тялото ми избива пот. Слънцето ме напичаше с необяснима тежест. Всеки път, когато момичето раздвижеше чашата, ледът в нея звънтеше като звънец на крава.
	— Поспете, ако ви се спи — прошепна момичето. — Ще ви събудя, щом се появи някоя котка.
	Кимнах мълком, без да отварям очи.
	Въздухът беше застинал. Не се чуваха никакви звуци. Гълъбът беше изчезнал отдавна. Продължавах да си мисля за жената от телефона. Наистина ли я познавах? В гласа и в начина й на говорене нямаше нищо познато. Тя обаче определено ме познаваше. Все едно гледах картина на Де Кирико: дългата сянка на жената се бе разпростряла през празната улица право към мен, макар и самата жена да се намираше много далеч от пределите на съзнанието ми. Звънецът до ухото ми продължаваше да звънти и звънти.
	— Спите ли? — попита момичето толкова тихо, та не бях сигурен, че съм чул него.
	— Не, не спя — отговорих аз.
	— Може ли да седна по-близо? Така… ще ми бъде по-лесно да говоря тихо.
	— Нямам нищо против — казах, без да отварям очи.
	То придърпа шезлонга, докато той не се удари със сухо дървено тракане в моя.
	Странно, в зависимост от това дали очите ми бяха отворени или затворени, гласът на момичето звучеше съвсем различно.
	— Може ли да говоря? Наистина съвсем тихо, а вие няма нужда да отвръщате. Можете дори да спите. На мен не ми пречи.
	— Говорете си — казах аз.
	— Когато хората умират, е страхотно.
	Сега устата й беше точно до ухото ми и думите проникваха вътре в мен заедно с топлия й, влажен дъх.
	— В смисъл? — попитах аз.
	Момичето долепи пръст до устните ми, сякаш за да ги запечата.
	— Без въпроси — каза то. — И не отваряйте очи. Чухте ли?
	Кимнах съвсем леко.
	Момичето махна пръст от устните ми и го премести върху китката ми.
	— Защо ли нямам скалпел! Щях да направя разрез и да погледна вътре. Не, не в трупа… а в самата смърт. Сигурна съм, че има нещо такова. Нещо кръгло и размекнато, като топка за софтбол с твърда малка сърцевина от мъртви нерви. Искам да я извадя от мъртвеца, да я разрежа и да я разгледам. Винаги съм се питала какво ли представлява. Може би цялата е твърда като паста за зъби, засъхнала вътре в тубичката. Точно така, не мислите ли? Не, не ми отговаряйте. Отвън е мека, но по-навътре става все по-твърда. Искам да разрежа кожата, да извадя меката част, със скалпела и с нещо като шпатула да проникна вътре: размекнатата част става все по-твърда, докато не стигнеш мъничката сърцевина. Тя е съвсем малка, като сачма, и наистина е твърда. Нещо такова, нали? — момичето се прокашля няколко пъти. — Напоследък си мисля само за това. Сигурно защото всеки ден имам много време за убиване. Когато нямаш работа, мислите те отнасят надалеч, наистина много надалеч… толкова надалеч, че не можеш да ги последваш до края.
	Момичето махна пръст от китката ми и си допи колата. Разбрах, че чашата е празна, от звука на леда.
	— Не се притеснявайте за котарака… аз гледам. Ще ви кажа, ако Нобору Ватая се появи. Не отваряйте очи. Сигурна съм, че Нобору Ватая се разхожда някъде тук. Всеки момент ще изскочи. Ще дойде. Знам, че ще дойде… през тревата, под оградата, пътьом ще поспре да подуши цветята и малко по малко ще се приближи. Представете си го по този начин.
	Опитах се да си представя котарака, ала в съзнанието ми изникна само нещо като размазана снимка с осветление отзад. Слънчевата светлина, която проникваше през клепачите ми, разсейваше и разклащаше вътрешния ми мрак и от това ми бе невъзможно да си представя ясно котарака. Пред очите ми изникваше нещо като несполучлив портрет, странен, изкривен образ, който по някои особености приличаше на оригинала, но в който липсваха най-важните части. Не се сещах дори как изглежда котаракът, когато се движи.
	Момичето отново сложи пръст върху китката ми и с върха му нарисува някакъв знак с неясни очертания. В отговор в съзнанието ми започна да нахлува нов вид мрак, различен от мрака, който бях усетил преди това. Вероятно се унасях. Не исках, но ставаше независимо от мен. Тялото ми беше като труп, като чужд труп, който хлътва надолу в брезента на шезлонга.
	В мрака видях четирите крака на Нобору Ватая, четири тихи кафяви крака, четири меки лапи с издути възглавнички като от каучук, които стъпваха нечуто някъде по земята.
	Но къде ли?
	„Ще отнеме само десет минути“ — каза жената по телефона.
	Не, тя определено грешеше. Понякога десет минути не са десет минути. Те могат да се разтягат и да се свиват. Знаех го със сигурност.

	* * *

	Когато се събудих, бях сам. Момичето беше изчезнало от шезлонга, който още докосваше моя. Хавлиената кърпа и цигарите си бяха тук, но чашата и касетофона ги нямаше.
	Слънцето бе започнало да се снишава на запад, върху коленете ми бе пропълзяла сянката на един от клоните на дъба. Часовникът ми показваше четири и петнайсет. Изправих гръб на шезлонга и се огледах. Широка морава, сухо езеро, ограда, каменна птица, златник, телевизионна антена. И все още никаква следа от котарака. И от момичето.
	Взрях се в котешката пътека и зачаках момичето да се върне. Минаха десет минути, а не се появиха нито котаракът, нито момичето. Нищо не помръдваше. Имах чувството, че докато съм спал, съм остарял неимоверно.
	Станах от шезлонга и погледнах към къщата, където нямаше никакви признаци на човешко присъствие. Остъклените врати отразяваха ослепителното западно слънце. Отказах се да чакам — прекосих моравата и се прибрах по уличката у нас. Не бях намерил котарака, но бях направил всичко по силите си.

	* * *

	Вкъщи прибрах прането и се заех да подготвям продуктите за леката вечеря. В пет и половина телефонът иззвъня дванайсет пъти. Дори след като спря да звъни, звукът му продължи да се носи из вечерния здрач вътре в къщата като прах, който се рее във въздуха. Часовникът върху масата почукваше с върховете на зъбните си колелца в прозрачното тяло, плаваше из пространството.
	Защо да не напиша стихотворение за птицата с пружината? Това ми хрумна, но не можех да измисля началото. А и дали гимназистките щяха да се зарадват на стихотворение за птица с пружина?

	* * *

	Кумико си дойде в седем и половина. От един месец си идваше все по-късно. Вече не бе необичайно да се появява след осем, понякога дори след десет. Сега си стоях вкъщи и се грижех за домакинската работа, така че не й се налагаше да бърза. Хората в редакцията не достигаха, а и един от колегите й беше в болнични.
	— Извинявай — каза жена ми. — Работата край няма, а това девойче, дето е на непълен работен ден, не става за нищо.
	Отидох в кухнята да направя вечерята: риба, запържена в масло, салата и супа мисо. Кумико седна на кухненската маса и ме загледа.
	— Къде беше в пет и половина? — попита ме тя. — Звънях да ти кажа, че ще закъснея.
	— Маслото беше свършило. Излязох да купя — излъгах аз.
	— Ходи ли до банката?
	— Разбира се.
	— А котаракът?
	— Не го намерих. Отидох, както ми каза, до празната къща, но никакъв го няма там. Обзалагам се, че е забягнал по-далеч.
	Жена ми не отговори.
	Когато след вечеря се изкъпах, тя седеше на тъмно в хола. Беше се сгърбила и със сивата си риза в мрака приличаше на забравен багаж.
	Както си бършех косата, седнах на канапето срещу Кумико.
	Тя каза с глас, който почти не се чуваше:
	— Сигурна съм, че котаракът е мъртъв.
	— Я не се занасяй — отвърнах аз. — Сигурно се забавлява някъде. Скоро ще огладнее и ще се прибере. Не помниш ли, че и друг път се е случвало. Когато живеехме в Коенджи…
	— Този път е различно — възрази жена ми. — Този път грешиш. Знам. Котаракът е мъртъв. Гние някъде в тревата. Погледна ли в тревата пред празната къща?
	— Не. Тя може и да е празна, но е на някого. Не е редно да взема току-така да лазя.
	— Къде тогава си търсил котарака? Сигурна съм, че дори не си и опитал. Затова не си го намерил.
	Въздъхнах и продължих да си бърша косата. Понечих да кажа нещо, но си замълчах — забелязах, че Кумико плаче. Беше си разбираемо: жена ми обичаше котарака. Бяхме го взели малко след като се оженихме. Метнах хавлиената кърпа в коша с мръсните дрехи в банята и отидох да си взема от кухнята студена бира. Какъв тъп ден: тъп ден от тъп месец от тъпа година.
	Къде си, Нобору Ватая? Дали птицата не е забравила да ти навие пружината?
	Думите изникнаха в съзнанието ми като стихове:
P>
	Къде си,
	Нобору Ватая?
	Дали птицата не е забравила
	да ти навие пружината?
P$
	Тъкмо преполових бирата, и телефонът иззвъня.
	— Ще вдигнеш ли? — провикнах се към мрака в хола.
	— Не — отвърна жена ми. — Вдигни ти.
	— Не искам.
	Телефонът продължи да звъни и да раздвижва прахта, която се носеше из мрака. Никой не каза и дума. Аз продължих да си пия бирата, Кумико продължи да плаче беззвучно. Преброих двайсет иззвънявания и се отказах. Нямаше смисъл да броя до безкрай.


>>	2.
>>	Пълнолуние и слънчево затъмнение
#	За конете, които мрат по конюшните

	Възможно ли е изобщо да разбереш докрай друг човек?
	Дори и да вложим огромна енергия, време и усилия, за да опознаем някого, накрая дали сме се доближили изобщо до неговата същност? Втълпяваме си, че го познаваме добре, но дали знаем нещо съществено за когото и да било?
	Замислих се не на шега за тези неща една седмица след като напуснах юридическата кантора. Никога дотогава — никога през целия си живот — не бях умувал над такива въпроси. Защо ли? Вероятно защото бях прекалено зает просто да живея. Бях прекалено зает да мисля за себе си.
	Точно както повечето важни неща по света започват с някаква дреболия, и аз се замислих за това по някакъв несъществен повод. Една сутрин, след като Кумико закуси набързо и отиде на работа, аз сложих прането в пералнята, оправих леглото, измих чиниите и пуснах прахосмукачката. Сетне с котарака до мен седнах на верандата и прегледах обявите за намаления и работа. След като обядвах, отидох до супермаркета. Напазарувах за вечеря и от щанда с преоценени стоки взех препарат за миене на съдове, хартиени салфетки и тоалетна хартия. Като се прибрах, подготвих продуктите за вечеря и докато чаках Кумико да си дойде от работа, се излегнах с книга в ръка на канапето.
	Бях безработен съвсем отскоро и установих, че такъв живот ми действа освежаващо. Край на претъпканото метро, с което ходех на работа, край на срещите с хора, с които не ми се срещаше. И най-хубавото, можех да чета която книга поискам когато поискам. Нямах представа колко ще продължи този спокоен живот, но поне след първата седмица той ми харесваше и аз правех всичко възможно да не мисля за бъдещето. Това беше най-страхотната ваканция в живота ми. Все някога щеше да свърши, но дотогава имах намерение да й се наслаждавам.
	Онази вечер обаче не бях в състояние да се отдам на радостта от четенето, защото Кумико закъсня след работа. Никога не се прибираше след шест и половина, а ако смяташе, че ще се забави и десетина минути, задължително ме предупреждаваше. Беше си такава: прекалено съзнателна. Онзи ден обаче беше изключение. Мина седем, а Кумико още не си беше дошла, не се беше и обадила. Месото и зеленчуците бяха нарязани и чакаха, за да сготвя веднага щом жена ми се прибере. Не че щях да правя угощение: смятах да запържа нарязано на късчета телешко с кромид лук, зелени чушки, зелен фасул, малко сол, черен пипер, соев сос и малко бира: рецепта от ергенските ми дни. Оризът беше сварен, супата мисо бе стоплена, зеленчуците бяха нарязани и разположени на отделни купчинки в голяма чиния, оставаше само да ги сложа в тигана. Липсваше единствено Кумико. Бях толкова гладен, че ми идеше да си приготвя моята порция и да я изям сам, но не можех да го сторя. Струваше ми се нечестно.
	Седях на масата в кухнята, отпивах от бирата и дъвчех омекнали солети, които бях намерил в дъното на шкафа. Гледах как малката стрелка на часовника пъпли и подминава бавно чертичката между седем и осем.
	Беше минало девет, когато жена ми се прибра. Изглеждаше капнала от умора. Очите й бяха кървясали: лош знак. Винаги когато очите й бяха зачервени, се случваше нещо лошо.
	„Добре де — помислих си, — не губи самообладание, дръж се естествено и непринудено, не повишавай тон. Не си изпускай нервите.“
	— Извинявай — каза Кумико. — Тая работа край няма. Мислех да ти се обадя, но все изникваше нещо.
	— Не се притеснявай, всичко е наред — отвърнах възможно най-нехайно.
	И наистина не й се сърдех. И на мен ми се беше случвало доста често. Понякога си е тежко да ходиш на работа, това не е някакво мило преживяване като например да избереш в градината най-красивата роза за настиналата си баба и да прекараш деня с нея на две пресечки от къщи. От време на време се налага да се вършат неприятни неща, да се общува с неприятни хора и все нямаш възможност да звъннеш вкъщи. Трябват ти някакви си трийсетина секунди, за да кажеш: „Така и така, тази вечер ще закъснея“, има телефони навсякъде, а ти просто не успяваш.
	Заех се с готвенето: включих газта, налях олио в тигана. Кумико си взе бира от хладилника и чаша от шкафа, огледа набързо какво готвя и без да казва и дума, седна на кухненската маса. Виждах по израза й, че бирата не й се услажда.
	— Трябваше да вечеряш без мен — каза жена ми.
	— Не се притеснявай. Не бях много гладен.
	Докато пържех месото и зеленчуците, Кумико отиде в банята. Чух я как си мие лицето и зъбите. След малко тя излезе от банята, носеше нещо. Тоалетната хартия и книжните салфетки, които бях купил от супермаркета.
	— Защо си купил това? — попита уморено жена ми.
	Погледнах я, както държах тигана. После извърнах очи към кутията със салфетките и пакета тоалетна хартия. Не разбирах какво ми говори.
	— В какъв смисъл? Най-обикновени салфетки и тоалетна хартия. Имаме нужда от такива неща. Не че са ни свършили, просто да си чакат реда, нищо няма да им стане.
	— Разбира се, че няма да им стане. Но защо трябваше да купуваш точно сини салфетки и тоалетна хартия на цветчета?
	— Не те разбирам — казах аз, като се опитах да се овладея. — Бяха преоценени. Носът ти няма да посинее от сините салфетки. Какво толкова?
	— Как какво! Не понасям сини салфетки и тоалетна хартия на цветчета. Толкова ли не знаеш?
	— Не, не знам — потвърдих аз. — И защо не ги понасяш?
	— Откъде да знам защо не ги понасям? Просто не ги понасям, точка. Ти не понасяш калъфи за телефон, термоси на цветчета и разкроени джинси с капси, не понасяш да си лакирам ноктите. Дори ти не можеш да кажеш защо. Въпрос на вкус.
	Всъщност можех да обясня защо не понасям всички тези неща, но не го направих, разбира се.
	— Добре де — казах. — Въпрос на вкус. Но нима твърдиш, че през шестте години, откакто сме се оженили, не си купувала нито веднъж сини салфетки и тоалетна хартия на цветчета?
	— Никога. Нито веднъж.
	— Сериозно?
	— Да, сериозно. Купувам само бели, жълти или розови салфетки. И никога, ама никога не купувам тоалетна хартия с разни шарки по нея. Изумена съм, че си живял през цялото това време с мен и не си го забелязал.
	И аз бях изумен, че от шест години нито веднъж не съм ползвал сини салфетки и тоалетна хартия на шарки.
	— И понеже стана дума, нека ти кажа — продължи жена ми. — Направо ненавиждам телешко, пържено със зелени чушки. Толкова ли не знаеш?
	— Не, не знам — отвърнах аз.
	— Е, така е. И не ме питай защо. Просто не понасям миризмата на месо и чушки, които се пържат заедно в един тиган.
	— Нима твърдиш, че за шест години никога не си готвила телешко заедно със зелени чушки?
	Кумико поклати глава.
	— Ям зелени чушки в салата. Пържа телешко с кромид лук. Но никога не съм ги готвила заедно.
	Въздъхнах тежко.
	— Не ти ли се е струвало странно? — попита жена ми.
	— Дали ми се е струвало странно ли? Дори не съм забелязал — отвърнах аз и се позамислих: да се сетя дали, откакто съм се оженил, съм ял някога телешко, пържено със зелени чушки.
	Беше невъзможно, разбира се, да си спомня.
	— Живееш с мен от толкова време, а почти не ми обръщаш внимание — укори ме жена ми. — Мислиш единствено за себе си.
	— Я чакай — рекох й аз, като угасих газта и оставих тигана върху печката. — Дай да не преувеличаваме. Може и да си права. Може би наистина не съм обръщал достатъчно внимание на неща като салфетки, тоалетна хартия, телешко и зелени чушки. Но това не означава, че не съм обръщал внимание на теб. Пет пари не давам какви са на цвят хартиените салфетки. Е, сигурно ще ми стане малко неприятно, ако са черни, но ми е все едно дали са бели, или сини. Същото важи за телешкото и зелените чушки. Заедно, поотделно, чудо голямо! Дори и никой по земята да не пържи никога вече телешко заедно със зелени чушки, хич не бих забелязал. Това няма нищо общо с теб, със същността ти, с онова, което превръща Кумико в Кумико. Не съм ли прав?
	Вместо да отговори, жена ми изпи на две големи глътки бирата и се вторачи в празната бутилка.
	Изсипах съдържанието на тигана в кофата за отпадъци. Толкова по въпроса за телешкото, зелените чушки, лука и зеления фасул. Странно. В един миг храна, в следващия — боклук. Отворих си бира и отпих направо от бутилката.
	— Защо го направи? — попита жена ми.
	— Нали го мразиш.
	— Можеше да го изядеш.
	— Изведнъж ми се отяде.
	Тя сви рамене.
	— Щом така предпочиташ.
	Сложи ръце върху масата и отпусна глава върху тях. Известно време остана така. Не виждах дали плаче, дали спи. Погледнах празния тиган върху печката, погледнах Кумико и си изпих бирата. Направо да полудееш. На кого му пука за някаква си тоалетна хартия и зелени чушки?
	Но отидох при жена си и я прегърнах през раменете.
	— Добре де — рекох й. — Сега вече разбрах. Никога повече няма да купувам сини салфетки и тоалетна хартия на цветчета. Обещавам. Утре ще ги занеса в супермаркета и ще се опитам да ги върна. Ако не ми ги сменят, ще ги изгоря в двора. Ще хвърля пепелта в морето. И занапред никакво телешко със зелени чушки. Никога повече. Много скоро миризмата ще се разнесе и ние вече няма да мислим за това. Нали?
	Но жена ми продължи да мълчи. Искаше ми се да изляза и да се поразходя един час, а когато се върна, да я заваря весела, но знаех, че няма да стане. Трябваше лично да оправя положението.
	— Виж какво, уморена си — продължих аз. — Почини си малко и ще излезем да хапнем пица. Кога за последно сме яли пица? С аншоа и лук? Ще си разделим една. Нищо няма да ни стане, ако от време на време вечеряме навън.
	Но и това не помогна. Кумико остана със захлупена в ръцете си глава.
	Не знаех какво още да кажа. Седнах и я погледнах през масата. Изпод късата й черна коса се подаваше едното й ухо. Беше с обица, която не бях виждал дотогава, малка и златна, във формата на рибка. Къде ли ги е купила? Пушеше ми се. Представих си как вадя от джоба си цигарите и запалката, как слагам между устните си цигара и я паля. Дръпнах толкова дълбоко, че си напълних дробовете. И ме удари тежката миризма на телешко, пържено със зелени чушки. Умирах от глад.
	Погледът ми падна върху календара на стената. На него бяха отбелязани фазите на луната. Наближаваше пълнолуние. Ами да: някъде по това време на Кумико й идваше мензисът.
	Едва след като се ожених, проумях, че съм жител на Земята, третата планета от Слънчевата система. Живеех на Земята, тя се въртеше около Слънцето, а около нея се въртеше Луната. И да ми харесваше, и да не ми харесваше, това щеше да продължава цяла вечност (или времето, което можем да наречем вечност, сравнено с моя живот). Онова, което ме караше да възприемам нещата по този начин, бе невероятната точност на двайсет и девет дневните менструационни цикли на жена ми. Те съответстваха напълно на изтъняването и нарастването на Луната. А мензисът й винаги беше тежък. Няколко дни преди това тя ставаше раздразнителна или потисната. Така нейният цикъл ставаше и мой. Трябваше да внимавам точно по това време на месеца да не създавам излишни неприятности. Преди да се оженим, почти не бях забелязвал фазите на Луната. Случвало ми се е да я зърна на небето, но никога не съм се замислял за формата й. А сега тя не ми излизаше от главата.
	Преди Кумико бях имал и други жени, всяка от които имаше, разбира се, своя цикъл. Някои го караха тежко, други — леко, при някои приключваше за три дни, при други — за повече от седмица, на някои им идваше редовно, на други им закъсняваше по десет дни, от което аз направо се паникьосвах, някои жени ставаха кисели, на други почти не им влияеше. Но преди да се оженя за Кумико, не бях живял с жена. Дотогава циклите в природата се свеждаха до смяната на годишните времена. През зимата си вадех якето, през лятото беше време за сандали. След като се ожених, не само заживях с друг човек, но и се сдобих с нова представа за цикличността: фазите на Луната. Само веднъж мензисът на Кумико не дойде няколко месеца, през които тя беше бременна.
	— Извинявай — вдигна очи към мен жена ми. — Не исках да си го изкарвам на теб. Уморена съм и съм вкисната.
	— Няма нищо, не се притеснявай — уверих я аз. — Когато си уморена, все трябва да си го изкараш на някого. За да ти олекне.
	Кумико си пое дълбоко въздух, позадържа го и го издиша.
	— Ами ти? — попита тя.
	— Какво аз?
	— Ти не си го изкарваш на никого, когато си уморен. А аз си го изкарвам. Защо така?
	Поклатих глава.
	— Не съм и забелязал — отвърнах. — Странно.
	— Може би имаш вътре в себе си някакъв дълбок кладенец, в които изкрещяваш: „Кралят има магарешки уши!“, и всичко отново е наред.
	Позамислих се.
	— Може би — съгласих се с нея.
	Кумико взе празната бирена бутилка. Загледа се в етикета, после в гърлото, след това започна да я върти с пръсти.
	— Идва ми мензисът — оповести тя. — Сигурно заради това съм толкова вкисната.
	— Знам — казах аз. — Не се притеснявай. Не си единствената. По пълнолуние измират безброй коне.
	Жена ми махна ръка от бутилката, отвори уста и ме погледна.
	— Това пък откъде ти хрумна?
	— Завчера го прочетох във вестника. Мислех да ти кажа, но съм забравил. Беше интервю с някакъв ветеринарен лекар. Фазите на Луната влияели изключително силно на конете и физически, и емоционално. Щом наближи пълнолуние, мозъчните им вълни направо побесняват и животните биват нападнати от какви ли не здравословни проблеми. После в самата нощ много от тях се поболяват и повечето умират. Никой не знае какво всъщност става, но статистиката го доказва. По пълнолуние ветеринарите не мигват по цяла нощ, затрупани са с работа.
	— Интересно — отбеляза Кумико.
	— А при слънчево затъмнение става още по-страшно. Направо трагедия за конете. Нямаш представа колко много коне умират в ден с пълно слънчево затъмнение. Та мисълта ми е, че точно в този миг някъде по света умират коне. В сравнение с това не е болка за умиране да си изкараш яда на някого. Не се притеснявай. Мисли за конете, които измират. Представи си как лежат под пълната луна върху сламата в някоя конюшня, как по устата им е избила пяна и те се гърчат в предсмъртни мъки.
	Кумико като че ли наистина се замисли за конете, издъхващи в конюшните.
	— Е, длъжна съм да призная — рече тя с нотка на примирение, — че можеш да продадеш на всеки всичко.
	— Ами в такъв случай върви се преоблечи и да идем да хапнем пица — подканих аз.

	* * *

	Онази нощ лежах до Кумико в затъмнената спалня, гледах тавана и се питах какво ли всъщност знам за тази жена. Часовникът показваше два. Кумико спеше непробудно. Сетих се в тъмното за сините салфетки, за тоалетната хартия на шарки, за телешкото и зелените чушки. Бях живял през цялото това време с жена си, без и да подозирам, че тя мрази тези неща. Сами по себе си те не бяха от значение. Глупост някаква. Нещо, на което човек се смее и не го прави на въпрос. Чудо голямо, спречкали сме се, след ден-два няма и да помним.
	Не беше обаче така. Случилото се ме притесняваше по някакъв странен нов начин, пречеше ми като малка рибя кост, заседнала на гърлото. Може би точно това е смъртоносният удар. Или неговото начало. Може би стоя на прага на нещо важно, а вътре се простира свят, който принадлежи само на Кумико, огромен свят, който никога не бях познавал. Представях си го като грамадна тъмна стая. Стоя вътре със запалка в ръка и мъничкият й пламък осветява само педя-две от помещението.
	Дали някога щях да видя останалото? Или щях да остарея, без да разбера що за човек е Кумико? Ако това ме чака, какъв е смисълът на брачния ми живот? Какъв е смисълът на живота изобщо, ако спя в едно легло с човек, когото не познавам?

	* * *

	Ето за какво си мислех онази нощ, ето за какво продължих да си мисля от време на време и дълго след това. Чак доста по-късно проумях, че съм намерил пътя към корена на проблема.


>>	3.
>>	Шапката на Малта Кано
#	Шербетени цветове, Алън Гинзбърг и кръстоносците

	Тъкмо си правех обяд, когато телефонът иззвъня отново. Бях отрязал две филии хляб, бях ги намазал с масло и горчица, бях сложил отгоре кръгчета домат и сирене, бях ги подредил върху дъската и точно се канех да ги разрежа по средата, когато телефонът иззвъня.
	Изчаках да иззвъни три пъти и разрязах сандвича наполовина. После го преместих върху чиния, избърсах ножа, прибрах го в чекмеджето с приборите и си налях от кафето, което бях затоплил.
	Телефонът продължи да си звъни. Може би петнайсет пъти. Предадох се и вдигнах. Предпочитах да не го правя, но можеше да се обажда Кумико.
	— Ало! — каза женски глас, който не бях чувал никога. Не беше нито на Кумико, нито на непознатата, която се бе обадила завчера, докато си правех спагети. — Бих искала да разговарям с господин Тору Окада — съобщи гласът така, сякаш четеше текст.
	— Аз съм — отвърнах аз.
	— Съпругът на Кумико Окада?
	— Същият — потвърдих аз. — Кумико Окада ми е жена.
	— И по-големият брат на госпожа Окада се казва Нобору Ватая, нали?
	— Да — рекох с достойно за възхищение самообладание. — Нобору Ватая е по-големият брат на жена ми.
	— Казвам се Кано, господине.
	Зачаках да продължи. Това, че най-неочаквано бе отворила дума за по-големия брат на Кумико, ме накара да наостря уши. Почесах се по тила с горния край на молива, оставен до телефона. Минаха пет, ако не и повече секунди, а жената продължаваше да мълчи. От слушалката не долиташе никакъв звук, сякаш непознатата я бе затулила с длан и говореше с някого до себе си.
	— Ало — казах аз притеснен.
	— Извинявайте, господине — изпелтечи гласът на жената. — Във всеки случай разрешете да ви се обадя по-късно.
	— Я чакайте — възкликнах аз. — Това е…
	В този миг връзката прекъсна. Погледнах слушалката, после пак я долепих до ухото си. Нямаше никакво съмнение: непознатата беше затворила.
	Леко изнервен се върнах на масата в кухнята, изпих си кафето и си изядох сандвича. Когато телефонът беше иззвънял, си мислех за нещо, но вече не помнех за какво. Бях държал в дясната ръка ножа, готов да разрежа сандвича на две, и определено си бях мислил за нещо. За нещо важно. Нещо, за което се мъчех безуспешно да се сетя от много време. Беше ми хрумнало точно когато се бях готвил да разрежа сандвича на две, но сега не бях в състояние да си го припомня. Пак опитах, докато дъвчех сандвича. Но то си бе отишло. Беше се върнало в тъмните кътчета на съзнанието ми, където бе живяло до онзи миг.

	* * *

	Нахраних се и вече разтребвах масата, когато телефонът иззвъня отново. Този път вдигнах веднага.
	Отново чух жена, която ми каза:
	— Ало!
	Но беше Кумико.
	— Как си? — попита тя. — Яде ли вече?
	— Да. Какво има?
	— Нищо — отвърна жена ми. — Затънала съм в работа. По-късно може би и аз ще си взема сандвич. Твоят какъв беше?
	Описах й го.
	— Ясно — рече Кумико без помен от завист. — А, да, сутринта забравих да ти кажа. Ще ти се обади госпожица Кано.
	— Вече ми се обади — поясних аз. — Преди няколко минути. Но единственото, което каза, бяха имената ни — моето, твоето и на брат ти, после затвори. Така и не обясни какво иска. Защо се обажда?
	— Затвори ли?
	— Каза, че пак щяла да звънне.
	— Когато ти се обади, направи каквото те помоли. Наистина е важно. Май ще се наложи да се срещнеш с нея.
	— Кога? Днес ли?
	— Защо? Някакви други планове ли имаш? Ще се виждаш ли с някого?
	— Не. Нямам планове. — Нямах никакви планове нито за вчера, нито за днес, нито за утре. — Но коя е тази Кано? И какво иска от мен? Трябва да знам, преди да ми се обади отново. И дума да не става, ако ми предлага работа, свързана с брат ти. Не искам да имам нищо общо с него. Знаеш го.
	— Не, не е за работа — отвърна малко нервно жена ми. — За котарака е.
	— За котарака ли?
	— Ох, извинявай. Трябва да бягам. Чакат ме. Наистина не трябваше да губя време и да ти се обаждам. Обясних ти вече, дори не съм яла. Нали не се сърдиш, че ще затворя? Ще ти звънна веднага щом се освободя.
	— Виж какво, знам, че си много заета, но бъди така любезна. Обясни ми какво става. Какво за котарака? Тая Кано…
	— Просто направи каквото ти каже, чу ли? Разбра ли? Сериозно е. Стой си у дома и чакай да ти звънне. Трябва да вървя.
	И си тръгна.

	* * *

	Когато в два и половина телефонът иззвъня, аз дремех на канапето. Отпърво помислих, че чувам будилника. Пресегнах се да го спра, но часовникът не беше там. Бях не в леглото, а на канапето, и беше не сутрин, а следобед. Станах и отидох да вдигна.
	— Ало — казах.
	— Ало — отвърна женски глас. Беше жената, която се обади сутринта. — Господин Тору Окада?
	— Аз съм. Тору Окада.
	— Казвам се Кано, господине — обясни тя.
	— Жената, с която вече разговарях.
	— Точно така. Опасявам се, че бях ужасно груба. Кажете, господин Окада, дали случайно не сте свободен днес следобед?
	— Може да се каже, че съм свободен.
	— В такъв случай знам, че е твърде неочаквано, но как мислите, дали е възможно да се срещнем?
	— Кога? Днес ли? Сега?
	— Да.
	Погледнах си часовника. Не че се налагаше — бях го гледал преди някакви си трийсет секунди, — но просто за да съм сигурен. Още си беше два и половина.
	— Много ли време ще отнеме? — попитах аз.
	— Според мен не. Но може и да греша. В момента ми е трудно да бъде съвсем точна. Съжалявам.
	Колкото и да отнемеше, нямах избор. Кумико ми беше казала да правя каквото ме помоли жената, било сериозно. Щом тя твърди, че е сериозно, значи наистина е сериозно и е за предпочитане да се подчиня.
	— Ясно — рекох аз. — Къде ще се срещнем?
	— Знаете ли случайно хотел „Пасифик“ срещу гара Шинагава?
	— Да.
	— На първия етаж има кафене. Ако ви е удобно, господине, ще ви чакам там в четири.
	— Добре — съгласих се аз.
	— Аз съм на трийсет и една години, ще нося червена мушамена шапка.
	Страхотно. В начина, по който жената говореше, имаше нещо чудновато, нещо, което веднага ме хвърли в смут. Но не можех да кажа какво точно му беше странното. А и нямаше закон, който да забранява на трийсет и една годишните жени да носят червени мушамени шапки.
	— Ясно — казах аз. — Със сигурност ще ви позная.
	— Дали, господин Окада, не бихте ми казали имате ли някакви външни отличителни белези?
	Опитах се да се сетя за някакви свои „външни отличителни белези“. Имах ли изобщо такива?
	— На трийсет години съм, висок съм метър и седемдесет и три, тежа седемдесет килограма, с къса коса, не нося очила.
	Докато изброявах всички тези неща, ми хрумна, че те едва ли са външни отличителни белези. В кафенето на хотел „Пасифик“ вероятно щеше да има още петдесет такива мъже. Бях ходил и друг път там, заведението беше голямо. Трябваше да посоча нещо, по което жената да ме познае. Но не се сещах нищо. Което не означаваше, че нямах никакви отличителни белези. Притежавах „Испански скици“ на Майлс Дейвис с автограф. Пулсът ми беше бавен: обикновено четирийсет и седем удара в минута, а и да вдигнех температура, не се качваше повече от трийсет и осем. Бях безработен. Знаех имената на всички братя Карамазови. Но никой от тези отличителни белези не беше външен.
	— Как ще бъдете облечен? — попита жената.
	— Не знам — отвърнах аз. — Още не съм решил. Доста неочаквано е.
	— Тогава, ако обичате, си сложете папийонка на точки — отсече тя решително. — Дали имате папийонка на точки, господине?
	— Според мен, да — потвърдих аз.
	Имах тъмносиня папийонка на ситни бели точки. Преди няколко години Кумико ми я беше подарила за рождения ден.
	— В такъв случай бъдете така любезен да си я сложите — каза жената. — Благодаря ви, че се съгласихте да се срещнем в четири часа.
	После затвори.

	* * *

	Отворих гардероба и затърсих папийонката на точки. Нямаше я при вратовръзките. Погледнах в чекмеджетата. Проверих във всички кутии с дрехи в килера. Папийонката я нямаше и нямаше. Просто бе изключено да е някъде в къщата и аз да не я намеря. По отношение на дрехите Кумико беше перфекционистка и нямаше начин папийонката да е другаде освен където й е мястото. Всъщност открих всички дрехи — и на жена ми, и моите — в съвършен ред. Ризите ми бяха изрядно сгънати в чекмеджето, където обикновено се намираха. Пуловерите ми бяха в кутии, пълни с нафталин, от който очите ми засмъдиха веднага щом вдигнах капаците. В една от кутиите видях униформата на жена ми от гимназията: тъмносиня къса рокля на цветчета, съхранявана като снимките в стар албум. Защо ли изобщо държеше такива неща? Може би ги бе взела със себе си просто защото не е имала удобен случай да се отърве от тях. Или смяташе да ги прати в Бангладеш. Или да ги даде в някой етнографски музей. Така или иначе, папийонката ми на точки я нямаше никъде.
	Както държах вратата на гардероба, се опитах да си спомня кога за последно съм я слагал. Беше доста стилна и красива, но и прекалено официална. Ако я бях носил в юридическата кантора, все щеше да се намери някой, който по време на обяда да похвали цвета или десена. Което щеше да си е равнозначно на предупреждение. В кантората, където бях работил, не беше прието да те хвалят за избора на вратовръзка или папийонка. Ето защо никога не съм ходил с нея на работа. Бях я слагал по семейни — макар и официални — поводи: концерт, вечеря в скъп ресторант, когато Кумико държеше „да се обличаме елегантно“ (не че е имало много такива случаи). Папийонката вървеше в комплект с тъмносиния ми костюм, който жена ми харесваше много. Но изобщо не можех да се сетя кога за последно съм я слагал.
	Отново огледах съдържанието на гардероба и се предадох. По една или друга причина папийонката беше изчезнала. Както и да е. Облякох тъмносиния костюм и синя риза и си сложих вратовръзка на райета. Не се притесних особено. Непознатата едва ли щеше да ме разпознае, но от мен се искаше единствено да се огледам за жена около трийсетте с червена мушамена шапка.
	Облечен за излизане, седнах на канапето и се вторачих в стената. Отдавна не бях слагал костюм. Тъмносиният, който бях облякъл сега, бе доста дебел за това време на годината, днес обаче бе дъждовно и прохладно. Пак с този костюм бях отишъл за последен път на работа (през април). Изведнъж ми хрумна, че в джобовете сигурно има нещо. Във вътрешния намерих касова бележка от миналата есен. Беше издадена от такси, вероятно съм можел да я осребря в кантората. Но вече бе твърде късно. Смачках бележката и я изхвърлих в кошчето.
	Не бях обличал костюма от два месеца, откакто бях напуснал работа. Сега, след толкова време, се чувствах като впримчен в чуждо вещество. Костюмът сякаш ми тежеше, сковаваше ме и не ми ставаше. Постоях прав, поразходих се из стаята и спрях пред огледалото, за да подръпна ръкавите и пешовете с надеждата да пооправя сакото. Опънах ръце, поех си дълбоко въздух и се наведох напред, за да проверя дали тялото ми не се е променило през последните два месеца. Пак седнах на канапето, но и там се чувствах неудобно.
	До пролетта всеки ден бях ходил на работа с костюм и изобщо не се бях чувствал странно. В кантората много държаха дори подчинените като мен да носят костюми. Тогава изобщо не се бях замислял за това.
	Сега обаче, докато просто седях с костюма на канапето, имах чувството, че върша нещо нередно, например подправям автобиографията си или се представям за жена. Едвам си поемах дъх, потиснат от нещо като гузна съвест.
	Отидох в антрето, свалих от рафта кафявите обувки и с помощта на обувалката се напъхах в тях. Отгоре беше полепнал тънък слой прах.

	* * *

	Оказа се, че не ми се налага да намирам жената. Тя ме намери. След като влязох в кафенето, направих бърза обиколка, оглеждайки се за червена шапка. Нямаше жени с червени шапки. Според часовника ми до четири часа оставаха десет минути. Седнах на една маса, изпих водата, която ми донесоха, и си поръчах кафе. Веднага щом сервитьорката се отдалечи от масата, чух как някаква жена казва зад мен:
	— Вие сигурно сте господни Окада.
	Обърнах се изненадан. Не бяха минали и три минути, откакто бях огледал заведението.
	Под бялото сако жената беше с жълта копринена шемизета, на главата си носеше червена мушамена шапка. Изправих се по инерция и се озовах лице срещу лице с нея. „Красива“ е думата, която вероятно би й подхождала добре. При всички положения жената бе много по-красива от представата, която си бях изградил от гласа й по телефона. Беше стройна, с хубаво тяло, и бе гримирана съвсем леко. Умееше да се облича, ако не броим червената шапка. Сакото и шемизетата й стояха добре. Върху яката на сакото проблясваше златна брошка с формата на перо. Човек би я помислил за секретарка в голяма фирма. Направо не проумявах защо, след като е подбрала толкова внимателно тоалета, си е сложила тази напълно неуместна червена мушамена шапка. Може би я носеше винаги в случаи като този — за да я познаят. Добре се беше сетила. Нямаше начин да я сбъркаш, дори и да застанеше насред заведение, пълно с непознати.
	Жената седна срещу мен на масата, аз също седнах.
	— Изумен съм, че ме познахте — подхванах. — Не успях да намеря папийонката си на точки. Знам, че е някъде вкъщи, но не я открих. Затова съм с тази раирана вратовръзка. Реших, че аз ще ви открия. Как все пак ме познахте?
	— Разбира се, че ще ви позная — отвърна жената и остави на масата скъпата си бяла кожена чанта.
	Свали червената мушамена шапка и я наложи върху чантата, покри я изцяло. Имах чувството, че се кани да направи фокус: ще вдигне шапката и чантата ще е изчезнала.
	— Но аз съм с друга вратовръзка — възроптах аз.
	— С друга вратовръзка ли? — жената се взря озадачено във вратовръзката, сякаш ми казваше: Какъв е този странен тип, с когото разговарям. После кимна. — Няма значение. Не се притеснявайте, моля ви.
	Очите й бяха някак странни. Липсваше им дълбочина. Бяха красиви, но сякаш не гледаха. Изглеждаха като някаква повърхност, все едно бяха стъклени. Но не бяха, разбира се, стъклени. Движеха се, мигаха.
	Как все пак бе успяла да ме открие в препълненото кафене? Нямаше нито едно свободно място, доста от посетителите бяха мъже на моя възраст. Понечих да поискам някакво обяснение от жената, но се въздържах. За какво да задавам неуместни въпроси?
	Тя повика един келнер, който минаваше покрай масата, и си поръча минерална вода „Перие“. Той отвърна, че нямали „Перие“, но можел да й донесе тоник. Жената се позамисли и се съгласи. Докато чакаше да й го донесат, не каза нищо, аз също мълчах.
	По едно време жената вдигна червената шапка и отвори закопчалката на дамската чанта отдолу. Извади отвътре класьор за визитни картички от черна лъскава кожа с размери колкото аудиокасета. И той като дамската чанта беше със закопчалка — за пръв път виждах такъв. Жената извади една визитна картичка и ми я подаде. И аз бръкнах в горния вътрешен джоб на сакото, но се сетих, че не съм взел визитки.
	Нейната беше от тънка пластмаса и сякаш дъхтеше на тамян. Доближих я до носа си, миризмата стана по-силна. Вече не се съмнявах: беше на тамян. Върху визитната картичка с ясни черни букви на един ред пишеше:

#	Малта Кано

	Малта ли? Погледнах визитката от другата страна. Беше празна.
	Докато умувах над значението на името върху картичката, сервитьорът дойде и остави пред жената пълна с лед чаша, в която наля някъде до средата тоник. Върху ръба на чашата бе закрепен резен лимон. Появи се и келнерката, която носеше върху подноса сребрист на цвят кафеник. Сложи пред мен чаша и я напълни с кафе. С едва доловимото движение на човек, който пъха листче с лошо предсказание, остави и касовата бележка върху масата и се отдалечи.
	— Празна е — обясни ми Малта Кано. Още гледах обратната страна на визитката й. — Само името ми. Не е нужно да посочвам и телефон, и адрес. Никой не ми се обажда. Аз търся хората.
	— Ясно — отвърнах аз.
	Този безсмислен отговор увисна над масата като плаващия във въздуха остров от „Пътешествията на Гъливер“.
	Жената хвана чашата с две ръце и отпи през сламката малка глътчица. Съвсем леко се навъси и отмести встрани чашата, сякаш бе изгубила всякакъв интерес към нея.
	— Малта не е истинското ми име — каза жената. — Кано е истинско, но Малта е професионален псевдоним, идва от остров Малта. Ходили ли сте някога в Малта, господин Окада?
	Казах, че не съм ходил. Никога не бях ходил в Малта и в близко време не смятах да я посещавам. И през ум не ми беше минавало да ходя там. Единственото, което знаех за Малта, бе оная отвратителна композиция „Пясъците на Малта“, изпълнявана от Хърб Алпърт.
	— Навремето живях там — поясни жената. — В продължение на три години. Водата в Малта е ужасна. Не става за пиене. Като разредена морска вода. И хлябът им е солен. Но не защото слагат сол, а защото водата, с която го месят, е солена. Но хлябът не е лош. Харесвам го.
	Кимнах и отпих от кафето.
	— Но колкото и да е лоша водата на Малта, има едно място, където тя действа благотворно върху стихиите вътре в тялото. Тази вода е много особена, дори мистична, и се намира само на едно място на острова. Изворът е в планината, от селото в подножието й е изкачване няколко часа. Не може да се пренася. Ако се пренесе, губи силата си. Единственият начин да я опитате е да отидете там. За тази вода се споменава в летописи още от времето на кръстоносните походи. Наричат я духовна вода. И Алън Гинзбърг е ходил веднъж да пие от нея. Както и Кийт Ричардс. Живях в селцето в полите на планината в продължение на три години. Отглеждах зеленчуци и се учех да тъка. Всеки ден се качвах до извора и пиех от тази жива вода. От седемдесет и шеста до седемдесет и девета година. Веднъж цяла седмица пих само от водата и не съм слагала и залък в уста. В продължение на една седмица не бива да ядете, трябва да пиете само от водата. Там се изисква такава дисциплина. Може да се нарече и религиозен аскетизъм. Така пречиствате тялото си. Лично аз се чувствах прекрасно. Ето защо, когато се върнах в Япония, избрах професионалния псевдоним Малта.
	— А каква е професията ви?
	Жената поклати глава.
	— Това не ми е професията в тесния смисъл на думата. Не взимам пари. Консултантка съм. Разговарям с хората за телесните стихии. Участвам и в изследвания на вода, която влияе благотворно на стихиите в тялото. За мен парите не са проблем. Разполагам с достатъчни. Баща ми е лекар, предоставил е на мен и по-малката ми сестра нещо като попечителски фонд в акции и недвижими имоти. Тези неща ги движи един счетоводител. Имаме добра годишна рента. Написала съм и няколко книги, които ми осигуряват малък доход. Занимавам се със стихиите в тялото на доброволни начала. Ето защо върху визитната ми картичка няма адрес и телефон. Аз сама търся хората.
	Кимнах, но това бе просто движение на главата: нямах представа за какво ми говори. Разбирах отделните думи, които изричаше, но изобщо не схващах цялостния смисъл.
	Стихиите в тялото ли?
	Алън Гинзбърг ли?
	Ставаше ми все по-неудобно. Не съм от хората, надарени с изострена интуиция, но колкото повече седях с тази жена, толкова повече ми се струваше, че се задават неприятности.
	— Извинете — подхванах аз, — но бих ви помолил да ми обясните всичко от начало, едно по едно. Преди малко разговарях с жена си и единственото, което тя ми каза, бе да се срещна с вас и да обсъдим изчезналия котарак. Да ви призная, не разбирам за какво точно ми говорите. Има ли нещо общо с котарака?
	— Има — потвърди жената. — Но преди да стигна до него, бих искала да споделя с вас нещо, господин Окада. — Тя отново отвори металната закопчалка на дамската си чанта и извади бял плик. Вътре имаше снимка, която жената ми подаде. — Сестра ми — обясни.
	Беше цветна моментална фотография на две жени. Едната беше Малта Кано, на снимката също беше с шапка — с жълта плетена шапка. И този път шапката изобщо не се връзваше с дрехите й. Сестра й — предположих, че това е по-малката й сестра, за която спомена — беше в костюмче в меки тонове и с шапка в същия цвят, каквито са се носели в началото на шейсетте. Ако не ме лъжеше паметта, по онова време май са наричали такива цветове „шербетени“. Едно обаче беше сигурно: сестрите си падаха по шапките. По-малката беше с прическа точно като на Жаклин Кенеди от годините в Белия дом, напръскана с много лак за коса. Беше попрекалила с грима, но нямаше да се изсипя, ако я нарека красива. Беше някъде на двайсет-двайсет и пет години. Върнах снимката на Малта Кано, която я прибра в плика и го пъхна в дамската си чанта, а после щракна закопчалката.
	— Сестра ми е пет години по-малка от мен — обясни тя. — Беше осквернена от Нобору Ватая. Жестоко изнасилена.
	Страхотно! Идеше ми да се махна тутакси оттук. Но не вървеше просто да стана от стола и да си тръгна. Извадих от джоба на сакото носна кърпа, избърсах си устата и я прибрах в същия джоб. После се изкашлях.
	— Какъв ужас — казах аз. — Не съм чувал нищо, но ако наистина е посегнал на сестра ви, моите най-искрени извинения. Но съм длъжен да ви кажа, че нямам нищо общо с шурея си. В случай че очаквате някаква…
	— Нищо не очаквам, господин Окада — заяви жената. — Не ви обвинявам за нищо. Ако има виновен за случилото се, това съм аз. Не внимавах. Не предпазих сестра си. За съжаление някои събития ми попречиха да го сторя. Случват се такива неща, господин Окада. Както знаете, живеем в свят на насилие и хаос. А в този свят има места, където насилието и хаосът са още по-големи. Разбирате ли какво ви казвам, господин Окада? Станалото станало. Сестра ми ще се възстанови от раните и позора. Трябва да го направи. За щастие не са смъртоносни. Казах й, че е могло да се случи нещо много-много по-страшно. Притеснявам се най-вече за стихиите в тялото й.
	— Стихиите в тялото й — повторих аз.
	Тези „стихии“ явно й бяха любима тема.
	— Не мога да ви обясня подробно как всички тези обстоятелства са свързани помежду си. Дълго и сложно е и макар да не влагам в думите си неуважение към вас, господин Окада, на този етап всъщност е невъзможно да схванете истинския смисъл на тази история, защото става въпрос за свят, с който се занимаваме професионално. Не съм ви поканила тук, за да изразявам съжалението си по този повод. Вие, естествено, нямате никаква вина за случилото се. Просто исках да знаете, че макар и временно, стихиите на сестра ми бяха осквернени от господин Ватая. Някога в бъдеще вие двамата с нея ще имате някакъв допир. Както вече ви обясних, тя ми е асистентка. Сега вероятно е най-добре да знаете какво се е случило между нея и господин Ватая и да сте наясно, че стават и такива неща.
	Последва кратко мълчание. Малта Кано ме погледна така, сякаш ми казваше: Много ви моля, помислете за това, което ви съобщих. Че Нобору Ватая е изнасилил сестра й. За връзката между изнасилването и стихиите в тялото й. И за връзката между тях и изчезването на котарака.
	— Да разбирам ли — престраших се да попитам аз, — че нито вие, нито сестра ви не възнамерявате да подадете жалба… да отидете в полицията?…
	— Не, разбира се, няма да правим такова нещо — заяви с безизразно лице Малта Кано. — Всъщност не виним никого. Просто ни се ще да си изясним какво е предизвикало подобно нещо. Ако не си изясним този въпрос, никак не е изключено да се случи нещо още по-страшно.
	При тези думи ми поолекна. Не че щях да страдам особено, ако осъдеха Нобору Ватая за изнасилване и го пратеха в затвора. Заслужаваше си го. Но братът на Кумико беше доста известен. Ако го арестуват и го изправят пред съд, жена ми ще страда ужасно. Поне заради собственото си душевно здраве предпочитах всичко да се потули.
	— Можете да бъдете сигурен — рече Малта Кано, — че днес поисках да се срещнем единствено заради изчезналия котарак. Точно по този въпрос господин Ватая се обърна към мен за съвет. Госпожа Окада се бе обърнала към него, а той на свой ред потърси мен.
	Това обясняваше доста неща. Малта Кано явно беше ясновидка, контактьорка или нещо от този род и те я бяха попитали къде се намира котаракът. Семейство Ватая си умираха за такива неща: гадателство, разчитане на характера по формата на лицето и така нататък. Тяхна работа — всеки е в правото си да вярва в каквото иска. Но защо Нобору Ватая е изнасилил по-малката сестра на духовната си наставница? Защо си бе навлякъл излишни неприятности?
	— С това ли се занимавате? — попитах аз. — Помагате на хората да намерят неща, които са изгубили?
	Жената ме погледна с очите си без дълбочина, очи, които сякаш надзъртаха през прозорец на празна къща. Видът й подсказваше, че тя не схваща какво я питам.
	Вместо да ми отговори, рече:
	— Вие, господин Окада, живеете на много странно място, нали?
	— Моля? — възкликнах аз. — В какъв смисъл странно?
	Жената и този път не ми отговори, само отмести недокоснатата чаша с тоника на още педя — педя и половина.
	— Знаете, че котките са много чувствителни същества.
	Потънахме в поредното мълчание.
	— И така, мястото, където живеем, е странно, а котките са чувствителни животни — обобщих аз. — Добре де. Но ние — двамата с жена ми и котаракът — живеем там от доста време. Защо котаракът е решил точно сега да ни напусне толкова неочаквано? Защо не се е махнал по-рано?
	— Не мога да ви отговоря. Може би потокът се е сменил. Може би нещо е препречило пътя на потока.
	— Потокът.
	— Не знам дали вашият котарак е още жив, но съм сигурна в едно: не се намира в близост до дома ви. Няма да го намерите в квартала.
	Вдигнах чашата и отпих глътка от вече изстиналото кафе. Зад прозорците на кафенето ръмеше, стелеше се мъгла. Небето беше похлупено с ниски черни облаци. По пешеходното мостче отвън се точеше тъжно шествие от хора и чадъри.
	— Дайте си ръката — каза тя.
	Сложих дясната си ръка с дланта нагоре върху масата, понеже реших, че тя се кани да ми гледа. Но жената протегна длан и я сложи върху моята. После затвори очи и застина напълно, сякаш безмълвно укоряваше изневерил й любовник. Сервитьорката се приближи и ми наля още кафе, като се престори, че не забелязва какво правим двамата с Малта Кано. Хората на съседните маси започнаха да ни поглеждат крадешком. Надявах се наоколо да няма познати.
	— Представете си нещо, което сте видели, преди да дойдете днес тук — рече Малта Кано.
	— Какво нещо? — попитах аз.
	— Едно нещо — уточни тя.
	Представих си късата рокля на цветчета, която бях видял в кутиите с дрехи на Кумико. Нямах представа защо точно тя е изникнала в съзнанието ми.
	Държахме така ръцете си още пет минути — пет минути, които ми се сториха много дълги, но не защото хората ни гледаха, а защото допирът на дланта й ме изваждаше от равновесие. Ръката й беше малка, нито топла, нито студена. Не ме докосваше свойски като любовница, нито сдържано като лекар. Въздействаше ми по същия начин, както очите й — превръщаше ме в празна къща. Чувствах се празен: без покъщнина, без пердета, без килими. Просто празна обвивка. Накрая Малта Кано дръпна ръка и няколко пъти си пое дълбоко въздух. После кимна неколкократно.
	— Според мен, господин Окада — подхвана жената, — навлизате в период от живота си, когато ще се случат много различни неща. Изчезването на котарака е само началото.
	— Различни неща — повторих аз. — Хубави или лоши?
	Жената понаведе глава и се замисли.
	— Хубави и лоши. Лоши неща, които в началото ще ви се струват хубави, и хубави неща, които в началото ще ви се струват лоши.
	— Звучи ми много общо — отбелязах аз. — Нямате ли по-конкретна информация?
	— Да, това, което казвам, сигурно звучи много общо — съгласи се Малта Кано. — Но когато говорим за същността на нещата, господин Окада, често се налага да говорим общо. Конкретните неща определено привличат вниманието, но често пъти те не са нищо повече от дреболии. Отклонения. Колкото по-надалеч се опитваш да видиш, толкова по-общ е погледът.
	Кимнах, без да казвам нищо — нямах и най-малката представа за какво ми говори.
	— Ще позволите ли да ви се обадя отново? — попита жената.
	— Разбира се — потвърдих, макар че нямах желание да ми се обажда никой.
	„Разбира се“ вероятно беше единственият отговор, който можех да дам.
	Малта Кано грабна от масата червената мушамена шапка, взе дамската чанта, скрита отдолу, и се изправи. Не знаех как да отговоря и продължих да седя.
	— Все пак разполагам с информация, която мога да споделя с вас — рече жената, като ме погледна отгоре — вече си беше сложила червената шапка. — Ще намерите папийонката на точки, но не у вас.


>>	4.
>>	Високи кули и дълбоки кладенци
#	(Или далеч от Номинхе)

	Кумико се прибра в добро настроение. В много добро настроение. Когато се върнах от срещата с Малта Кано, наближаваше шест, което означаваше, че не разполагах с време да направя прилична вечеря. Сготвих набързо нещо с продуктите, които намерих във фризера, и двамата с жена ми си отворихме по бира. Както винаги когато беше в добро настроение, тя говореше за редакцията: кого била видяла, какво била направила, кои от колегите й били хора на място и кои — не. Неща от този род.
	Слушах я и отговарях подобаващо. Чувах най-много половината от онова, което ми казваше. Не че ми беше неприятно да я слушам как говори за тези неща. Ако оставим настрана съдържанието на разговора, обичах да я наблюдавам по време на вечеря, докато разказва разпалено за работата си. Втълпявах си, че точно това е „домът“. Справяхме се добре със задълженията, които ни бе възложено да изпълняваме у дома. Жена ми говореше за работата си, а аз бях приготвил вечерята и сега я слушах. Този образ на дома се различаваше доста от смътната представа, която си бях изградил преди брака. Но точно това бе домът, който си бях избрал. Като малък, разбира се, бях имал дом. Но онзи дом не го бях избирал аз. Бях роден в него, бях го получил като строго установен факт. Сега обаче живеех в свят, който бях избрал съзнателно, по своя воля. Това беше моят дом. Може и да не беше съвършен, но трябваше да го приема заедно с проблемите му, защото го бях избрал аз. И да имаше проблеми, те със сигурност се бяха зародили вътре в самия мен.
	— И какво за котарака? — попита жена ми.
	Разказах й накратко за срещата си с Малта Кано в хотела при гара Шинагава. Споменах и папийонката: как в гардероба няма и следа от нея. А също, че въпреки това Малта Кано е успяла да ме открие в препълненото заведение. Че се облича и говори по неповторим начин, който й описах. Кумико се развесели, когато чу за червената мушамена шапка на Малта Кано, но бе много разочарована, че не мога да отговоря недвусмислено къде точно е изгубеният ни котарак.
	— Значи и тя не знае къде е? — попита жена ми. — И единственото, което е успяла да ти каже, е, че котаракът вече не е в квартала, така ли?
	— В общи линии, да — потвърдих аз.
	Реших да не споменавам нищо за „препречения поток“ в къщата, където живеем, и че това вероятно е свързано по някакъв начин с изчезването на котарака. Знаех, че Кумико ще се притесни, а не исках да увеличавам броя на нещата, за които се тревожим. Наистина щяхме да си усложним живота, ако жена ми започнеше да настоява да се преместим в друга къща, защото тази е „лоша“. При сегашните ни доходи това щеше да е невъзможно.
	— Това ми каза — повторих аз. — Че котаракът вече е далеч оттук.
	— Значи няма да си дойде никога, така ли?
	— Не знам — отвърнах аз. — Жената говореше с недомлъвки за всичко. С някакви намеци. Но все пак обеща да се обади, ако открие още нещо.
	— Вярваш ли й?
	— Знам ли? Не разбирам нищо от тези неща.
	Налях си още бира и загледах как пяната спада. Кумико сложи лакът върху масата и си подпря брадичката.
	— Сигурно ти е казала, че не взима пари и никакви подаръци — рече тя.
	— Ъхъ. Това определено си е добре — потвърдих аз. — Какво толкова? Не ни иска пари, няма да ни похити душите, няма да отвлече принцесата. Не губим нищо.
	— Разбери едно — отсече Кумико. — Този котарак е много важен за мен. Или по-точно за нас. Намерихме го една седмица след като се оженихме. Заедно. Помниш ли?
	— Разбира се, че помня.
	— Беше толкова мъничък, от дъжда бе подгизнал до кости. Бях отишла да те посрещна на станцията с чадър. Клетото котенце. Видяхме го, докато вървяхме към нас. Някой го беше изхвърлил в каса от бира до магазина за спиртни напитки. Той ми е първото коте. Котаракът е важен за мен, нещо като символ ми е. Не искам да го загубя.
	— Не се притеснявай. Знам.
	— И къде ли е? Няма го вече десет дни. Затова се обадих на брат ми. Реших, че сигурно познава някой медиум или ясновидка, човек, който може да намери изгубен котарак. Знам, не ти е приятно да молим брат ми за каквото и да било, но той върви по стъпките на баща ми. Знае много за тези неща.
	— А, да, традицията в семейство Ватая — отбелязах хладно като вечерен бриз над морски залив. — Но каква е връзката между Нобору Ватая и тази жена?
	Кумико вдигна рамене.
	— Сигурна съм, че му е случайна позната. Напоследък се среща с много хора.
	— Не се и съмнявам.
	— Брат ми твърди, че жената притежавала изумителна дарба, но си била особнячка. — Кумико започна да си играе с макароните в чинията. — Я повтори, как се казваше?
	— Малта Кано — отговорих аз. — В Малта е живяла аскетично.
	— Точно така. Малта Кано. Какво ти е мнението за нея?
	— Трудно ми е да кажа. — Погледнах към ръцете си, които бях отпуснал върху масата. — Поне не беше скучна. А това е добре. В смисъл светът е пълен с неща, които не можем да обясним, и все някой трябва да запълни празнотата. За предпочитане е да не е скучен. Нали? Например господин Хонда.
	Кумико се засмя на глас.
	— Беше прекрасен старец, нали? На мен ми беше много симпатичен.
	— И на мен — казах аз.

	* * *

	След като се оженихме, близо една година двамата с Кумико ходехме веднъж месечно у стария господин Хонда. Той викаше духове и беше сред любимите гадатели на семейство Ватая, само недочуваше. Дори със слухово апаратче почти не разбираше какво му казваме. Налагаше се да крещим, докато хартиените стени започнеха да се тресат. Все се питах как, щом е толкова глух, чува какво му казват духовете. Но може би ставаше точно обратното: колкото по-глух си, толкова по-добре чуваш думите на духовете. Господин Хонда оглушал по време на войната. Бил сержант в японския гарнизон към Квантунската армия в Манджурия и тъпанчетата на ушите му се пукнали, когато някакъв артилерийски снаряд или ръчна граната се взривили наблизо по време на битка с обединените съветско-монголски части при река Номинхе на границата между Външна Монголия и Манджурия.
	Посещавахме дома на господин Хонда не защото вярвахме в свръхестествените му способности. Лично аз не съм се вълнувал никога от такива неща, а Кумико се уповаваше на свръхестественото много по-малко, отколкото родителите й и брат й. Беше си малко суеверна, но не се увличаше по тези неща.
	Единствената причина да ходим при господин Хонда бе, че баща й ни нареди. Само това условие постави, за да се оженим. Вярно, условието си беше твърде необичайно, ние обаче се подчинихме, за да избегнем усложненията. И двамата не очаквахме, че семейството на Кумико ще ме приеме с разтворени обятия. Баща й беше държавен чиновник. По-малък син в не особено заможно селско семейство от Ниигата, той беше спечелил стипендия и бе завършил с отличие престижния Токийски университет, след което бе станал високопоставен служител в Министерството на транспорта. Мен ако питате, това си бе достойно за възхищение. Но както често става с хора, които сами са се издигнали в живота, бащата на Кумико беше нагъл и властен. Свикнал да се разпорежда, той нямаше никакви съмнения за ценностите в света, към който принадлежеше. За него всичко се свеждаше до йерархията. Кланяше се безусловно на висшестоящите и мачкаше без угризения подчинените си. И двамата с Кумико не вярвахме, че такъв човек ще приеме за зет бедняк като мен, двайсет и четири годишен младеж, който не е никой, който не се е наложил в обществото, няма прочути роднини и дори прилични оценки или надежди за бъдещето. Решихме, че след като родителите й ни отпратят, ще се оженим тайно и ще можем да си живеем и да не общуваме повече с тях. Бяхме млади, обичахме се и смятахме, че ще бъдем щастливи и без пари, и без родители.
	Все пак постъпих според изискванията на доброто възпитание. Отидох при родителите на Кумико да й поискам ръката. Те ме посрещнаха, меко казано, студено. Имах чувството, че вратите на всички хладилници по света са се отворили едновременно.
	Това, че накрая ни разрешиха да се оженим — от немай-къде, но по почти чудотворно стечение на обстоятелствата, — се дължеше изцяло на господин Хонда. Той поискал да му кажат всичко, каквото знаят за мен, и накрая заявил, че ако дъщеря им смята да се омъжва, аз съм най-подходящ за нея, и че ако иска да се омъжи точно за мен, те ще си навлекат ужасни злощастия, в случай че се възпротивят. По онова време родителите на жена ми вярвали безусловно на господин Хонда и не им оставало нищо друго, освен да ме приемат като съпруг на дъщеря им.
	Все пак си останах натрапник, неканен гост. Два пъти месечно като по часовник ходехме у тях на вечеря. Изживяването бе наистина отвратително, нещо средно между ненужно изнуряване на плътта и безпощадно изтезание. По време на цялата вечеря имах чувството, че масата в трапезарията им е дълга като железопътна гара. Те се хранеха и си говореха нещо чак на другия край, а аз бях прекалено далеч, за да имаме нещо общо. Това продължи една година, докато ние с бащата на Кумико не се скарахме жестоко — оттогава не сме се виждали. Облекчението, което изпитах, граничеше с възторг. Нищо не съсипва така, както напразните усилия.
	Известно време след сватбата обаче полагах доста усилия, за да закрепя отношенията в рамките на нормалното. Не ще и дума, най-нищожните измежду тях се изискваха именно за тези месечни срещи с господин Хонда.
	Всички разноски се поемаха от бащата на Кумико. От нас се искаше само веднъж в месеца да отскочим с бутилка саке до господин Хонда в Мегуро, да чуем какво има да ни казва и да се приберем. Нищо повече.
	Господин Хонда ни стана симпатичен веднага. Беше мил старец, още щом зърнеше бутилката саке, която му носехме, лицето му грейваше. Харесвахме го във всяко отношение — с изключение може би на телевизора, който той надуваше до дупка, защото недочуваше.
	Посещавахме го винаги сутрин. И зиме, и лете краката му бяха в огнището, което палеше във вдлъбнатина в пода. През зимата старецът ги увиваше с ватено одеяло, за да запази топлината от разгорелите се въглища в огъня. През лятото не се нуждаеше нито от одеялото, нито от огъня. Господин Хонда бе доста прочут гадател, но живееше много скромно, дори аскетично. Къщата му беше малка, с тясно входно антре, където се вместваше най-много един човек, който да си обуе или събуе обувките. Рогозките по пода бяха много износени, пукнатите стъкла по прозорците бяха прихванати с лепенки. От другата страна на улицата имаше автосервиз, където вечно някой крещеше колкото му глас държи. Господин Хонда носеше кимоно, което на вид наподобяваше нещо средно между халат и работна престилка. По нищо не личеше кимоното да е било прано в близкото минало. Старецът живееше сам, имаше една жена, която идваше да му готви и да чисти. Кой знае защо обаче, не й разрешаваше да му изпере робата. Отстрани на хлътналите му бузи се белееха редки бакенбарди.
	Ако нещо в дома на господин Хонда можеше да се нарече внушително, това бе огромният цветен телевизор. Той сякаш изпълваше с грамадното си присъствие малката къща. Винаги беше настроен на държавния канал НХК. Старецът гледаше само него — и аз не знам защо, дали защото го харесваше, или защото не му се занимаваше да го превключва, или самият му телевизор не хващаше други канали.
	Обредната ниша в стаята бе украсена не с икебана или калиграфски свитък, а с огромния телевизор и господин Хонда винаги седеше с лице към него, като разбъркваше пръчиците за гадаене по масата над подовото огнище, а през това време НХК неспирно огласяше всичко наоколо с готварските си предавания, с напътствия как да се грижим за своя бонзай, с последните новини или с политически дебати.
	— Ти, синко, май не си за юрист — рече веднъж господин Хонда, но видът му беше като на човек, който говори някому на двайсетина метра разстояние.
	— Така ли?
	— Да, май не си. Законът в крайна сметка властва над нещата в този свят. Светът, където сянката е сянка и светлината — светлина, ин е ин, а ян е ян, аз съм аз, а той е той. „Аз съм аз, той е той: есенен залез.“ Но ти, синко, не си от този свят. Светът, от който си, е над или под него.
	— Кой е по-добър? — попитах аз просто от любопитство. — Светът над или под този свят?
	— Никой не е по-добър — отвърна старецът. След кратък пристъп на кашлица той изплю в хартиената салфетка храчката, огледа я внимателно, после намачка салфетката и я хвърли в кошчето. — Тук не става въпрос за по-добър и по-лош свят. Важното е да не се противиш на потока. Трябва да се извисяваш, когато от теб се иска да се извисиш, и да се снишаваш, когато от теб се иска да се снишиш. Когато трябва да се извисиш, намери най-високата кула и се качи на върха й. Когато трябва да се снишиш, намери най-дълбокия кладенец и слез на дъното му. А когато няма поток, стой мирен. Ако се съпротивляваш на потока, всичко пресъхва. А ако всичко пресъхне, светът е мрак. „Аз съм той, той е аз: пролетна вечер.“ Откажи се от себе си, и ти си ти.
	— Сега сигурно е един от онези периоди, когато няма поток? — попита Кумико.
	— Какво?
	— СЕГА СИГУРНО Е ЕДИН ОТ ОНЕЗИ ПЕРИОДИ, КОГАТО НЯМА ПОТОК — изкрещя тя.
	— Сега няма поток — потвърди господин Хонда и закима на себе си. — Сега е време да стоиш мирен. Не прави нищо. Само се пази от вода. Някога в бъдещето този младеж вероятно ще страда много заради вода. Заради вода, която я няма там, където би трябвало да я има. Вода, която я има там, където би трябвало да я няма. При всички положения се пази много, много от вода.
	До мен Кумико кимаше пресериозно, аз обаче забелязах, че едвам се сдържа да не прихне.
	— Каква вода? — попитах аз.
	— Не знам — рече господин Хонда. — Вода.
	Някакъв университетски преподавател обясняваше по телевизията, че хаотичният начин, по който хората боравели с японската граматика, съответствал напълно на хаоса в техния живот.
C>
	„Всъщност не можем да го наречем, разбира се, хаос. Граматиката е като въздуха: някой високо горе може и да се опита да наложи някакви правила, но не е задължително хората да ги спазват.“
C$
	Стана ми интересно, но точно тогава господин Хонда продължи да разказва за водата.
	— Да ви призная, и аз съм страдал заради нея — сподели той. — При Номинхе нямаше вода. На предната линия цареше пълна бъркотия, нямахме никакво снабдяване. Нито вода. Нито храна. Нито превързочни материали. Нито боеприпаси. Беше ужасно. Едрите риби в тила се вълнуваха само от едно: да превземаме възможно най-бързо още и още територии. Никой не мислеше за доставките. Три дни не бях слагал и капка вода в устата си. Ако оставехме някое парцалче, на сутринта то попиваше росата. Изстисквахме по няколко капки, които пиехме, но толкоз. Друга вода нямаше. Идеше ми да умра, толкова ужасно беше. Няма по-страшно на тоя свят от мъчителната жажда. Бях готов да се хвърля право срещу куршумите. Простреляните в корема пищяха от жажда. Някои направо полудяваха. Беше си истински ад. Виждахме точно пред нас пълноводна река с вода до насита. Но не можехме да се доберем до нея. Между нас и реката се бяха наредили огромни съветски танкове с огнехвъргачки. Накъдето се обърнеш — огневи позиции с картечари. По височините пък дебнеха снайперисти. Нощем изстрелваха сигнални ракети. А ние бяхме въоръжени с някакви си пехотински пушки трийсет и осми модел, всеки разполагаше всичко на всичко с двайсет и пет куршума. Въпреки това повечето ми другари тръгнаха към реката. Но така и не я стигнаха. Никой не се върна. Бяха избити до крак. Ето защо, когато трябва да стоиш на едно място, стой и не мърдай. — Той извади хартиена кърпичка, изсекна се шумно, огледа резултата, после я намачка и я пусна в кошчето. — Понякога е трудно да чакаш потокът да тръгне — отбеляза старецът, — но ако трябва да чакаш, чакай. Междувременно приеми, че си мъртъв.
	— Искате да кажете, че сега-засега трябва да съм като мъртъв ли? — попитах аз.
	— Какво?
	— ИСКАТЕ ДА КАЖЕТЕ, ЧЕ СЕГА-ЗАСЕГА ТРЯБВА ДА СЪМ КАТО МЪРТЪВ ЛИ?
	Точно така, синко.
	Да умреш, е единствен начин да се носиш свободен: Номинхе.


	Още един час господин Хонда продължи да ни разказва за Номинхе. Ние седяхме и само слушахме. Беше ни наредено „да получим учението му“, ние обаче го посещавахме вече цяла година, всеки месец, а той не ни даваше никакво „учение“, което „да получим“. Рядко предсказваше и бъдещето. Единственото, за което говореше, беше разгромът при Номинхе: как един оръдеен снаряд отнесъл половината глава на лейтенанта до него, как той скочил върху съветски танк и го подпалил с коктейл „Молотов“, как издебнали свален съветски пилот и му теглили куршума. Тези разкази бяха интересни, дори увлекателни, но както и с всичко останало, ако ги чуеш седем-осем пъти, си губят блясъка. Старецът не че „разказваше“ спомените си. Той ги крещеше. Все едно стоеше на ръба на урва във ветровит ден и викаше през пропастта. Имахме усещането, че гледаме стар филм на Куросава от най-първия ред в занемарен киносалон. След като си тръгнехме, и двамата известно време не чувахме нищо.
	Въпреки това ни харесваше — поне на мен — да слушаме разказите на господин Хонда. Повечето бяха кървави, но в устата на този издъхващ старец в мръсна опърпана роба подробностите от битките звучаха като измислица, като приказка. Преди близо половин век частта на господин Хонда е водила ожесточено сражение за педя пущинак на границата между Манджурия и Монголия. Докато не чух разказа на господин Хонда, не знаех почти нищо за битката на река Номинхе. А тя е била наистина героична. Почти с голи ръце те са се възправили срещу превъзхождащите ги механизирани съветски части и са били разгромени. Били са смазани, безжалостно избити. Някои офицери заповядали на своя глава на частите да се изтеглят, за да не бъдат унищожени, и после генералите ги принудили да се самоубият. Повечето войници, заловени от руснаците, отказали да участват в следвоенната размяна на военнопленници, защото се страхували да не бъдат изправени пред трибунал за дезертьорство. Накрая тези мъже положили костите си на монголска земя. А господин Хонда поради оглушаването бил демобилизиран с почести и станал гадател.
	— Всяко зло за добро — отсъди той. — Ако не бях оглушал, вероятно щях да загина в Южния Тихи океан. Точно това сполетя повечето воини, оцелели при Номинхе. Номинхе беше трън в очите на императорската армия, затова пращаха оцелелите там, където имаше най-голяма вероятност да загинат. Командващите, превърнали битката при Номинхе в такава касапница, се издигнаха много в генералния щаб. След войната някои от тия копелдаци дори станаха политици. А момчетата, които се биха заради тях до последно, бяха изтребени до крак.
	— Защо Номинхе е трън в очите на армията? — полюбопитствах аз. — Войската се е сражавала храбро, мнозина са загинали, нали така? Защо са се отнасяли толкова зле към оцелелите?
	Но господин Хонда май не чу въпроса ми. Размърда се и започна да прехвърля пръчиците за гадаене.
	— Пази се все пак от вода — посъветва ме старецът.
	Така приключи сеансът за деня.

	* * *

	След като се скарах с бащата на Кумико, престанахме да ходим при господин Хонда. Не можех да допусна и занапред да го посещавам, при положение че му плащаше тъст ми, а ние самите нямахме пари. По онова време едвам се крепяхме на повърхността. Накрая забравихме господин Хонда, както повечето заети млади хора са склонни да забравят повечето възрастни.

	* * *

	Вечерта, след като си легнахме, продължих да си мисля за господин Хонда. И той, и Малта Кано ми бяха говорили за вода. Господин Хонда ме бе предупредил да внимавам. Малта Кано бе живяла аскетично на остров Малта, докато бе изследвала водата. Може би си беше съвпадение, но и двамата се интересуваха живо от водата. Сега вече това ме притесняваше. Насочих мислите си към картините от битката при Номинхе: съветските танкове, огневите позиции на картечниците и зад тях реката. Непоносимата жажда. Чувах в мрака как реката тече.
	— Буден ли си, Тору? — попита съвсем тихо Кумико.
	— Ъхъ.
	— За папийонката. Току-що се сетих. През декември я занесох на химическо чистене. Трябваше да се изглади. Сигурно съм я забравила.
	— През декември ли? Та това е преди повече от шест месеца, Кумико!
	— Да. Знаеш, че никога не ми се е случвало, никога не забравям. А и папийонката беше много хубава — тя сложи ръка върху рамото ми. — Занесох я в химическото чистене при станцията. Как мислиш, дали още я пазят?
	— Утре ще отскоча до там. Може би я пазят.
	— Защо мислиш така? Шест месеца са много време. Повечето собственици на ателиета за химическо чистене не биха съхранявали нещо, което не е потърсено дори само три месеца. Могат. Така е по закон. Защо мислиш, че ще е там?
	— Малта Кано каза, че ще я намеря. Някъде извън къщата.
	Усетих, че жена ми ме гледа в мрака.
	— Нима й вярваш?
	— Започвам.
	— Нищо чудно да се засечете някой път с брат ми — каза Кумико с нотка на задоволство в гласа.
	— Възможно е — отвърнах аз.
	И след като тя заспа, продължих да си мисля за битката при Номинхе. Там всички войници спяха. Небето над тях беше обсипано със звезди, пееха милион щурци. Чувах реката. Унесъл съм се, докато я слушах как тече.


>>	5.
>>	Пристрастен към лимоновите бонбони
#	Птица без полет и кладенец без вода

	След като измих съдовете от закуската, отидох с велосипеда в ателието за химическо чистене при станцията. Собственикът — слаб мъж към петдесетте, с чело, нарязано от дълбоки бръчки, — слушаше касета със запис на оркестъра на Пърси фейт, пусната на касетофона върху рафта. Беше голям, JVC, с допълнителни тонколони и купчина касети отстрани. Оркестърът изпълняваше „Темата на Тара“, особено се стараеше мощната струйна секция. Самият собственик беше в дъното на помещението — свирукаше си заедно с музиката и с резки енергични движения гладеше с парната ютия риза. Приближих се до щанда и оповестих със съответните извинения, че в края на миналата година съм донесъл папийонка, която съм забравил да прибера. В девет и половина сутринта това бе за мирния му малък свят все едно появата на вестоносец, който носи лоши новини, в гръцките трагедии.
	— Предполагам, че нямате и бележка — рече мъжът със странно отнесен глас.
	Говореше не с мен, а с календара на стената до щанда. На снимката за юни се виждаха Алпите: зелена долина, пасящи крави, ярко бяло облаче, което се носи към Монблан, Матерхорн или нещо от тоя род. После той ме погледна с очи, с които сякаш ми казваше: щом сте смятали да забравяте тая чудесия, защо наистина не я забравихте! Погледът му беше прям и красноречив.
	— В края на миналата година ли? Доста отдавна. Преди повече от шест месеца. Добре, ще погледна, но не очаквайте да я намеря.
	Изключи ютията, остави я върху дъската за гладене и като си свирукаше музиката от „Вилата“, затърси по рафтовете в склада.
	В гимназията бях завел гаджето си на „Вилата“. Главните роли се изпълняваха от Трой Донахю и Сандра Дий. Гледахме го в кино за архивни филми с двоен билет — и за „Следвай момчетата“ с Кони Франсис. Доколкото си спомнях, не ни хареса, но сега, когато тринайсет години по-късно чух мелодията в това ателие за химическо чистене, в съзнанието ми изникнаха само хубави спомени от онова време.
	— Папийонакта е тъмносиня на бели точки, нали? — попита мъжът. — Бележката е на името на Окада?
	— Да, същата — потвърдих аз.
	— Имате късмет.

	* * *

	Веднага щом се прибрах, звъннах на Кумико в редакцията.
	— Папийонката се намери! — съобщих й аз.
	— Невероятно! — възкликна жена ми. — Браво на теб!
	Прозвуча неестествено, като похвала за син, който е донесъл добри бележки. Почувствах се неловко. Съжалих, че не съм изчакал да се обадя по време на обедната почивка.
	— Радвам се много — рече Кумико. — Но ме чакат. Извинявай. Можеш ли да ми звъннеш пак по обяд?
	— Дадено — обещах аз.
	След като затворих, излязох със сутрешния вестник на верандата. Както винаги се изтегнах по корем и разтворих на обявите за работа, които изчетох най-внимателно от край до край — колоните бяха запълнени с неразбираеми кодове и знаци. Наистина е изумително колко много професии има по света и всяка от тях е в полагащото й се правоъгълниче в спретнатата вестникарска подредба, наподобяваща карта на ново гробище.
	Както всяка сутрин, чух как птицата навива пружината някъде по върхарите на дърветата. Затворих вестника, надигнах се, облегнах се на колоната и се загледах към градината. Не след дълго птицата отново нададе дрезгавия си писък, гърлен скърцащ звук, долетял от върха на бора в градината на съседа. Втренчих се в клоните, но от птицата нямаше и следа, чуваше се само писъкът. Както винаги. И така, пружината на света бе навита и за днес.
	Точно преди десет заваля дъжд. Но не проливен. Всъщност почти не можеше да се види, че вали, капките бяха съвсем ситни, но ако напрегнех очи, ги виждах. Светът съществуваше в две състояния, дъждовно и недъждовно, и между тях би трябвало да има демаркационна линия. Още известно време продължих да седя на верандата и да се взирам в линията, която би трябвало да бъде някъде там.
	Какво да правя с времето до обед? Дали да не отида да поплувам в близкия басейн, или да се върна да потърся котарака на уличката? Дълго се колебах между двете, както седях облегнат на колоната и гледах дъжда над градината.
	Басейнът.
	Котаракът.
	Котаракът надделя. Малта Кано беше казала, че той вече не е в квартала. Тази сутрин обаче усетих трудно определим подтик да изляза и да го потърся. Издирването му се бе превърнало в част от моето всекидневие. Освен това Кумико сигурно щеше да се поободри, че все пак съм се постарал. Облякох си тънкия дъждобран. Реших да не взимам чадър. Обух си маратонките и излязох от къщи с ключа и няколко лимонови бонбона в джоба. Прекосих напряко двора, но тъкмо се подпрях на циментовия зид, и иззвъня телефон. Застинах и нададох ухо, но така и не разбрах чий телефон звъни, дали нашият, или на съседа. Щом напуснеш дома си, всички телефони звънят еднакво. Реших да не се занимавам с това и се прекатерих през стената.
	Усещах през тънките подметки на маратонките колко е мека тревата. Уличката бе по-тиха от обичайното. Известно време стоях, без да се помръдвам, и затаил дъх, се ослушвах, но не чух нищо. Телефонът беше спрял да звъни. Не пееха птици, откъм улицата не долиташе шум. Небето бе оцветено в равномерно съвършено сиво. В дни като този облаците вероятно поглъщат всички звуци от повърхността на земята. И не само звуците. Всякакви неща. Например възприятия.
	С ръце в джобовете на дъждобрана тръгнах по тясната уличка, от време на време се хлъзгах. Там, където на пътя ми се изпречваха сушилките за пране, се промушвах странишком между стените. Минавах направо под стрехите на други къщи. Ето как вървях по притихналата уличка, която приличаше на изоставен изкуствен канал. Маратонките ми не издаваха никакви звуци по тревата. По време на краткия път чух само в една от къщите пуснато радио. Течеше предаване, в което се обсъждаха проблемите на слушателите. Някакъв мъж на средна възраст се оплака на возещия от тъща си. От откъслеците, които чух, се разбра, че жената е на шейсет и осем години и направо е луднала по конните надбягвания. След като подминах къщата, звукът на радиото започна да глъхне, докато не остана нищо, сякаш в небитието бяха хлътнали не само звукът на радиоапарата, но и мъжът на средна възраст с тъща му, вманиачена на тема коне, макар че и двамата със сигурност съществуваха някъде по света.
	Накрая излязох при празната къща. Тя си стоеше пак така притихнала. На фона на сивите ниски облаци къщата със заковани капаци по прозорците на втория етаж се въздигаше като мрачно зловещо присъствие. Наподобяваше огромен товарен кораб, който отдавна е заседнал в бурна нощ на риф и е зарязан там да гние. Ако тревата не беше избуяла още повече след последното ми посещение, можех да реша, че тук времето е спряло. След дългите дъждовни дни стръкчетата трева се зеленееха злачни и лъскави и лъхтяха на дива волност, както мирише всичко, което е с корени дълбоко в пръстта. Точно в средата на това море от трева стоеше птицата — беше в съвсем същото положение като миналия път, с разперени криле, готова да политне. Точно тази птица обаче нямаше, разбира се, да политне никога. Знаех го, знаеше го и птицата. Тя щеше да продължи да чака там, където я бяха настанили, до деня, когато някой я откраднеше или я натрошеше на парчета. Не съществуваше друга възможност птицата да напусне градината. Единственото, което помръдваше, беше малка бяла пеперуда, която няколко седмици след сезона пърхаше над тревата. Напредваше несигурно, като човек, който търси нещо, а е забравил какво. След пет минути безплодно търсачество пеперудата политна нанякъде.
	Както смучех лимоновия бонбон, се облегнах на мрежестата ограда и се вгледах в градината. От котарака нямаше и следа. Нямаше следа от нищо. Мястото приличаше на езеро със застинала застояла вода, където някаква огромна сила е препречила естествения поток.
	Усетих някого зад себе си и се обърнах. Ала нямаше никой. Само оградата от другата страна на уличката и портичката в нея, портичката, където бе стояло момичето. Но сега тя беше затворена и в двора нямаше никой. Всичко бе мокро и притихнало. И се носеха миризми: трева. Дъжд. Дъждобранът ми. Лимоновият бонбон под езика ми, полуразтопен. Усетих ги всичките само с едно вдишване. Пак се обърнах и се огледах, ала нямаше никой. Ослушах се и дочух далечния приглушен тътен на хеликоптер. Там горе имаше хора, които летяха над облаците. Но дори този звук се отдалечи и отново се спусна тишина.
	Мрежестата ограда около празната къща също беше с портичка — и тя мрежеста, естествено. Побутнах я плахо. Тя се отвори с едва ли не разочароваща лекота, сякаш ме приканваше да вляза. „Не се притеснявай — все едно ми каза. — Влизай.“ Не се налагаше да се позовавам на подробните си познания за законите, които бях придобивал в продължение на осем дълги години, за да съм наясно, че може да загазя не на шега. Ако някой съсед ме забележеше в празната къща и се оплачеше в полицията, ченгетата щяха да довтасат и да ме подложат на разпит. Щях да обясня, че си търся котарака, че е изчезнал и съм тръгнал да оглеждам квартала. Щяха да ме питат къде живея и къде работя. Щеше да се наложи да кажа, че съм безработен. От това те щяха да се усъмнят още повече. Вероятно се страхуваха от терористи левичари или нещо от този род и бяха убедени, че терористите левичари са плъзнали из цяло Токио със скрити арсенали от оръжие и самоделни бомби. Щяха да се обадят на Кумико в редакцията, за да проверят разказа ми. Тя щеше да се разстрои.
	Е, чудо голямо. Влязох и дръпнах портичката, за да я затворя след себе си. Да става, каквото има да става.
	Прекосих градината и се огледах. Маратонките стъпваха както винаги безшумно по тревата. Имаше няколко овощни дръвчета, но не знаех как точно се казват, тревата беше висока. Беше избуяла и бе скрила всичко. По две от овощните дървета се бе увило подрумче, което сякаш ги бе задушило до смърт. Цветята в лехата покрай оградата бяха покрити с яйца на насекоми и се белееха като призраци. По едно време до ухото ми забръмча упорита мушица.
	Подминах каменното изваяние и стигнах до нахлузените един върху друг бели пластмасови столове, скътани под стряхата. Най-горният беше мръсен, но столът под него вършеше работа. Избърсах го с ръка и седнах на него. От високите бурени бе невъзможно да ме видят от уличката, стряхата ме пазеше от дъжда. Седях, свируках си и наблюдавах как градината получава прещедрия дар от ситни дъждовни капки. В началото не забелязах какво точно си свирукам, после си дадох сметка, че е увертюрата на „Крадливата сврака“ от Росини, същата мелодия, която си бях свирукал и когато ми се бе обадила онази непозната и бях готвил спагети.
	Докато си седях така в градината без хора наоколо, докато гледах тревата и каменната птица и си свируках (фалшиво) мелодията, имах чувството, че съм се върнал в детството. Че съм в скривалище, където не ме вижда никой. Това ми вдъхна спокойствие. Прииска ми се да метна по някаква цел камък — ставаше и малко камъче. Например по каменната птица. Щях да я ударя само колкото да я чуя как издрънчава. Като дете често си бях играл така. Слагах на известно разстояние празна консервена кутия и мятах камъни, докато я напълнех. Можех да го правя с часове. Сега обаче в краката ми нямаше камъни. Както и да е! На никое място няма всичко, от което се нуждаеш.
	Вдигнах крака, свити в коленете, и подпрях брадичка на ръката си. После затворих очи. Пак не се чуваха никакви звуци. Мракът зад затворените ми клепачи беше като облачното небе, но сивото бе някак по-наситено. През няколко минути някой идваше и рисуваше върху сивото с различен негов оттенък: златист, зеленикав, червен. Бях възхитен колко много отсенки на сивото има. Странни същества са човеците. Достатъчно е да поседиш на едно място десетина минути, и ще видиш изумително многообразие от сиви тонове.
	Докато разглеждах каталога си с мостри на сивия цвят, пак си засвируках, без да мисля за нищо.
	— Ей! — каза някой.
	Отворих рязко очи. Понаведох се странично, за да видя над треволяка портичката. Беше отворена. Широко. Някой ме беше последвал вътре. Сърцето ми се разтуптя лудешки.
	Ей! — каза отново някой.
	Женски глас. Тя излезе иззад птицата и тръгна към мен. Беше момичето, което се бе пекло на слънцето в двора отсреща. Носеше същата синя тениска на „Адидас“ и късия панталон. И този път накуцваше. Само дето не беше с тъмните очила.
	— Какво правиш тук? — попита то.
	— Търся си котарака — отговорих аз.
	— Сигурен ли си? Нямам чувството, че търсиш нещо. Седиш със затворени очи и си свирукаш. Така трудно ще намериш каквото и да било, нали?
	Усетих, че се изчервявам.
	— На мен не ми пречи — продължи момичето, — но някой, който не те познава, ще вземе да те помисли за извратен тип. — То помълча. — Не си извратен тип, нали?
	— Вероятно не — рекох аз.
	Момичето се приближи, огледа придирчиво натрупаните един върху друг пластмасови столове, избра си един, по който нямаше много кал, и след като го огледа още веднъж, го свали на земята и седна.
	— И свирукането ти е ужасно — оповести момичето. — Не знам мелодията, но свирукаш фалшиво. Не си обратен, нали?
	— Вероятно не — отвърнах аз. — Защо?
	— Някой ми е казвал, че обратните не умеели да свирукат. Така ли е?
	— Кой знае? Вероятно са празни приказки.
	— Както и да е, пет пари не давам, и да си някой извратен тип или педал. Между другото, как се казваш? Не знам как да се обръщам към теб.
	— Тору Окада — представих се аз.
	Момичето повтори тихо няколко пъти името ми.
	— Ама че име — рече то.
	— Е, не е кой знае какво име — съгласих се аз. — Винаги ми се е струвало, че звучи като името на министър на външните работи отпреди войната: Тору Окада. Нали?
	— Нищо не ми говори. Мразя историята. Най-слаба съм по този предмет. Но както и да е. Нямаш ли прякор? Нещо по-лесно от това Тору Окада.
	Не се сещах да имам прякор. Никога през живота си не бях имал. Защо ли?
	— Нямам прякор — отвърнах аз.
	— Никакъв ли? Например Мечока? Или Жабока?
	— Никакъв.
	— Ау! — извика момичето. — Измисли си някакъв.
	— Птицата с пружината — рекох аз.
	— Птицата с пружината ли? — зяпна ме момичето. — Това пък какво е?
	— Птицата, която навива пружината — обясних аз. — Всяка сутрин. По върховете на дърветата. Навива пружината на света. Чагъъърт.
	Момичето продължи да ме гледа. Аз въздъхнах.
	— Просто ми хрумна — допълних. — И не само това. Всеки ден птицата идва и прави чагъъърт в дървото на съседа. Но никой не я е виждал.
	— Звучи ми логично. И така, вече ще бъдеш Господин Птицата с пружината. Не се произнася лесно, но пак е за предпочитане пред това Тору Окада.
	— Благодаря ти много.
	Момичето качи крака на стола и подпря брадичка върху коленете си.
	— А ти как се казваш? — попитах аз.
	— Мая Казахара. Мая… като месец май.
	— През май ли си родена?
	— Защо изобщо питаш? Представяш ли си някой, роден през юни, да се казва Мая?
	— Вероятно си права — съгласих се аз. — Още ли не ходиш на училище?
	— Наблюдавам те от доста време — вметна момичето, без да отговаря на въпроса ми. — От стаята си. С бинокъл. Видях те как влизаш през портичката. Държа подръка малък бинокъл, за да виждам какво става на уличката. Оттук минават какви ли не хора. Обзалагам се, че не знаеш. И не само хора. И животни. Какво правеше сам тук през цялото време?
	— Седях си — отговорих аз. — Мислех за едно време. Свируках си.
	Мая Казахара започна да гризе нокътя на палеца си.
	— Странен си — отбеляза тя.
	— Не съм странен. Хората го правят непрекъснато.
	— Дори и да е така, не го правят в празните къщи на съседите. Можеш да си седиш и във вашия двор, ако искаш само да мислиш за едно време и да си свирукаш.
	Тук беше права.
	— Значи Нобору Ватая не се е прибрал.
	Поклатих глава.
	— И ти ли не си го виждала оттогава? — попитах аз.
	— Не, а внимавах да не изскочи отнякъде тигров котарак на кафяви ивици. С леко подвита на върха опашка. Нали така?
	Момичето извади от джоба на късия си панталон кутия цигари „Хоуп“ и запали една с клечка кибрит. Дръпна няколко пъти, погледна ме право в лицето и рече:
	— Вече оплешивяваш леко, нали?
	Вдигнах механично ръка към темето си.
	— Не там, глупчо — каза момичето. — Отпред. Косата ти е по-назад, отколкото би трябвало да бъде. Не мислиш ли?
	— Не съм забелязал.
	— Е, аз забелязах — рече тя. — Точно тук ще оплешивееш. Отпред ще останеш без коса. — Момичето се хвана отпред за косата и доближи рязко челото си до лицето ми. — Внимавай.
	Докоснах се отпред по косата. Може би Мая беше права. Косата ми като че ли наистина беше оредяла. Или само ми се струваше? Още нещо, за което да се притеснявам.
	— В какъв смисъл? — попитах аз. — Как да внимавам?
	— Всъщност май не можеш да направиш нищо. Няма как да избягаш от оплешивяването. Който оплешивява, си оплешивява. Щом му дойде времето — после няма спасение. Нищо не може да го спре. Разправят, че имало начин да го избегнеш, ако се грижиш добре за косата си, но това са врели-некипели. Виж скитниците, които спят в метростанция „Шинджуку“. Имат си коса хората. Да речеш, че всеки ден я мият с „Клиник“ и „Видал Сасун“ или се мажат с лосион „Х“. Само си дрънкат производителите на козметика, за да ти вземат парите.
	— Със сигурност си права — възхитих й се аз. — Но откъде знаеш толкова много за оплешивяването?
	— Работя към една фирма за перуки. От доста време. Знаеш, че не ходя на училище, и ми остава много време за убиване. Провеждам анкети, участвам в проучвания, неща от тоя род. Затова знам всичко за мъжете, които оплешивяват. Натъпкана съм с информация.
	— Виж ти — възкликнах аз.
	— Но знаеш ли — продължи момичето, след като хвърли фаса на земята и стъпи върху него, — във фирмата, където работя, ни забраняват да казваме, че някой е „плешив“. Трябва да кажем „мъже с проблемна коса“. Кажеш ли „плешив“, значи подлагаш хората на дискриминация. Веднъж предложих на шега да казваме „господа, изправени пред фоликулно предизвикателство“, леле, направо побесняха! „Не е смешно, млада госпожице“, казаха ми. Ужасно сериоооооооозни са. Знаеш ли? Всички по тоя скапан свят са ужасно сериозни.
	Извадих лимоновите бонбони, лапнах един и предложих на Мая Казахара. Тя поклати глава и издърпа цигара.
	— Сега се сетих, Господин Птицата с пружината — рече момичето, — че беше безработен. Още ли не си намерил работа?
	— Не.
	— А търсиш ли наистина?
	— Определено. — Още щом изрекох думата, и се запитах доколко е вярна. — Всъщност не съм толкова сигурен — допълних. — Според мен имам нужда от време. Време, през което да мисля. И аз не съм сигурен какво точно ми трябва. Трудно е да ти обясня.
	Мая Казахара пак загриза един от ноктите си и ме гледа дълго.
	— Знаеш ли какво, Господин Птицата с пружината — подхвана тя. — Защо един ден не дойдеш да поработиш с мен? Във фирмата за перуки. Не плащат много, но е лесно и сам си определяш работното време. Какво ще кажеш? Не му мисли, направи го. За да смениш темпото. Това може би ще ти помогне да проумееш много неща.
	Тук тя беше права.
	— Тук си права — казах.
	— Жестоко! — възкликна момичето. — Следващия път, когато се наканя да отида, ще мина да те взема. Та къде, каза, се пада къщата ти?
	— Хм, трудно е да ти обясня. А може и да не е трудно. Вървиш по уличката, правиш всички завои. Вляво ще видиш къща с червена хонда сивик, паркирана отзад. Има лепенка „Нека има мир за всички народи по света“. Ние сме в следващата къща, но нямаме портичка към улицата. Има циментов зид, трябва да се прекатериш. На мен ми стига до брадичката.
	— Не се притеснявай. Все ще се прекача през една стена, няма проблем.
	— Кракът не те ли боли вече?
	Тя издиша дима с нещо като въздишка и отговори:
	— Не се притеснявай. Нищо ми няма. Накуцвам за пред нашите, защото не ми се ходи на училище. Преструвам се. Стана ми нещо като навик. Правя го дори когато не ме гледа никой и съм сама в стаята си. Нямам равна. Нали казват: „За да излъжеш другите, първо трябва да излъжеш себе си.“ Но както и да е. Господин Птицата с пружината. Я ми кажи, смел ли си?
	— Не.
	— Ама никога ли не си бил?
	— Не, никога не съм бил смел. И едва ли ще се променя.
	— А любопитен ли си?
	— Виж, любопитството е друго. Да, донякъде съм любопитен.
	— А не мислиш ли, че любопитството и смелостта си приличат малко? — попита Мая Казахара. — Който е смел, е и любопитен, а който е любопитен, е и смел. Нали?
	— Хм, може и да си приличат — отвърнах аз. — Може би си права. Може би понякога наистина вървят заедно.
	— Например когато се промъкваш в чужд двор.
	— Да, нещо такова — потвърдих и завъртях лимоновия бонбон с езика си. — Когато се промъкваш в чужд двор, смелостта и любопитството вървят заедно. Любопитството понякога е в състояние да събуди смелостта, дори да я породи. Но обикновено се изпарява. А смелостта се пробужда трудно. Докато любопитството е като да имаш забавен приятел, на когото всъщност не можеш да разчиташ. Примамва те и после те зарязва на произвола на съдбата — да се оправяш сам, ако намериш смелост.
	Момичето се позамисли.
	— Сигурно е така — рече то. — Сигурно можеш да го погледнеш и по този начин. — Мая се изправи и изтръска мръсотията, полепнала отзад по късия панталон. После ме погледна отгоре. — Я ми кажи, Господин Птицата с пружината, искаш ли да видиш кладенеца?
	— Кладенеца ли? — повторих аз.
	Какъв кладенец?
	— Тук има пресъхнал кладенец. Харесва ми. Искаш ли да го видиш?

	* * *

	Минахме напряко през двора и заобиколихме къщата. Кладенецът беше кръгъл, с диаметър може би метър и половина. Имаше и капак от дебели дъски, изрязани по формата му. Върху кръглия дървен капак бяха сложени два бетонни къса — да не се размества. Самият кладенец бе със зид, висок към метър, и наблизо растеше едно-единствено старо дърво, което сякаш го охраняваше. Беше някаква овошка, но и аз не знам каква.
	Както почти всичко, свързано с къщата, и кладенецът изглеждаше така, сякаш е изоставен много отдавна. Създаваше впечатление, което може да се определи като „пълна вцепененост“. Сигурно когато хората престанат да гледат неодушевените предмети, те стават още по-неодушевени.
	При внимателен оглед се оказа, че кладенецът всъщност е много по-стар от всичко наоколо. Беше правен в друга епоха, много преди къщата. Дори дървеният капак си беше антика. Зидът около кладенеца бе измазан отвън с дебел слой цимент, но вероятно само за да го заздрави. Дървото до него сякаш се гордееше, че се е извисявало тук много по-дълго, отколкото другите дървета наоколо.
	Свалих единия къс бетон на земята и вдигнах половината на дървения капак. Хванах се за ръба на кладенеца, надвесих се и погледнах надолу, но не успях да видя дъното. Кладенецът очевидно беше дълбок и долната му част тънеше в мрак. Подуших въздуха вътре. Дъхтеше едва доловимо на мухъл.
	— Няма вода — обясни Мая Казахара.
	Кладенец без вода. Птица, която не може да лети. Улица, която не води наникъде. И…
	Мая вдигна от земята парче тухла и го метна в кладенеца. След миг се чу тих сух звук. Нищо повече. Звукът бе съвсем сух, сякаш човек можеше да го натроши в ръцете си. Изправих се и погледнах Мая Казахара.
	— Защо ли няма вода? Дали е пресъхнал? Или някой го е затрупал?
	Тя сви рамене:
	— Когато някой затрупва кладенец, не го ли пълни догоре? Какъв е смисълът да държиш такава суха дупка? Може да паднеш и да се нараниш. Нали?
	— Мисля, че си права — потвърдих аз. — Водата явно е пресъхнала заради нещо.
	Внезапно си спомних какво ми каза преди доста време господин Хонда. „Когато трябва да се извисиш, намери най-високата кула и се качи на върха й. Когато трябва да се снишиш, намери най-дълбокия кладенец и слез на дъното му.“ И така, вече имах кладенец — ако ми потрябва.
	Пак се надвесих и се взрях в мрака, без да очаквам нищо. Така значи, помислих си, на място като това посред бял ден съществува такъв непрогледен мрак. Прокашлях се и преглътнах. Звукът изкънтя в мрака, сякаш кашляше някой друг. Слюнката ми още имаше вкус на лимонови бонбони.

	* * *

	Върнах капака на кладенеца на мястото му и го затиснах с парчето бетон. Сетне си погледнах часовника. Наближаваше единайсет и половина. Беше време да си вървя, за да се обадя на Кумико в обедната й почивка.
	— Трябва да се прибирам — обясних аз.
	Мая Казахара се понавъси.
	— Върви, Господин Птицата с пружината — рече тя. — Политай към къщи.
	Когато прекосихме двора, каменната птица още бе вперила сухи очи в небето. То беше запълнено от край до край с покривалото на сивите облаци, но поне беше спряло да вали. Мая Казахара откъсна шепа трева и я метна към небето. Понеже нямаше вятър, който да отнесе стръкчетата, те паднаха в нозете й.
	— Помисли колко много часове остават до времето, когато слънцето залязва — рече ми тя, без да ме поглежда.
	— Наистина — рекох аз. — Много часове.


>>	6.
>>	За раждането на Кумико Окада и Нобору Ватая

	Израсъл съм като единствено дете и ми е трудно да си представя как вече големите братя и сестри се чувстват, докато общуват, когато всеки води свой си живот. В случая с Кумико, станеше ли дума за Нобору Ватая, върху лицето й се появяваше странно изражение, сякаш тя е сложила случайно в устата си нещо с чудноват вкус, но нямаше как да разбера какво точно означава изразът й. Колкото до моите чувства към по-големия й брат, в тях нямаше нищо положително. Кумико го знаеше и смяташе, че е напълно логично. И тя не обичаше брат си. Ако не бяха кръвни роднини, дори ми беше трудно да си представя, че някога биха подхванали разговор. Обаче те бяха брат и сестра, от което нещата доста се усложняваха.
	След като се скарах с баща й и прекъснах всякакви отношения със семейството й, Кумико вече нямаше повод да се вижда с Нобору Ватая. А ние с баща й се скарахме лошо. Не съм се карал често през живота си — не съм такъв човек, — но веднъж скарам ли се, няма връщане назад. Така скъсах окончателно с бащата на жена си. По-късно, след като бях отприщил гнева си, ядът ми загадъчно се изпари. Изпитвах само облекчение. Вече не ми се налагаше да се виждам с тъст си: от плещите ми сякаш бе паднало тежко бреме, което ме е мъчило отдавна. От гнева и омразата не бе останала и следа. Дори започнах да му съчувствам за трудностите, на които се е натъквал през живота, колкото и глупав и отблъскващ да ми се струваше този негов живот. Казах на Кумико, че никога повече няма да се срещам с майка й и с баща й, но тя може да ги посещава по всяко време. Тя не направи опит да ги види. „Не се притеснявай — рече ми. — Бездруго никога не съм изгаряла от желание да ги виждам.“
	По онова време Нобору Ватая живееше с родителите си, но когато ние с баща му се скарахме, той просто стана и си излезе, без да казва и дума. Това не ме изненада. Аз не го интересувах. Той правеше всичко възможно да избягва личния контакт с мен, освен ако наистина не се налагаше. И така, когато спрях да се виждам с родителите на Кумико, вече нямаше причина да се виждам и с Нобору Ватая. Кумико също нямаше причини да се среща с брат си. Той беше зает, тя също, пък и двамата никога не са били близки.
	Жена ми обаче понякога му се обаждаше в университетския кабинет, а той понякога й се обаждаше в редакцията (но не и вкъщи). Кумико ми съобщаваше за това, без да влиза в подробности за какво са си говорили. Аз не я питах и тя не ми разказваше, освен ако не се налагаше.
	Изобщо не ме вълнуваше за какво разговарят Кумико и Нобору Ватая. Което не означава, че ми е било неприятно. Просто недоумявах какво имат да си кажат двама души, които са толкова различни. Или това се получаваше само през по-особения филтър на кръвната връзка?

	* * *

	Макар брат и сестра. Нобору Ватая и Кумико имаха разлика във възрастта от девет години. Между двамата липсваше видима връзка и заради това, че жена ми бе живяла няколко години при родителите на баща си.
	Двамата не бяха единствените деца на семейство Ватая. Между тях имало и сестра, пет години по-голяма от Кумико. Но когато била на три години, Кумико била пратена от Токио в далечната Ниигата при баба си. След време майка й и баща й й казали, че са го направили, защото като малка била болнава и те смятали, че чистият въздух в провинцията ще й се отрази добре, тя обаче не им вярваше. Поне Кумико не помнеше някога да е била болнава и да е прекарала някаква тежка болест, а и никой в къщата в Ниигата не се притеснявал особено за здравето й.
	— Сигурна съм, че това им е било просто оправдание — сподели веднъж с мен жена ми.
	Съмненията й били подсилени от нещо, което чула от една роднина. По всичко личало, че между майка й и баба й тлеела отколешна вражда, и решението Кумико да бъде пратена в Ниигата било плод на примирие, което двете жени били сключили. С това, че преотстъпили Кумико за известно време, родителите й усмирили гнева на бабата, а фактът, че внучката е в дома й, потвърждавал, че тя е запазила връзката със сина си (бащата на Кумико). С други думи, момиченцето било нещо като заложница.
	— Освен това вече са имали две деца — разказа ми веднъж жена ми. — Като се лишат от присъствието на третото, загубата не била голяма. Не че са смятали да се отърват от мен: вероятно просто са решили, че такова невръстно дете няма да преживее тежко раздялата. Всъщност едва ли са умували дълго. Това просто е било най-лесното решение на проблема. Представяш ли си? И аз не знам защо, но явно не са и подозирали как такава раздяла ще се отрази на малко дете.
	Докато навършила шест години, живеела при баба си в Ниигата. Не че животът й в провинцията бил тъжен или неприятен. Баба й давала мило и драго за нея, а самата Кумико се забавлявала повече в игрите с братовчедите си, които били по-близко до нея като възраст, отколкото със собствените си брат и сестра. Накрая, когато станало време да тръгне на училище, я прибрали в Токио. Родителите й вече нервничели от дългата раздяла с дъщеря си и настояли да я вземат обратно при себе си, докато не е станало прекалено късно. В известен смисъл обаче били закъснели. През седмиците, след като взели решението да я приберат, баба й страдала все повече. Престанала да се храни, не можела да спи. Ту прегръщала и притискала с все сила до себе си малката Кумико, ту я биела с линия през ръцете, докато не ги насинела. Ту твърдяла, че няма да я пусне и че предпочита да умре, отколкото да се раздели с нея, ту й крещяла да се маха и че не иска да я вижда никога вече. С възможно най-обидните думи обяснявала на момиченцето каква ужасна жена е майка му. Дори се опитала да си пререже с ножица вените на китката. Кумико не проумявала какво става. Била твърде малка.
	Тогава се затворила за външния свят. Стиснала очи. Запушила очи. Залостила съзнанието си. Сложила край на всяка мисъл и надежда. Следващите няколко месеца й се губели. Тя изобщо не помнела какво се е случило през тях. Когато излязла от това състояние, видяла, че се намира в нов дом. В дома, който изобщо не е трябвало да напуска. Там били родителите й, брат й и сестра й. Това обаче не бил нейният дом. Това било просто нова среда.
	В тази нова обстановка Кумико станала трудно, мълчаливо дете. Не вярвала на никого, не се уповавала безусловно на никого. Чувствала се неловко в прегръдката на родителите си. Не познавала миризмата им. Притеснявала се. Понякога дори не давала да я прегръщат. Единственият човек в семейството, пред когото започнала, макар и трудно, да се разкрива, била сестра й. Майка й и баща й се били отказали да търсят път към нея, брат й почти не я забелязвал. Ала сестра й разбирала, че зад упоритите й настроения има объркване и самота. Помагала й всячески, спяла в същата стая, разговаряла с нея, четяла й, изпращала я до училището, помагала й с домашните. Когато Кумико се свивала в ъгъла на стаята и плачела с часове, сестра й била до нея и я прегръщала. Правела всичко възможно, за да намери път към сърцето й. И всичко е щяло да бъде съвсем различно, ако сестра й не била починала от хранително отравяне една година след завръщането на Кумико от Ниигата.
	— Ако не беше умряла, обстановката у нас вероятно нямаше да бъде такава — сподели с мен жена ми. — Беше малка, едва в шести клас, но беше душата на семейството. Ако не беше починала, всички ние вероятно щяхме да бъдем днес по-нормални. Най-малкото аз нямаше да бъда такъв безнадежден случай. Разбираш ли? След това се чувствах ужасно виновна. Защо не умрях аз вместо сестра ми? Никой не ме обичаше. Никой не ми се радваше. Защо смъртта не бе отнесла мен? Родителите и брат ми знаеха какво изпитвам, но не казваха нищо, за да ме утешат. Къде ти! Говореха с повод и без повод за мъртвата ми сестра: колко красива и умна е била, колко внимателна, как всички са я обичали, колко добре е свирела на пиано. И ме принудиха да ходя на уроци по пиано! Все някой трябвало да свири след смъртта на сестра ми. Изобщо не се интересувах от пианото. Знаех, че никога няма да свиря като сестра си, а и не ми трябваше още едно доказателство колко ме е превъзхождала. Но те не искаха и да чуят. Просто не искаха. Затова и до днес мразя пианото. Не обичам да гледам как някой свири на пиано.
	Когато Кумико ми разказа това, се вбесих на семейството й. Да й причинят всичко това! Да не й го спестят! Беше преди да се оженим. Познавахме се от два месеца. Беше тиха неделна сутрин, бяхме в леглото. Кумико ми разказва дълго за детството си, сякаш разнищваше заплетен конец, и от време на време млъкваше, за да премисли събитията. За пръв път говореше толкова много за себе си. До онази сутрин не знаех почти нищо за семейството и детството й. Знаех, че е кротък човек, че обича да рисува, че има дълга красива коса и две бенки отзад на лявото рамо. И че съм първият й мъж.
	Докато разказваше, от време на време се разплакваше. Разбирах я: имаше нужда да си поплаче. Прегръщах я и я милвах по косата.
	— Сигурна съм, че ако сестра ми не беше починала, щеше да я обикнеш — каза тя. — Всички я обичаха. Обикваха я от пръв поглед.
	— Може би — отвърнах аз. — Но по една случайност съм влюбен в теб. Съвсем просто е. Ние с теб сме заедно. И сестра ти няма нищо общо с това.
	Както лежеше, Кумико се позамисли. Седем и половина в неделя сутринта: време, когато всичко звучи приглушено и въздушно. Слушах как гълъбите престъпват по покрива на къщата, как някой в далечината вика куче. Кумико гледа дълго-дълго някаква точка на тавана.
	— Я ми кажи — рече накрая, — обичаш ли котки?
	— Умирам за котки — отговорих й. — Като малък винаги съм имал. Постоянно си играехме, дори спях с тях.
	— Щастливец. Аз страшно исках да имам котка. Но не ми разрешаваха. Майка ми ги мрази. Никога през живота си не съм получавала онова, което искам. Нито веднъж. Представяш ли си? Нямаш понятие какво е да живееш по този начин. Когато живееш така — когато никога не получаваш каквото искаш, — накрая вече не знаеш какво всъщност искаш.
	Хванах я за ръката.
	— Дори и да е било досега така, вече не си дете. В правото си сама да избираш как да живееш. Можеш да започнеш отначало. Ако искаш котка, единственото, което трябва да направиш, е да избереш живот, в който можеш да я имаш. Просто е. Твое право е… нали така?
	Тя не сваляше очи от мен.
	— Мм — рече ми. — Така е.
	Няколко месеца по-късно двамата с Кумико вече обсъждахме как ще се оженим.

	* * *

	Детството на Кумико в онзи дом е било тежко и ненормално, обаче и детството на Нобору Ватая е било съсипано, но в друго отношение. Майката и бащата направо били луди по сина си, ала не само го обграждали с обич, а били взискателни за много неща. Бащата бил убеден, че единственият начин да живееш пълноценно в японското общество е да изкарваш възможно най-високите оценки и да прегазваш всекиго и всички, застанали на пътя ти към върха. Бил напълно уверен в това.
	Малко след като се ожених за дъщеря му, чух от самия него тези думи. Той твърдеше, че хората не се раждали равни. Че ни учели в училище на тези тъпотии, за да ни натрапят чувство за справедливост. Япония наистина имала политическата структура на демократична държава, но същевременно била класово общество на ожесточената кръвожадна конкуренция, където слабите били премазвани от силните, и ако не успееш да станеш част от върхушката, просто нямало смисъл да живееш в страната. Щял си да бъдеш пометен. Трябвало да се бориш със зъби и нокти, за да изкачиш следващото стъпало в йерархията. Такива амбиции били повече от здравословни. Ако хората загубели амбициите си, Япония щяла да загине. Не изказах никакво мнение в отговор на възгледите на тъст ми. А и той не го очакваше от мен. Просто излагаше схващанията, убежденията си, които нямаше да се променят никога.
	Майката на Кумико беше дъщеря на високопоставен държавен служител. Израсла в най-хубавия квартал на Токио, тя бе живяла в охолство и нямаше нито възгледи, нито дух да оспорва мненията на съпруга си. Поне според мен тя нямаше мнение за нищо, което не вижда точно пред себе си (и всъщност си беше изключително късогледът). Възникнеше ли случай, когато трябваше да изкаже мнение за нещо в по-широкия свят, тъща ми заимстваше мнението на мъжа си. Ако нещата се ограничаваха само с това, всичко щеше да бъде наред, но както често е характерно за такива жени, тъща ми страдаше от неизлечима форма на снобизъм. Понеже им липсват осмислени ценности, подобни хора стигат до едно или друго становище само като възприемат чужди представи или възгледи. Единственото правило, което ги направлява, е: „Как изглеждам в очите на другите?“ И така, госпожа Ватая се бе превърнала в тесногръда изнервена жена, която се вълнуваше единствено от мястото на мъжа си в управлението и от научните успехи на сина си. Което не се вместваше в стеснения й кръгозор, за нея се обезсмисляше.
	Та родителите се запретнали да внушават и на невръстния Нобору Ватая своята съмнителна философия и изкривена представа за света. Треперели му като на писано яйце, намирали му най-добрите частни учители, които можело да се купят с пари. При всеки успех му набавяли каквото си поиска. Детството му преминало в изключителен материален разкош, но когато той навлязъл в най-чувствителния и уязвим етап от живота, нямал време за момичета, нито възможност да палува с другите момчета. Волю-неволю трябвало да хвърля всички усилия да се закрепи като първенец. Не знам дали на Нобору Ватая му е харесвало да живее така. Кумико също не знаеше. Той не беше от хората, които ще седнат да разкриват чувствата си: пред сестра, пред родители, пред когото и да било. Пък и е нямал избор. Според мен някои мисловни модели са толкова елементарни и едностранчиви, че нищо не може да им се противопостави. При всички положения Нобору Ватая завършил елитната частна гимназия, записал икономика в прочутия Токийския университет и се дипломирал с отличие.
	Баща му очаквал да стане държавен служител или да отиде на работа в някоя голяма корпорация, той обаче предпочел научното поприще. Не бил глупак. Знаел за какво го бива най-много и че мястото му не е в истинския свят на сътрудничеството, а в свят, където се искат дисциплина и неотклонно прилагане на познанията и който възнаграждава индивидуалните умения на интелекта. Заминал на двегодишна специализация в Йелския университет, после се върнал в университета в Токио. Скоро след това се поддал на увещанията на родителите си и се оженил по сметка, бракът му обаче издържал всичко на всичко две години. След развода се върнал да живее при родителите си. По времето, когато се запознах с Нобору Ватая, той вече си беше напълно оформен особняк и доста неприятен тип.
	Някъде две години след като се ожених за Кумико, шуреят ми издаде голяма дебела книга. Беше икономически труд, пълен с термини, и аз не разбрах изобщо какво иска да каже. Не намирах смисъл в нито една страница. Не че не опитах, ала не схващах дори заглавията на главите, защото всичко в книгата ми се струваше неразгадаемо. Дори не можех да определя защо е така, дали защото съдържанието е трудно, или защото книгата е написана лошо. Но другите икономисти обявиха труда за велик. Един от рецензентите оповести, че „става дума за съвършено нов вид икономика, за труд, написан през съвършено нова призма“, но това бе единственото, което схванах и от самата рецензия. Не след дълго средствата за масово осведомяване обявиха Нобору Ватая за „герой на новото време“. Появиха се цели книги с анализи на труда му. Два от въведените от него изрази: „икономика на половия нагон“ и „икономика на отделителната система“, се превърнаха в крилати фрази. Вестниците и списанията поместваха обширни портрети за Нобору Ватая като един от най-ярките интелектуалци на съвременността. Направо не можех да повярвам, че човек, написал такава статия, е разбрал какво Нобору Ватая казва в книгата си. Съмнявах се, че дори са я разгръщали. Но подобни неща не ги притесняваха. Нобору Ватая беше млад, несемеен и достатъчно умен, за да напише книга, която никой не разбира.
	Тя го направи прочут. Всички списания го канеха да пише критични материали. Той се появяваше по телевизията, за да изказва мнения по политически и икономически въпроси. Не след дълго започна да присъства редовно в едно от обзорните политически предавания. Който го познаваше (включително ние с Кумико), не бе и подозирал, че Нобору Ватая става за такава роля. Всички го смятаха за човек на науката, който се вълнува само от своята тясно специализирана област. Но светът на средствата за масово осведомяване му се услади и той направо се развихри. Беше неотразим. Изобщо не се притесняваше от насочените към него камери. Дори обратното, пред тях като че ли се отпускаше повече, отколкото в живота. Наблюдавахме изумени това внезапно преображение. Нобору Ватая, когото виждахме по телевизията, обличаше скъпи костюми и слагаше вратовръзки, които пасваха идеално на тях, носеше очила с изискани рогови рамки. Косата му беше подстригана по последната мода. Очевидно му помагаха професионалисти. Никога дотогава не го бяхме виждали да излъчва такъв лукс. И макар самият телевизионен канал да му осигуряваше дрехите, шуреят ми ги носеше с лекота, така, сякаш цял живот се е обличал само така. Кой е този човек, запитах се, когато го видях първия път. Къде е истинският Нобору Ватая?
	Пред камерите шуреят ми разиграваше ролята на Немногословния. Ако го попитаха за мнението му, той отговаряше просто, ясно и точно. Ако спорът се разгорещеше и всички останали започнеха да крещят, Нобору Ватая запазваше самообладание. Ако му отправеха предизвикателство, предпочиташе да си замълчи, да остави опонентът му да се доизкаже и после с едно-единствено изречение да направи на пух и прах доводите му. Беше усвоил до съвършенство изкуството да нанася смъртоносния удар с усмивка и мъркане. На телевизионния екран изглеждаше много по-умен и благонадежден, отколкото истинският Нобору Ватая. И аз не знам как го постигаше. Със сигурност не беше красив. Но беше висок и слаб, личеше, че има добро възпитание. В телевизията бе намерил място, където се чувстваше в свои води. Средствата за масово осведомяване го посрещнаха с разтворени обятия, а той ги прие не по-малко въодушевено.
	Аз обаче не можех да го гледам — и по телевизията, и по вестниците и списанията. Със сигурност бе кадърен и надарен. Поне това не мога да му отрека. Умееше да повали противника си бързо и безвъзвратно с възможно най-малко думи. С животински нюх долавяше накъде духа вятърът. Но ако човек следеше внимателно какво говори или пише, щеше да се убеди, че в думите му няма последователност. Те не отразяваха възглед, който се основава на дълбоко убеждение. Нобору Ватая живееше в свят, който сам бе сътворил, обединявайки няколко едноизмерни мисловни системи. При нужда бе в състояние да пренареди за миг комбинацията. Прилагаше изобретателни, дори артистични интелектуални хватки и номера. За мен обаче те се свеждаха всичко на всичко до играта. Ако в мненията му изобщо имаше някаква последователност, то това бе последователната липса на последователност, а ако шуреят ми имаше някакъв светоглед, то това бе светоглед, в който се открояваше липсата на светоглед. Ала тъкмо до тези липси се свеждаха интелектуалните му козове. Последователността и строго установеният светоглед бяха излишен багаж в интелектуалната безкрайна война, припламваща в ограниченото време, с което разполагаха средствата за масово осведомяване, и голямото предимство на Нобору Ватая бе, че е свободен от подобно бреме.
	Той нямаше какво да отстоява, което означаваше, че може да съсредоточи цялото си внимание върху чистите битки. Единственото, от което се нуждаеше, бе да напада и да поваля противника. Нобору Ватая беше интелектуален хамелеон, който променяше цвета си в зависимост от опонента, вместваше логиката си в къси като реклами изречения, за да постигне максимално въздействие, и впрягаше с лекота цялата риторика. Нямах представа как се е сдобил с всички тези умения, но той очевидно умееше да гъделичка чувствата на публиката. Знаеше как да прилага логика, вълнуваща огромното мнозинство. Всъщност дори не му се налагаше да следва логиката: беше достатъчно да се преструва, че го прави, стига по този начин да приковеше вниманието на масите.
	Друг негов коз беше лекотата, с която боравеше с терминологията. Никой, естествено, не знаеше какво означава тя, ала Нобору Ватая умееше да я поднесе така, та да разбереш, че именно ти си виновен, задето не я схващаш. И постоянно се позоваваше на статистиката. Цифрите се бяха врязали в съзнанието му и съдържаха огромен потенциал да убеждават, но ако после човек поспреше и се замислеше, си даваше сметка, че никой не е оспорил източниците на Нобору Ватая и тяхната достоверност.
	Вбесявах се от тази хитра тактика на шурея ми, но така и не можех да обясня на никого какво точно ме дразни. Нито веднъж не съм успял да посоча довод, с който да оборя Нобору Ватая. Все едно да се боксираш с призрак: ударите само просвистяват във въздуха. Няма какво да ударят. Стъписан, наблюдавах как дори умни интелектуалци се прехласват по шурея ми. Това, кой знае защо, ме дразнеше.
	И така, малко по малко започнаха да гледат на Нобору Ватая като на един от най-умните мъже на нашето време. Сякаш никой вече не се вълнуваше от последователността. Единственото, което всички очакваха да видят по телевизията, бе поредната схватка на гладиаторите интелектуалци — колкото по-червена кръв пускаха те, толкова по-добре. Нямаше никакво значение, че някой е казал в понеделник едно, а в четвъртък точно обратното.

	* * *

	Запознах се с Нобору Ватая, когато с Кумико решихме да се оженим. Исках да говоря с него, преди да се срещна с баща й. Въобразявах си, че като мъж, който на възраст е по-близо до мен, той ще разчисти някои от препятствията.
	— Мисля, че не бива да разчиташ на помощта му — предупреди Кумико, очевидно притеснена. — Не мога да ти обясня защо, но брат ми просто не е такъв.
	— Е, рано или късно трябва да се запозная с него — напомних аз.
	— Сигурно — съгласи се Кумико.
	— Струва си да опитам — допълних. — Човек никога не знае.
	— Сигурно — повтори Кумико. — Може би.
	По телефона Нобору Ватая не изгаряше от желание да се среща с мен. Щом съм настоявал, можел да ми отдели половин час. Разбрахме се да се срещнем в кафенето на метростанция „Очаномизу“. По онова време той беше най-обикновен преподавател в колеж, още не бе написал книгата си и не се беше преобразил като начин на обличане. Джобовете на якето му бяха издути от това, че Нобору Ватая бе държал прекалено дълго в тях ръцете си. Косата му плачеше за подстригване. Полото му с цвят на горчица изобщо не пасваше на синьо-сивото туидено сако. Той имаше вид, присъщ на младите асистенти, за които парите са химера. Сънените му очи издаваха човек, който току-що излиза от библиотеката, след като цял ден е ровил из книгохранилището, но като се взрях в тях, долових и студен пронизващ блясък.
	Представих се и казах, че в близко бъдеще възнамерявам да се оженя за Кумико. Постарах се да обясня нещата възможно най-честно. Работя в юридическа кантора, но зная, че това не е за мен. Още търся нещо подходящо. Би било безразсъдство човек в моето положение да рискува да се жени, но обичам сестра му и съм убеден, че мога да я направя щастлива. Двамата можем да си помагаме и да се подкрепяме.
	Нобору Ватая сякаш изобщо не чуваше думите ми. Седеше със скръстени ръце и ме слушаше, без да продумва. Дори след като приключих с кратката си реч, той не се помръдна. Май си мислеше за друго.
	Още от самото начало се чувствах неловко в присъствието му, но реших, че е поради обстоятелствата. Всеки ще се чувства неловко, ако трябва да заяви на непознат: „Искам да се оженя за сестра ти.“ Но докато седях срещу него, у мен започна да се надига неприятно чувство. Сякаш в стомаха ми набъбваше смрадлива лепкава буца. Не че Нобору Ватая ми беше казал или беше направил нещо, с което да ме засегне. Докривя ми заради лицето му: не за друго, а заради лицето на Нобору Ватая. Имах интуитивното усещане, че то е скрито от някакъв плътен слой. Точно то не ми харесваше. Не беше истинското му лице. Не можех да се отърся от това чувство.
	Идеше ми да се махна оттам. Дори се поколебах дали да не стана и да не си тръгна, но бях длъжен да докарам нещата докрай. Продължих да седя, да отпивам от вече изстиналото кафе и да чакам Нобору Ватая да каже нещо.
	Когато заговори, той сякаш нарочно бе намалил звука на гласа си, за да не пилее енергия.
	— Да ви призная — рече ми, — нито разбирам какво ми казвате, нито ме интересува. Нещата, които ме вълнуват, са от съвсем различен порядък и вие от своя страна нито можете да ги разберете, нито ви интересуват. За да бъда възможно най-кратък в заключението, ще ви кажа, че ако искате да се ожените за Кумико и тя иска да се омъжи за вас, нямам нито право, нито основания да ви преча. Така че не ви преча. През ум не би ми минало. Но и не очаквайте нищо повече от мен. И най-важното, не очаквайте да губя още време и да се занимавам с този въпрос.
	Погледна си часовника и се изправи. Изявлението му беше стегнато, по същество. В него нямаше нищо излишно и не липсваше нищо. Разбрах пределно ясно и какво ми казва, и какво мисли за мен.
	Така приключи първата ни среща.
	След като се оженихме с Кумико, на няколко пъти се е налагало като шурей и зет ако не да влизаме в истински разговор, то поне да си разменим някоя и друга дума. Както вече беше намекнал, нямахме допирни точки, така че колкото и думи да си разменяхме, това нямаше да прерасне в нещо, което да наречем разговор. Сякаш приказвахме на различни езици. Ако Далай Лама лежеше на смъртно легло, а джаз музикантът Ерик Долфи се опитваше да му обясни колко е важно да избере смазка за двигателя на автомобила, която да съответства на промените в звука на бас кларнета, тази размяна на думи вероятно щеше да бъде малко по-смислена и логична, отколкото моите разговори с Нобору Ватая.
	Рядко се измъчвам дълго от душевни терзания, предизвикани от друг човек. Някой може да ме ядоса или подразни, но ми минава бързо. Слагам вододел между себе си и другия, сякаш сме същества от различни царства. Това си е своеобразна дарба (не че се хваля: не е никак лесно и ако го умеете, си е дарба, по-особена способност). Когато някой ми лази по нервите, първото, което правя, е да преместя обекта на неприятните чувства в друга сфера, която няма нищо общо с мен. После си казвам: добре де, криво ми е, но съм прехвърлил източника на тези чувства в друга зона, далеч оттук, където мога да го проуча и да се занимая с него по-късно, когато реша. Иначе казано, замразявам чувствата си. След време, когато ги размразя, за да ги анализирам, понякога установявам, че пак ми мъчат душата, но рядко се случва. Времето обикновено изтегля отровата и прави нещата безобидни. После рано или късно ги забравям.
	Дотук през живота си бях успявал да съхраня своя свят в относително устойчиво състояние, защото чрез тази система за управление на чувствата бях избягвал повечето излишни главоболия. Донякъде се гордея, че през цялото това време съм успявал да поддържам такава действена система.
	Но когато ставаше въпрос за Нобору Ватая, моята система даваше засечка. Все не можех и не можех да го изтласкам в сфера, която не е свързана с мен. И това направо ме вбесяваше. Бащата на Кумико беше нагъл неприятен тип, в края на краищата обаче си бе дребнаво човече, което живееше, вкопчено в прост подбор от тесногръди схващания. Можех да забравя човек като него. Но не и Нобору Ватая. Той знаеше възможностите си. И имаше сравнително ясна представа за човек като мен. Стига да поискаше, можеше да ме смаже, докато от мен не останеше нищо. Единствената причина да не го прави бе, че изобщо не му пукаше за мен. Не му се занимаваше да ме смазва. И точно това в него ме вбесяваше. Той беше презряна твар, кух отвътре егоист. Но като човек бе далеч по-способен от мен.
	След онази първа среща в устата ми остана лош вкус, който не искаше да се махне. Имах чувството, че някой ме е накарал насила да лапна шепа смрадливи буболечки. И да ги изплюех, все тая: продължавах да ги усещам в устата си. Ден след ден не можех да мисля за друго освен за Нобору Ватая. Опитах се да ходя на концерти и на кино. Дори отидох с колегите от кантората на бейзболен мач. Пиех и четях книгите, които бях възнамерявал да прочета, когато ми остане време. Но Нобору Ватая все беше пред мен — стоеше с кръстосани ръце, гледаше ме със злобните си очи и сякаш всеки момент щеше да ме погълне като бездънно мочурище. Това съвсем ме изнерви и разтресе като земетръс земята, на която стоях.
	Когато се видяхме с Кумико, тя ме попита с какви впечатления съм останал от брат й. Не бях в състояние да й призная чистосърдечно. Искаше ми се да я попитам за маската, която този неин брат е надянал, и за изкривеното „нещо“, което стои зад нея. Искаше ми се да й кажа всичко, каквото мислех за него. Но не казах нищо. Усещах, че това са неща, които никога няма да бъда в състояние да й предам, и че ако не мога да се изразя ясно, не бива да го правя изобщо — най-малкото сега.
	— Той е… особен, поне това е сигурно — рекох й аз.
	Понечих да добавя нещо, ала не намерих думи. А и Кумико не настоя. Само кимна мълком.
	След това чувствата ми към Нобору Ватая не се промениха. Той продължи да ме изважда от равновесие. Беше като упорита лека температура. Никога не съм имал у нас телевизор, но по някакво странно съвпадение, зърнех ли някъде телевизионен апарат, виждах шурея си, който правеше поредното изявление. Ако чаках пред някой лекарски кабинет и разлистех списание, пак се натъквах на снимка на Нобору Ватая с негова статия. Имах чувството, че той ме дебне иззад всеки ъгъл в познатия свят.
	Е, защо да си кривя душата. Мразех го.


>>	7.
>>	Щастливите собственици на ателиета за химическо чистене
#	И на сцената се появява Крита Кано

	Занесох една блуза и пола на Кумико в химическото чистене при станцията на метрото. Обикновено носех дрехите в химическото чистене зад ъгъла до нас не защото го предпочитах, а защото беше по-близо. Понякога Кумико ходеше в химическото чистене при метрото. Сутринта на път за работа оставяше нещо, а после на връщане от редакцията го прибираше. Там беше малко по-скъпо, но според Кумико чистели по-добре. Тя винаги носеше по-хубавите си дрехи там. Ето защо онзи ден реших да отскоча с велосипеда до метростанцията. Предположих, че жена ми ще предпочете да занеса дрехите й в онова химическо чистене.
	Излязох от нас с блузата и полата на Кумико, бях със зелен памучен панталон и както винаги с маратонките, бях си облякъл жълта рекламна тениска с лика на Ван Хален, която жена ми беше получила от една звукозаписна компания. Както и предишния път, собственикът на химическото чистене беше надул касетофона JVC. Този път слушаше запис на Анди Уилямс. Когато влязох вътре, „Хавайска сватбена песен“ тъкмо свършваше и започна „Канадски залез“. Собственикът си свирукаше щастливо заедно с мелодията и енергично пишеше нещо с евтина химикалка в някаква тетрадка. В купчината касети върху рафта различих имена като Сержу Мендес, Берт Кемпферт и „101 струни“. Явно мъжът предпочиташе по-лека музика. Изведнъж ми хрумна, че който вярва в по-твърдия джаз, в Албърт Ейлър, Дон Чери, Сесил Тешгър, никога няма да стане собственик на ателие за химическо чистене в голям универсален магазин срещу станцията на метрото. А може и да стане. Но няма да бъде щастлив собственик.
	Сложих зелената блуза на цветчета и сивкавозелената пола върху плота и мъжът ги разгъна за бърз оглед, после попълни в разписката: „Блуза и пола“. Почеркът му беше четлив, буквите бяха старателно изписани. Харесвам собственици на ателиета за химическо чистене, които пишат четливо. Още по-добре, ако те харесват Анди Уилямс.
	— Господин Окада, нали така?
	Отговорих, че да. Мъжът вписа името ми, откъсна написания под индиго екземпляр и ми го подаде.
	— Ще са готови следващия вторник, този път не забравяйте да ги вземете. На госпожа Окада са, нали?
	— Ъхъ.
	— Голяма красавица — отбеляза мъжът.
	Небето бе облачно. Според прогнозата за времето щеше да вали. Беше девет и половина, но все още имаше доста хора, които бързаха с дипломатическите куфарчета и сгънатите чадъри към стълбите пред метрото. Отиваха на работа. Утринта беше гореща и влажна, за тези хора обаче това нямаше значение, всички бяха облечени прилично в костюми, бяха с вратовръзки и черни обувки. Видях много мъже на моя възраст, никой от тях обаче не бе с тениска с лика на Ван Хален. Всички носеха на ревера значки на фирмата, където работеха, и стискаха под мишница брой на „Никей Нюс“. Камбаната заби и неколцина се втурнаха нагоре по стълбите. Отдавна не бях виждал такива мъже.
	Потеглих с колелото към нас и се усетих, че си свирукам „Канадски залез“.

	* * *

	В единайсет се обади Малта Кано.
	— Ало! Домът на господин Тору Окада ли е? — попита тя.
	— Да, разговаряте с Тору Окада.
	Още след първото „ало“ разбрах, че е Малта Кано.
	— Казвам се Малта Кано. Завчера бяхте така любезен да се срещнете с мен. Имате ли някакви планове за днес следобед?
	Нямам, отговорих аз. Имах планове за днес следобед точно колкото прелетна птица има покъщнина.
	— В такъв случай по-малката ми сестра Крита Кано ще ви посети в един часа.
	— Крита Кано ли? — попитах безизразно.
	— Да — потвърди Малта Кано. — Ако не ме лъже паметта, завчера ви показах нейна снимка.
	— Помня я, разбира се. Но…
	— Казва се Крита Кано. Ще ви посети като моя представителка. В един часа удобно ли ви е?
	— Да — потвърдих аз.
	— Тя ще дойде при вас — повтори Малта Кано и затвори.
	Крита Кано ли?
	Пуснах прахосмукачката и почистих вкъщи. Прихванах старите вестници на вързоп и ги метнах в килера. Подредих касетите в кутийките и ги сложих при стереото. Измих нещата, накамарени в кухнята. После се окъпах: душ, шампоан, чисти дрехи. Направих още кафе и обядвах: сандвич с шунка и твърдо сварено яйце. Седнах на канапето и докато четях „Домашен журнал“, се запитах какво да сготвя за вечеря. Отбелязах си рецептата за салата със соево сирене и морски дарове и си направих списък на нужните продукти. Пуснах радиото. Майкъл Джексън пееше „Били Джийн“. Сетих се за сестрите Малта и Крита Кано. Какви имена само! Звучаха като комедийно дуо. Малта Кано. Крита Кано.
	Животът ми поемаше в нова посока, това бе сигурно. Котаракът беше избягал. Беше ми се обаждала някаква странна жена. Бях се запознал с едно доста особено момиче и бях започнал да посещавам празна къща. Нобору Ватая бе изнасилил Крита Кано. Малта Кано беше предсказала, че ще си намеря папийонката. Кумико ми бе заявила, че може и да не работя.
	Изключих радиото, върнах „Домашен журнал“ на лавицата и изпих още една чаша кафе.

	* * *

	Точно в един Крита Кано позвъни на вратата. Беше си същата като на снимката: дребна жена на двайсет-двайсет и пет години, спокойна на вид. Справяше се чудесно в стремежа да запази облика на жените от началото на шейсетте години. Както и на снимката, косата й беше тупирана и в краищата подвита навън. На челото беше опъната назад и прихваната с голяма лъскава шнола. Веждите й бяха изрисувани с молив, сенките добавяха тайнствени оттенъци в очите й, с червилото тя бе пресътворила до съвършенство цвета, разпространен в ония години. Имах чувството, че да й дадеш микрофон, веднага ще ти изпее „Джони Ейнджъл“.
	В облеклото беше много по-скромна, отколкото в грима. Удобни и делови, дрехите й не биеха с нищо на очи: бяла блуза, тясна зелена пола, никакви аксесоари, които да заслужават да ги описваш. Под мишница жената стискаше скъпа бяла кожена чанта, беше обута в островърхи изрязани бели обувки. Обувките бяха съвсем малки. Токовете бяха тънки и остри като молив, приличаха на кукленски. Направо ми се прииска да я поздравя, че е стигнала с тях чак дотук.
	Значи така изглеждала Крита Кано. Поканих я да влезе, отведох я да седне на канапето, стоплих кафето и й предложих една чаша. Обядвала ли е, попитах. Виждаше ми се гладна. Не, не била обядвала.
	— Но вие не се безпокойте — побърза да добави жената. — Рядко обядвам.
	— Сигурна ли сте? — попитах я аз. — Веднага ще ви направя сандвич. Не се притеснявайте. Обичам да приготвям разни неща. Изобщо няма да ме затрудни.
	Тя отговори с едва доловимо поклащане на главата.
	— Много мило от ваша страна, но наистина не съм гладна. Не си правете труда. Чаша кафе е повече от достатъчна.
	Въпреки това донесох чиния курабийки — за всеки случай. Крита Кано изяде с неприкрито удоволствие четири. Аз изядох две и си изпих кафето.
	След курабийките и кафето жената като че се поотпусна.
	— Днес към дошла при вас като представителка на по-голямата си сестра, Малта Кано — обясни гостенката. — Истинското ми име не е Крита, разбира се. Всъщност се казвам Сецуко. Взех псевдонима Крита, когато станах асистентка на сестра си. От професионални съображения. Крита е древното име на Крит, но аз не съм свързана по никакъв начин с острова. Никога не съм ходила там. Сестра ми Малта избра името — да пасва на нейното. Ходили ли сте някога на остров Крит, господин Окада?
	За съжаление не, отговорих аз. Не съм ходил никога на остров Крит и в близко бъдеще не възнамерявам да го посещавам.
	— Лично аз си мечтая да отида някога — сподели Крита Кано и кимна изключително съсредоточено. — Крит е гръцкият остров, който се намира най-близо до Африка. Голям е, преди много време там е процъфтявала велика цивилизация. Сестра ми Малта е ходила и там. Разправя, че било много хубаво. Със силни ветрове и прекрасен мед. Луда съм по меда.
	Кимнах. Аз пък не съм луд по меда.
	— Дошла съм да ви помоля за една услуга — продължи Крита Кано. — Бих искала да взема проба от водата в дома ви.
	— От водата ли? — учудих се аз. — От водата в чешмата?
	— Да — потвърди жената. — А ако случайно наблизо има и кладенец, бих искала да взема проба и от водата в него.
	— Съмнявам се. В смисъл че наистина има кладенец в квартала, но е в чужда градина и е сух. Вече няма вода.
	Крита Кано ме погледна объркано.
	— Сигурен ли сте? — попита тя. — Сигурен ли сте, че в него няма вода?
	Спомних си как парчето тухла, което момичето метна в кладенеца на празната къща, отекна със сух тъп звук.
	— Да, в него няма вода, повече от сигурен съм.
	— Ясно — рече Крита Кано. — Добре тогава. В такъв случай, ако не възразявате, ще взема проба само от чешмата ви.
	Заведох я в кухнята. Тя извади от скъпата си бяла кожена чанта две шишенца като от лекарства. Напълни едното с вода и завинти много внимателно капачето. После каза, че иска да вземе проба и от банята. Заведох я и там. Без да обръща внимание на бельото и чорапите, които Кумико бе окачила да се сушат. Крита Кано пусна чешмата и напълни и другото шишенце. След като го затвори, го преобърна да провери дали не тече. Капачките на шишенцата бяха с различни цветове: синя за водата в банята и зелена — за водата в кухнята.
	След като седна отново на канапето в хола, жената прибра двете флакончета в малка пластмасова хладилна чантичка и затвори ципа. Сложи я внимателно в бялата си кожена дамска чанта, чиято метална закопчалка щракна сухо. Ръцете й се движеха вещо и обиграно. Посетителката очевидно го беше правила многократно.
	— Много ви благодаря — рече Крита Кано.
	— Готово ли е? — попитах аз.
	— Да, за днес приключих — отвърна тя.
	Приглади полата си, пъхна дамската си чанта под мишница и понечи да стане.
	— Почакайте малко — спрях я аз, донякъде объркан. Не очаквах да си тръгне толкова внезапно. — Почакайте, ако обичате. Жена ми иска да знае какво е станало с котарака. Няма го вече две седмици. Ако изобщо знаете нещо, бих искал да ми кажете.
	Все така стиснала бялата дамска чанта под мишница. Крита Кано ме гледа известно време, после кимна бързо няколко пъти. Докато мърдаше глава, извитите навън краища на косата й се поклащаха с лекота, присъща на началото на шейсетте години. Когато мигаше, дългите й изкуствени мигли се мърдаха нагоре-надолу като ветрилата с дълги дръжки в ръцете на робите, каквито сме виждали по филмите за древен Египет.
	— Ако трябва да бъда откровена, според сестра ми историята ще се окаже по-дълга, отколкото е изглеждало в началото.
	— По-дълга, отколкото е изглеждало в началото ли?
	При думите „по-дълга история“ в съзнанието ми изникна висок стълб в пустинята, в която, докъдето поглед стига, не се вижда нищо друго. При залез-слънце сянката на стълба става все по-дълга и дълга, докато краят й отиде толкова далеч, че вече не се забелязва с невъоръжено око.
	— Поне тя твърди така — продължи Крита Кано. — Историята няма да бъде само за изчезването на котарака.
	— Съвсем се обърках — споделих аз. — Единственото, което искаме от вас, е да ни помогнете да намерим котарака. Нищо повече. Ако е мъртъв, искаме да сме сигурни. Защо „историята“ трябва да е „по-дълга“? Не разбирам.
	— Аз също — призна посетителката. Тя посегна към лъскавата шнола върху главата си и я побутна малко по-назад. — Но ви моля, вярвайте на сестра ми. Не твърдя, че тя знае всичко. Но щом казва, че историята е по-дълга, можете да бъдете сигурен, че наистина е така.
	Кимнах, без да отговарям. Нямах какво да добавя.
	Крита Кано ме погледна право в очите и с подновена официалност попита:
	— Зает ли сте, господин Окада? Имате ли някакви планове за днес следобед?
	Не, нямах планове.
	— В такъв случай имате ли нещо против да ви поразкажа за себе си? — попита жената.
	Остави скъпата бяла кожена чанта, която държеше, на канапето и сложи ръцете си една върху друга на тясната зелена пола, при коленете. Беше с красив розов лак за нокти. Не носеше пръстени.
	— На ваше разположение съм — отвърнах аз. — Разкажете каквото сметнете за добре.
	Така — както и бе предсказано в мига, когато Крита Кано позвъни на вратата ми, — потокът на моя живот бе отклонен в още по-странна посока.


>>	8.
>>	Дългата история на Крита Кано
#	Изследване върху естеството на болката

	— Родена съм на двайсет и девети май — започна разказа си Крита Кано — и вечерта на двайсетия ми рожден ден реших да се самоубия.
	Сложих пред нея нова чаша с кафе. Тя си наля сметана и я разбърка вяло. Без захар. Аз както винаги пиех кафето чисто. Часовникът върху полицата продължаваше да почуква леко по стените на времето.
	Крита Кано се взря в мен и рече:
	— Питам се дали да не започна от началото — къде съм родена, родители, такива неща.
	— Както предпочитате. Вие решете. Както ви е удобно — отвърнах.
	— Аз съм третото от общо три деца — продължи жената. — Ние с Малта имаме по-голям брат. Татко имаше клиника в префектура Канагава. Семейството нямаше проблеми. Израсла съм в обикновен дом. Майка ми и баща ми бяха много сериозни хора, които вярваха категорично в усърдния труд като ценност. Бяха доста строги с нас, но според мен в дребните неща ни оставяха да се оправяме сами. Бяхме заможни, но родителите ми смятаха, че не е редно да дават на децата си пари за глупости. Така че не съм расла в разкош. Малта е пет години по-голяма от мен. Още от самото начало бе някак различна. Можеше да каже какво ще се случи. Познаваше, че пациентът в еди-коя си стая е починал, или къде точно може да се намери изгубен портфейл. Отпърво всички се радваха и се възползваха от помощта й, не след дълго обаче майка ми и баща ми започнаха да се безпокоят. Наредиха на сестра ми никога да не говори пред чужди хора за „неща, които не се основават ясно и недвусмислено на фактите“. Баща ми оглавяваше болница, трябваше да мисли за положението си. Не искаше хората да научават, че дъщеря му има свръхестествени способности. След това Малта заключи устата си. Не само престана да говори за „неща, които не се основават ясно и недвусмислено на фактите“, но и рядко се включваше в най-обикновен разговор. За мен обаче отвори сърцето си. Докато растяхме, се сближихме много. Тя все повтаряше: „Не споделяй с никого, че съм ти казала“, после ми съобщаваше нещо от рода на: „По-нататък на улицата ще избухне пожар“, или „Състоянието на леля ни еди-коя си в Сетагая ще се влоши.“ И винаги излизаше права. Още бях съвсем малка и се забавлявах неописуемо. И през ум не ми е минавало да се плаша или стъписвам. Откакто се помня, съм вървяла след по-голямата си сестра и съм очаквала да чуя „посланията“ й. С годините тези нейни свръхестествени способности се засилваха, тя обаче не знаеше как да ги оползотворява и развива и това я измъчваше много. Нямаше към кого да се обърне за съвет и напътствия. Затова растеше много самотна. Трябваше сама да се справя с всичко. Сама да намира отговорите. Беше нещастна в дома ни. Нито за миг не намери душевен мир. Беше принудена да потиска собствените си способности и да ги крие. Все едно огромно мощно растение да вирее в малка саксия. Беше неестествено. Мъчително. Единственото, което сестра ми знаеше, бе, че трябва да се махне час по-скоро оттам. Вярваше, че някъде има свят, който е за нея, начин на живот, който е за нея. Но докато завърши гимназия, трябваше да се примирява. Беше решена след това да не следва и да замине в чужбина. Майка ми и баща ми бяха живели, разбира се, като съвсем обикновени хора и не бяха готови да й разрешат. Ето защо сестра ми работеше много, само и само да събере нужните пари, после избяга. Най-напред отиде на Хавайските острови. Две години живя в Кауай. Някъде беше чела, че на северното му крайбрежие има област с извори с лековита вода. Още тогава се интересуваше много от водата. Беше убедена, че съществуването на човека до голяма степен е направлявано от стихиите на водата. Затова и отиде да живее на остров Кауай. По онова време във вътрешността му още имаше хипарска комуна. Сестра ми се включи в нея. Водата там повлия силно върху свръхестествените й способности. Чрез нея тя постигна „по-голяма хармония“ между своите способности и физическата обвивка. Пращаше ми писма, в които разказваше колко прекрасно е това, и от тях аз се чувствах много щастлива. Но след някое време мястото вече не я удовлетворяваше. Вярно, природата била красива и ведра, хората там търсели само душевен мир и не ламтели за нищо материално, но били прекалено зависими от секса и наркотиците. На сестра ми не й трябвали тези неща. След две години в Кауай тя се вдигна и си тръгна. Замина за Канада, обиколи северната част на Съединените щати и продължи към Европа. Където и да отидеше, изучаваше водата и на доста места откри прекрасна вода, която обаче не бе съвършена. Затова продължи да обикаля. Щом останеше без пари, започваше да печели от нещо като гадателство. Хората й се отплащаха, че им е помогнала да намерят загубени вещи или изчезнали близки. Предпочиташе да не взима пари. Способности, дадени от небето, не бива да се заменят срещу земни блага. По онова време обаче това бе единственият начин сестра ми да оцелее. Където и да отидеше, хората научаваха, че умее да гадае. За нея не бе никак трудно да изкарва пари. В Англия дори помогнала на полицията в едно разследване. Намерила трупа на безследно изчезнало момиченце, а наблизо и една от ръкавиците на убиеца. Престъпникът бил арестуван и си признал всичко от игла до конец. Всички вестници писаха. Някой път ще ви покажа изрезките. И така, сестра ми продължи да пътува из Европа, докато накрая не се озова в Малта. От времето, когато бе напуснала Япония, бяха изминали пет години и се оказа, че тъкмо това е било мястото, където е трябвало да отиде в търсенето си на вода. Предполагам, че ви е казала.
	Аз кимнах.
	— През цялото време, докато обикаляше света, Малта ми пращаше писма. Имаше, разбира се, периоди, когато не можеше да ми пише, но почти всяка седмица получавах от нея дълги писма, в които ми разказваше къде е и какво прави. Още бяхме много близки. Дори през разстоянията успявахме с писма да споделяме чувствата си. Какви прекрасни писма ми пишеше! Ако можехте да ги прочетете, щяхте да се убедите какъв невероятен човек е сестра ми. Чрез писмата й се запознах с толкова много различни светове, с толкова интересни хора! Те ми вдъхваха смелост. Помагаха ми да раста. Винаги ще й бъда признателна за тях. По никакъв начин не отричам онова, което тя е направила за мен. Но в края на краищата писмата са си писма. Когато бях в най-тежките години на пубертета и повече от всякога имах нужда от сестра си, тя беше далеч. Не можех да протегна ръка и да я намеря до себе си. У дома бях съвсем сама. Изолирана. Годините на пубертета бяха изпълнени с болка — нататък ще ви разкажа повече за нея. Нямаше при кого да отида за съвет. В този смисъл бях самотна точно както Малта навремето. Ако тя бе до мен, животът ми сега щеше да е друг. Тя щеше да ми дава съвети и да ме насърчава, да ми носи спасение. Но защо ли изобщо говоря сега за това? Точно както сестра ми беше принудена да намери сама своя път, така и аз трябваше да открия сама своя. И когато навърших двайсет години, реших да сложа край на живота си. — Крита Кано вдигна чашата и изпи останалото в нея кафе. — Прекрасно е! — възкликна тя.
	— Благодаря — отвърнах възможно най-нехайно. — Да ви предложа ли нещо за ядене? Преди малко сварих няколко яйца.
	След кратко колебание жената каза, че щяла да изяде едно. Донесох от кухнята яйца и сол и й налях още кафе. Без да бързаме, двамата с Крита Кано се заехме да белим и да ядем яйцата и да пием кафе. През това време телефонът иззвъня, аз обаче не вдигнах. Звъня петнайсетина-шестнайсет пъти и млъкна. Крита Кано сякаш изобщо не забелязваше.
	След като си изяде яйцето, извади от скъпата си бяла кожена чанта носна кърпичка и си избърса устата. После си поизпъна полата.
	— След като реших да сложа край на живота си, седнах да пиша прощално писмо. Цял час се опитвах да изложа причините да поискам да умра, за да бъде ясно, че никой не е виновен и тези причини са вътре в мен. Не исках семейството ми да изпитва угризения на съвестта за нещо, за което не носи вина. Но така и не успях да довърша писмото. Опитвах отново и отново, ала всеки нов вариант ми се струваше по-лош от предишния. След като прочетях какво съм съчинила, то ми се струваше глупаво, дори смешно. Колкото по-сериозно се стремях да го напиша, толкова по-нелепо звучеше. Накрая се отказах да пиша каквото и да било. Според мен нещата стояха съвсем просто. Бях разочарована от живота си. Вече не издържах на различните болки, които той ми носеше. Бях търпяла болката цели двайсет години. Животът ми не бе друго освен безкраен източник на болка. Аз обаче се бях опитвала да стискам зъби и да я понасям. Бях напълно убедена, че съм направила всичко по силите си. И мога да заявя с истинска гордост, че усилията ми наистина бяха неимоверни. Не се предавах без бой. Но в деня, когато навърших двайсет години, стигнах до простия извод: не си струва да се живее. Не си струва да водя и занапред такава битка.
	Жената млъкна и се зае да сгъва върху скута си бялата носна кърпа. Когато погледна надолу, дългите й изкуствени мигли хвърлиха върху лицето й нежна сянка.
	Прокашлях се. Чувствах, че трябва да кажа нещо, но не знаех какво, затова продължих да мълча. Чух в далечината писъка на птицата с пружината.
	— Точно болката ме накара да взема решението да умра — продължи Крита Кано. — И когато казвам „болка“, имам предвид тъкмо това. Не някакво душевно или метафорично страдание, а най-обикновена физическа болка. Болката, обичайна, остра, физическа и от това още по-силна: главоболие, зъбобол, болки при менструация, болки в кръста, схванати рамене, температура, мускулна треска, изгаряния, премръзвания, навяхвания, счупвания, удари по тялото. Цял живот съм усещала физическа болка — много по-често и по-силно от другите. Да вземем например зъбите ми. Те сякаш си бяха изначално увредени. Болели са ме по цяла година. Колкото и старателно да ги миех, по колкото и пъти на ден, колкото и да избягвах да ям сладко, нищо не помагаше. Всичките ми усилия се увенчаваха с кариеси. За капак и упойките сякаш не ме ловяха. За мен винаги е било кошмар да ходя на зъболекар. Болката беше неописуема. Плашеше ме до смърт. После започнаха ужасните ми мензиси. Карах ги невероятно тежко. Случвало се е по цяла седмица да ме боли така, сякаш някой върти вътре в мен свредел. Главата ми бумтеше. Вие, господин Окада, вероятно не си го представяте, но от болка ми избиваха сълзи. По една седмица в месеца бях изтезавана от тази непоносима болка. Ако трябваше да летя със самолет, главата ми сякаш щеше да се пръсне от промяната във въздушното налягане. Лекарят каза, че се дължало на структурата на ухото и такива неща се получавали, ако вътрешното ухо било устроено така, че било прекалено чувствително за промените в налягането. Същото ми се случва често и в асансьори. Не мога да се качвам с асансьор във високи сгради. Болката е страхотна, имам чувството, че главата ми цялата ще се пръсне и ще рукне кръв. Освен това и стомахът. Поне веднъж в седмицата ме присвиваше такава остра, пронизваща болка, че сутрин не можех да стана от леглото.
	Лекарите не можеха да кажат защо. Някои решиха, че си внушавам. Но дори и да си внушавах, пак си ме болеше. Ала колкото и да се мъчех, не можех да отсъствам от училище. Ако отсъствах всеки път, щом ме заболеше нещо, изобщо нямаше да стъпя в час. Ако се ударех, по тялото ми оставаше синина. Погледнех ли се в огледалото в банята, и ми идеше да ревна. Тялото ми беше осеяно с толкова много тъмни отоци, че приличах на прогнила ябълка. Не исках да ме виждат по бански костюм. Заради това, откакто се помня, почти не съм ходила да плувам. Друг проблем беше различният размер на ходилата ми. Ако си купех нови обувки, палецът ме болеше ужасно, докато кожата на обувките се поотпуснеше. Така че почти никога не съм спортувала. Веднъж, тъкмо бях започнала гимназия, приятелите ме завлякоха на една ледена пързалка. Паднах и си ударих хълбока толкова лошо, че после всяка зима ме болеше ужасно. Имах чувството, че някой е забил в мен голяма дебела игла. Падах всеки път, когато се опитвах да стана от стол. Страдах и от запек. Отидех ли по голяма нужда, се мъчех като грешен дявол. И раменете ми се схващаха ужасно. Мускулите ми ставаха буквално на камък. Болеше ме толкова силно, че не можех да се изправя, но не ми олекваше и ако легнех. Имах чувството, че страданията ми наподобяват едно китайско изтезание, за което бях чела. Слагат някого в сандък и го държат вътре в продължение на години. Когато раменете ми се схващаха, направо не можех да дишам. Бих могла да продължа да ви изброявам различните болки, които съм понасяла през живота си, но само ще ви отегча, господин Окада, затова ще спра дотук. Искам просто да ви обясня, че тялото ми всъщност се бе превърнало в истинска книга с мостри на болката. Мъчили са ме всички болки, които можете да си представите. Започнах да си мисля, че съм прокълната, че животът е ужасно несправедлив. Вероятно щях да намеря сили да понасям болката, ако и другите хора по света живееха като мен. Но болката бе разпределена несправедливо. Разпитвах другите за болката, ала никой не знаеше какво всъщност представлява тя. Повечето хора по света живеят, без да усещат болка — най-малкото всекидневно. Когато го проумях (а вече учех в гимназията), се натъжих неимоверно, не можех да спра да плача. Защо точно аз? Защо точно аз трябва да нося такова неизразимо бреме? Идеше ми да умра на мига. В същото време обаче ми хрумна и друго. Това не можеше да продължава вечно. Един прекрасен ден ще се събудя и болката ще е изчезнала — внезапно, неочаквано, без обяснение, — а за мен ще започне съвсем нов, спокоен живот. Но не можех да се уповавам много на това. Ето защо разкрих тези свои мисли на сестра си. Споделих с нея, че не искам и занапред да живея с такава болка: какво да правя? Тя помисли, помисли и отговори: „При теб очевидно има нещо сбъркано, сигурна съм. Но не знам какво. Не знам и какво да направиш. Още не притежавам силата да се произнасям по такива въпроси. Единственото, което знам, е, че трябва поне да почакаш, докато навършиш двайсет години. Изтърпи, докато станеш на двайсет, и тогава вземи решение. Това е най-доброто, което можеш да сториш.“ Така реших да живея, докато навърша двайсет. Но колкото и време да минаваше, положението не се подобряваше. Обратното. Болката стана дори по-силна. Това ме научи на едно: „Докато тялото се развива, обемът на болката се увеличава пропорционално на него.“ Въпреки това търпях болката още цели осем години. Продължавах да живея, стремях се да виждам само добрата страна на живота. Не се оплаквах на никого. Мъчех се да се усмихвам дори когато ме болеше непоносимо. Научих се външно винаги да съм спокойна, дори и болката да бе толкова силна, че не можех да се държа на крака. Сълзите и хленчът нямаше да я разсеят, само щяха да ме накарат да се чувствам още по-нещастна. Благодарение на тези усилия хората ме обичаха. Възприемаха ме като спокойно добро момиче. Радвах се на доверието на възрастните и на приятелството на връстниците си. Ако не беше болката, щях да имам съвършен живот, съвършена младост. Но болката ме съпътстваше постоянно. Беше се превърнала в моя сянка. И да я забравех за миг, тя нападаше друга част на тялото ми. В колежа си намерих приятел и лятната ваканция след първи курс загубих девствеността си. Както можеше да се очаква, това ми причини само болка. Една по-опитна приятелка ме увери, че веднъж да свикна, и щяло да престане да ме боли, болката обаче си остана. Всеки път, когато спях с приятеля си, ме болеше така, че очите ми се насълзяваха. Един ден му казах, че не искам повече да се любим. Обясних му: „Обичам те, но не мога повече да понасям такава болка“ Той ми заяви, че никога не е чувал по-голяма смешка. „Имаш емоционален проблем — тросна ми се. — Просто се отпусни и няма да те боли. Дори ще ти стане хубаво. На всички им е хубаво, защо да не ти е хубаво и на теб! Просто не се стараеш достатъчно. Вдетиняваш се. Използваш тая «болка», за да прикриваш проблемите си. Стига си се оплаквала, от това — полза никаква.“ След всичко, което бях изтърпяла през годините, направо избухнах при тези думи. „Какво знаеш ти за болката? — изкрещях му в лицето. — Болката, която изпитвам, не е каква да е болка. Знам какво е болка. Боляло ме е абсолютно всичко. Затова, щом ти казвам, че ме боли, наистина ме боли!“ Опитах се да му обясня, изброих му всички видове болки, които са ме мъчили, но той не схвана нищо. Няма как да разбереш, ако не си го изживял. Скъсахме. Малко след това беше двайсетият ми рожден ден. Цели двайсет години бях понасяла болката с надеждата, че все някога ще има светла повратна точка, тя обаче така и не идваше. Чувствах се напълно сломена. Съжалих, че не съм умряла по-рано. С протакането само бях удължила болката.
	На това място Крита Кано си пое дълбоко въздух. На масата пред нея бяха оставени чинийката с черупките от яйцата и празната чаша от кафето. Върху скута на жената се белееше и носната кърпа, която тя бе сгънала толкова старателно. Сякаш за да си припомни за времето, Крита Кано погледна часовника върху лавицата.
	— Съжалявам много — рече тя приглушено и тихо. — Нямах намерение да говоря толкова дълго. Отнех ви прекалено много време. Няма да ви се натрапвам повече. Не знам как да ви се извиня, че ви досаждах тъй дълго.
	Тя стисна дръжката на скъпата си бяла кожена чанта и стана от канапето. Това ме завари неподготвен.
	— Почакайте, ако обичате — казах смаян. Не исках да оставя разказа недовършен. — Ако се притеснявате, че ми отнемате време, няма страшно. Свободен съм чак до вечерта. След като ми разказахте дотук, защо не продължите до края? Сигурен съм, че историята ви не свършва с това.
	— Разбира се, че не свършва — потвърди жената и стиснала с две ръце дръжката на дамската си чанта, ме погледна отгоре. — Това, което ви разказах дотук, е нещо като увод.
	Помолих я да почака малко и отидох в кухнята. Застанах пред мивката и на два пъти си поех дълбоко въздух. После извадих от шкафчето две стъклени чаши, сложих в тях лед и ги напълних с портокалов сок от хладилника. Наредих ги върху малък поднос и ги занесох в хола. Извърших всичко това преднамерено бавно, но заварих жената точно където я бях оставил. Докато слагах чашите със сока на масата. Крита Кано явно си промени решението. Пак седна на канапето и остави дамската чанта отстрани.
	— Искате да ви разкажа историята си чак до края ли? — попита тя. — Сигурен ли сте?
	— Съвсем сигурен — уверих я аз.
	Жената изпи половината сок и продължи нататък.
	— Не успях, разбира се, да сложа край на живота си. Ако бях успяла, господин Окада, сега нямаше да съм тук и да пия с вас портокалов сок. — Втренчи се в очите ми и аз й се усмихнах в знак на съгласие. — Ако бях умряла, както бях намислила, това за мен щеше да реши окончателно всичко. Щеше да сложи край на съзнанието и никога вече нямаше да ми се налага да търпя болка. А аз исках точно това. За съжаление избрах погрешен начин да умра. В девет часа вечерта на двайсет и девети май отидох в стаята на брат ми и го помолих да ми даде колата си. Беше лъскава нова тойота MR две и той бе много нещастен при мисълта, че ще ми я даде. Но аз нехаех. Не можеше, разбира се, да ми откаже, защото му бях услужила с пари назаем, за да му помогна да я купи. Взех ключа и карах половин час. Колата не бе навъртяла и хиляда и петстотин километра. Само да докоснеш газта, и направо политаше. Беше идеална за моята цел. Стигнах чак при река Тама в покрайнините на града и там намерих дебела стена, каквато търсех. Беше зид, който ограждаше голям жилищен блок, и се намираше в края на задънена улица. Оставих си достатъчно място, за да набера скорост, после натиснах газта до дупка. Сигурно съм се движила с близо сто и шейсет километра в час, когато съм се ударила в стената и съм загубила съзнание. За беда стената се оказа далеч не така масивна, както бях смятала. За да спестят пари, не бяха направили дълбоки основи. Стената просто се срутила, а предната част на автомобила станала на хармоника. Ето какво се е случило. Защото не била иззидана както трябва, стената поддала и поела силата на удара. За капак в суматохата бях забравила да разкопчая предпазния колан. Така се разминах със смъртта. Почти без драскотина. И най-странното, не усещах болка. Това бе най-необяснимото. Закараха ме в болницата и ми наместиха счупеното ребро. От полицията дойдоха да разследват случая, аз обаче им казах, че не помня нищо. Обясних, че вероятно съм сбъркала педала за газта със спирачката. И те ми повярваха. Току-що бях навършила двайсет години, бях взела книжка преди някакви си шест месеца. Освен това нямах вид на човек, който е тръгнал да се самоубива. Кой ще се самоубива с пристегнат предпазен колан? След като ме изписаха от болницата, се изправих пред няколко трудни проблема. Първо, трябваше да изплатя заема, с който бе купена тойотата, станала на купчина метал. Беше допусната някаква грешка и колата нямаше застраховка. Сега, когато вече бе прекалено късно, си дадох сметка, че ако съм искала да се самоубивам, е трябвало да взема кола под наем, която е застрахована. Но по онова време последното, за което бих мислила, е била застраховката. И през ум не ми е минавало, че колата на брат ми не е застрахована за злополука или че ще се проваля в опита си за самоубийство. Бях се блъснала със сто и шейсет километра в час в каменен зид, наистина си беше същинско чудо, че съм се отървала жива. Скоро получих сметка и от жилищния блок — за ремонт на стената. Искаха от мен 1 364 294 йени*. Незабавно. В брой. Единственото, което можех да направя, бе да поискам заем от баща си. Той ми ги даде, но при условие, че ще му ги върна. Беше много строг по отношение на парите. Каза, че аз съм си виновна за злополуката и че очаква да му върна всичко до последната йена, и то навреме. В ония дни не му се намираха излишни пари. Разширяваше клиниката и се натъкваше на спънки в набавянето на средства. Пак реших да сложа край на живота си. Този път смятах да не допускам гафове. Да скоча от петнайсетия етаж на ректората. При това положение нямаше да ми се размине, щях да умра със сигурност. Подготвих всичко. Избрах най-подходящия за случая прозорец. Бях на ръба да скоча. Обаче нещо ме спря. Нешо ме човъркаше, не ми даваше мира. В последната секунда това „нещо“ почти буквално ме дръпна от перваза. Но трябваше да мине доста време, докато разбера какво е. Не усещах почти никаква болка. Още от катастрофата с колата. Понеже всичко ми се струпа толкова внезапно, нямах време да забележа, но болката бе изчезнала от тялото ми. Вече не страдах от запек. По време на мензис не ме болеше. Нямах главоболие и болки в стомаха. Дори счупеното ребро ме наболяваше съвсем леко. Нямах представа как е станало. Изведнъж се бях отървала от болката. Реших временно да продължа да живея. Искаше ми се да разбера поне за малко какво е живот без болка. Можех да умра когато си поискам. Но ако останех жива, трябваше да върна дълга си. Дължах общо над три милиона йени. За да ги събера, станах проститутка.
	[* Над 11 000 долара]
	— Проститутка ли?
	— Точно така — потвърди Крита Кано, сякаш не е нищо особено. — Трябваха ми пари, и то бързо. Исках да изчистя дълговете си час по-скоро и това беше единственият начин, който знаех, за да събера сумата. Изобщо не съм се колебала. Наистина смятах най-сериозно да умра. Рано или късно. Любопитството какво е да живееш без болка ме поддържаше жива, но само временно. А в сравнение със смъртта ми се виждаше шега работа да продавам тялото си.
	— Разбирам — казах аз.
	Ледът в портокаловия сок се беше разтопил и Крита Кано го разбърка със сламката, преди да отпие.
	— Нали може да ви попитам нещо? — рекох аз.
	— Разбира се. Питайте.
	— Посъветвахте ли се със сестра си?
	— По онова време тя беше в Малта, живееше много аскетично. Отказа да ми прати адреса си. За да не нарушавам усамотението й. През трите години, докато живя в Малта, всъщност не знаех къде да й пиша.
	— Ясно — казах аз. — Искате ли още кафе?
	— Да, ако обичате — отговори Крита Кано.
	Отидох в кухнята и сложих кафето да се стопли. Докато чаках, се вторачих в абсорбатора и няколко пъти дълбоко вдишах и издишах. Когато кафето беше готово, го налях в чисти чаши и го занесох в хола на поднос заедно с чиния шоколадови бисквити. Известно време ядохме и пихме кафе.
	— Преди колко време сте се опитали да сложите край на живота си? — попитах аз.
	— Тогава бях на двайсет години. Беше преди шест години, през май седемдесет и осма.
	През май 1978 с Кумико се оженихме. Значи точно през месеца, когато сме се оженили. Крита Кано се е опитала да сложи край на живота си, а Малта Кано е живяла аскетично в Малта.
	— Ходех в квартал с много кръчми, приближавах се към първия приличен на вид мъж, изпречил се пред очите ми, договарях цената, отивах в хотел и преспивах с мъжа — обясни Крита Кано. — Сексът вече не ми причиняваше физическа болка. Но не ми доставяше и наслада. Свеждаше се до физически движения. Не изпитвах угризения, че го правя за пари. Бях обзета от вцепенение, от безчувственост, толкова дълбока, че дъно не се виждаше. По този начин печелех много — само за първия месец близо един милион йени. С това темпо с лекота щях да си върна за три-четири месеца дълговете. Прибирах се от университета, вечерта излизах и се връщах от работа най-късно в десет. Обясних на майка си и баща си, че съм се хванала келнерка, и никой не заподозря каква е истината. Е, да, щяха да се усъмнят, ако върнех наведнъж толкова много пари, затова реших да давам на баща си по сто хиляди йени на месец, а останалото да спестявам. После обаче една вечер, докато причаквах клиенти на гарата, двама ме сграбчиха отзад за ръцете. В началото помислих, че са от полицията, после включих, че са гангстери. Завлякоха ме в една пресечка, извадиха нож и ме отведоха в местната си щабквартира. Натикаха ме в една задна стая, смъкнаха ми дрехите, завързаха ми китките и няколко пъти ме изнасилиха пред видеокамера. През цялото време стисках очи и се мъчех да не мисля. А това не беше трудно, защото не усещах нито болка, нито удоволствие. После онези ми показаха записа и заявиха, че ако не искам някой да го види, трябва да работя за тях. Извадиха от дамската ми чанта студентската карта. Заплашиха, че ако не се подчиня, ще пратят копие от записа на родителите ми и ще ги изнудват, докато ги разорят. Нямах избор. Казах, че ще правя каквото ми наредят и за мен е все едно. И наистина беше така. По онова време нищо нямаше значение за мен. Бандитите ми разясниха, че ако работя за тях, ще изкарвам по-малко, защото те ще ми удържат седемдесет на сто, но че вече няма да си търся сама клиенти и да се притеснявам от полицията. Обещаха да ми пращат качествени клиенти. И че ако ми хрумне да продължа да си търся сама мъже и да спя с когото ми падне, накрая някой щял да ме удуши в някоя хотелска стая. След това вече не ми се налагаше да вися по улиците. Единственото, което трябваше да правя, бе да се явявам вечер при бандитите и те ми посочваха в кой хотел да отида. Удържаха си на думата, наистина ми пращаха добри клиенти. И аз не знам защо, но се държаха много внимателно с мен. Вероятно защото изглеждах толкова непорочно. Личеше, че имам добро възпитание, каквото липсваше на другите момичета. Сигурно много клиенти са искали момиче, което да не прилича чак толкова на професионалистка. Другите момичета имаха по трима-четирима клиенти дневно, а аз съм карала с по един, най-много двама. Останалите момичета носеха пейджъри и ако сутеньорите ги потърсеха, за да преспят със съмнителен клиент, те бързаха към някой долнопробен хотел. Докато моите клиенти бяха все прилични мъже и аз ги приемах в прилични първокласни хотели, а понякога дори в апартаменти. Моите клиенти обикновено бяха по-възрастни мъже, рядко ми пращаха млади. Сутеньорите ми плащаха веднъж седмично — парите бяха по-малко, отколкото бях изкарвала сама, но ако прибавех и бакшишите от клиентите, не можех да се оплача. Някои искаха, разбира се, от мен доста странни неща, но аз нямах нищо против. Колкото по-странно бе желанието, толкова по-голям щеше да бъде бакшишът. Някои от мъжете започнаха да ме търсят редовно. Такива даваха щедри бакшиши. Спестявах парите в няколко различни сметки. Но с времето парите престанаха да ме вълнуват. Превърнаха се просто в цифри. Живеех само за едно: да си докажа, че не чувствам нищо. Сутрин се будех и продължавах да лежа — проверявах дали тялото ми не усеща нещо, което може да се нарече болка. Отварях очи, бавно събирах мислите си, после проверявах какво усеща тялото ми от главата до петите. Болка нямаше, никаква. Какво означаваше това: че не ме боли нищо или не усещам болката? Не можех да направя разлика. При всички положения не ме болеше. Всъщност не усещах нищо. След тази проверка ставах от леглото, отивах в банята и си миех зъбите. Смъквах пижамата и си взимах горещ душ. В тялото ми имаше някаква ужасна лекота. Беше толкова леко и въздушно, все едно не бе моето тяло. Имах чувството, че духът ми се е заселил в тяло, което не е моето. Гледах го в огледалото, но между мен и тялото, което виждах в него, усещах някакво огромно разстояние. Живот без болка: тъкмо за това бях мечтала години наред, но сега, когато го имах, не можех да намеря покой. Делеше ни непреодолима пропаст и това ме хвърляше в огромен смут. Имах чувството, че се нося без котва по света, същия свят, който дотогава бях мразила толкова силно, света, който продължавах да хуля заради неговата несправедливост и неправда, света, където, ако не друго, поне знаех коя съм. Сега светът бе престанал да бъде този свят, а аз бях престанала да бъда аз. Започнах да плача много. Следобед ходех в някой парк, в императорските градини „Шинджуку“ или в парк „Йойожи“, сядах в тревата и плачех. Случвало се е да ридая по един-два часа на глас. Минувачите ме заглеждаха, аз обаче не им обръщах внимание. Съжалявах, че онзи път не съм умряла, че на двайсет и девети май не съм сложила край на живота си. Колко по-добре щеше да бъде! А сега не можех дори да умра. Бях толкова вцепенена, че нямах сили да посегна на живота си. Не усещах нищо: нито болка, нито радост. Всички чувства ме бяха напуснали. И аз дори не бях аз.
	Крита Кано си пое дълбоко въздух и го задържа. После взе чашата с кафето, погледа я, поклати леко глава и я върна върху чинийката.
	— Някъде по това време срещнах Нобору Ватая.
	— Нобору Ватая ли? Като клиент?
	Крита Кано кимна, без да казва нищо.
	— Но… — подхванах аз и млъкнах, за да обмисля думите. — Нешо се обърках. Завчера сестра ви ми каза, че Нобору Ватая ви е изнасилил. Това има ли връзка с нещата, които ми разказвате?
	Крита Кано взе от скута си носната кърпичка и пак си избърса устата. После ме погледна право в лицето. Нещо в очите й ми подейства по начин, който ми се стори притеснителен.
	— Извинявайте за безпокойството — рече жената, — но дали може да ми донесете още една чаша кафе?
	— Разбира се — отвърнах аз.
	Преместих чашата от масата на подноса и я върнах в кухнята. Докато чаках да стане кафето, се облегнах с ръце в джобовете на сушилнята. Когато занесох кафето в хола. Крита Кано беше изчезнала от канапето. Нямаше ги и дамската й чанта, носната кърпа, всеки видим знак от нея. Отидох във входното антре, обувките й също ги нямаше.


>>	9.
>>	ДРенажните канали и абсолютната недостатъчност на електричество
#	Мая Казахара изследва естеството на перуките

	На другата сутрин, след като изпратих Кумико, отидох да поплувам в басейна. Най-добре беше да плуваш сутрин, така се избягваха тълпите. Щом се прибрах у нас, си направих кафе и седнах да го изпия в кухнята — размишлявах за странната недовършена история на Крита Кано и се опитвах да си припомня в хронологичен ред всички събития в живота й. Колкото повече си припомнях, толкова по-странна ми се виждаше историята, не след дълго обаче мозъкът ми започна да мърда по-бавно и ми се доспа. Преместих се в хола, легнах на канапето и затворих очи. След миг вече спях и сънувах.
	Сънувах Крита Кано. Но преди да се появи тя, сънувах Малта Кано. Носеше тиролска шапка с голямо, ярко оцветено перо. Помещението беше пълно с народ (беше нещо като голяма зала), но шапката на Малта Кано веднага прикова вниманието ми. Малта седеше сама на бара. Пред нея имаше нещо като голяма тропическа напитка, но не виждах дали тя я пие.
	Аз бях с костюма, бях си сложил и папийонката. Веднага щом зърнах Малта Кано, се опитах да се придвижа в нейна посока, ала тълпата продължаваше да ми препречва пътя. Докато стигна до бара, Малта си беше тръгнала. Тропическата напитка си стоеше върху плота пред празния й стол. Разположих се на съседния стол и си поръчах уиски с лед. Барманът ме попита какво точно уиски предпочитам и аз отговорих „Къти Сарк“. Наистина ми беше все едно каква марка ще ми налее, но „Къти Сарк“ беше първото, което ми дойде на ум.
	Ала още преди барманът да ми е дал уискито, усетих, че някой ме хваща отзад за ръката съвсем леко, сякаш пипа нещо, което всеки момент може да се разпадне. Обърнах се. Там стоеше мъж без лице. Не можех да кажа дали наистина е без лице, ала мястото, където би трябвало да бъде лицето му, тънеше в сянка и аз не виждах какво има зад нея.
	— Насам, господин Окада — рече мъжът. Опитах се да кажа нещо, ала още преди да съм отворил уста, той допълни: — Елате с мен, ако обичате. Имаме съвсем малко време. Побързайте.
	Без да пуска ръката ми, непознатият ме поведе с бърза крачка през навалицата към някакъв коридор. Не се съпротивлявах, тръгнах след него по коридора. В края на краищата мъжът знаеше как се казвам. Все пак не се оставях някакъв непознат да ме води където си иска. Във всичко това имаше някаква причина и цел.
	След като повървяхме известно време по коридора, мъжът без лице спря пред някаква врата. На табелката беше написан номер: 208.
	— Не е заключена. Вие трябва да я отворите.
	Подчиних се. Зад вратата имаше просторна стая. Доколкото виждах, бе част от апартамент в старовремски хотел. Таванът беше висок, на него висеше старовремски полилей. Полилеят не светеше. Единствената светлинка в помещението идваше от малък мъждив аплик. Пердетата бяха плътно спуснати.
	— Ако ви се пие уиски, господин Окада — рече мъжът без лице, — имаме колкото искате. „Къти Сарк“, нали така? Пийте, не се притеснявайте.
	Той посочи барчето до вратата, после я затвори тихо и ме остави сам. Дълго стоях насред стаята, не знаех какво да правя.
	На стената имаше голяма маслена картина. На нея беше изобразена река. Погледах я известно време с надеждата да се успокоя. Високо над реката светеше луна. Тя озаряваше с блед светлик отсрещния бряг, но толкова слабо, че не виждах почти нищо освен смътни очертания, които сякаш се сливаха.
	Скоро ми се допи уиски. Понечих да отворя барчето и да си налея, както бе предложил мъжът без лице, но барчето не искаше да се отвори. Онова, което приличаше на врати, се оказа добра имитация. Опитах се да натисна или да дръпна различните части, които се подаваха навън, но барчето си остана затворено.
	— Не е лесно да се отвори, господин Окада — каза Крита Кано. Забелязах, че и тя стои там — пак с прическата и дрехите от началото на шейсетте. — Трябва да мине известно време, докато барчето се отвори. Днес и дума не може да става. По-добре се откажете.
	Докато я гледах, тя смъкна дрехите си с лекота, сякаш отваряше грахова шушулка, и най-неочаквано, без обяснение, застана гола пред мен.
	— Разполагаме със съвсем малко време, господин Окада, нека свършим възможно най-бързо. Съжалявам, че ви притискам, но си имам причини. Беше ми доста трудно дори да дойда тук.
	После тя се приближи, разкопча панталона ми и сякаш е най-естественото нещо на света, извади члена ми. Сведе очи с изкуствени мигли и го лапна. Устата й беше по-голяма, отколкото си бях представял. Вътре в нея веднага се възбудих. Докато жената движеше език, завитите краища на косата й потреперваха като от лек ветрец и ме милваха по бедрата. Единственото, което виждах, бяха косата и изкуствените й мигли. Седнах на леглото, а жената коленичи, с лице заровено между краката ми.
	— Престанете — казах аз. — Нобору Ватая ще дойде всеки момент. Не искам да го виждам тук.
	Крита Кано махна уста от члена ми и отвърна:
	— Не се притеснявайте. Поне за това разполагаме с предостатъчно време.
	Прокара език по члена ми. Не исках да свършвам, ала не можех да се спра. Имах чувството, че е всмукан и отделен от мен. Устните и езикът на жената се бяха впили като хлъзгави твари. Свърших. Отворих очи.
	Страхотно. Отидох в банята, изпрах си нацапаните гащи и застанах под топлия душ, за да се изкъпя старателно и да отмия лепкавите усещания от съня. Колко ли години бяха минали от последния ми мокър сън? Помъчих се да си спомня, но не можах, беше изтекло доста време.
	Излязох изпод душа и още се бършех, когато телефонът иззвъня. Обаждаше се Кумико. Беше ми малко неловко да разговарям с нея след изживяването с друга жена, което току-що ми се беше присънило.
	— Звучиш странно — каза тя. — Какво има?
	Лекотата, с които долавяше такива неща, беше стряскаща.
	— Нищо — отвърнах аз. — Задрямал съм. Ти ме събуди.
	— О, така ли? — рече Кумико.
	Усетих в слушалката недоверието й, но от това се стегнах още повече.
	— Както и да е, извинявай. Довечера ще позакъснея — допълни жена ми. — Ще си дойда някъде към девет. Ще вечерям навън.
	— Добре — отвърнах. — Аз ще хапна нещо. Не се притеснявай.
	— Наистина извинявай — каза Кумико, сякаш за нещо се беше сетила.
	После малко помълча и затвори.
	Няколко секунди гледах слушалката. След това отидох в кухнята и си обелих ябълка.

	* * *

	През шестте години, откакто бях женен за Кумико, не бях спал нито веднъж с друга жена. Което не означава, че не съм пожелавал друга или не съм имал възможност да изневеря. Просто не съм се възползвал от тези възможности. Не мога да обясня защо, вероятно е свързано с начина, по който степенувам нещата в живота.
	Все пак веднъж бях прекарал нощта с друга. Харесвах я, знаех, че би спала с мен. Но накрая не го направих.
	От няколко години бяхме колеги в юридическата кантора. Тя бе две-три години по-млада от мен. Работата й беше да вдига телефона и да съгласува нещата, беше много оправна. Бърза и с невероятна памет. Каквото и да я попиташ, ти отговаряше: кой къде работи и какво, коя папка в кой шкаф е, такива работи. Уговаряше всички срещи. Всички я обичаха и разчитаха на нея. Двамата бяхме доста близки. Няколко пъти бяхме ходили на по питие. Не беше точно красавица, но на мен ми харесваше.
	Когато дойде време да напусне, защото се омъжваше (заради работата на мъжа й се налагаше да се премести на остров Кюшу), няколко колеги я поканихме за по едно последно питие заедно. След това двамата с нея трябваше да се приберем с един и същ влак и тъй като беше късно, аз я изпратих до тях. Тя ме покани на кафе. Притеснявах се да не изпусна последния влак, ала знаех, че може и да не се видим повече, а и ми се щеше да се поободря, затова реших да се кача. Тя живееше в апартамент, в каквито живеят повечето сами момичета. Вътре имаше хладилник, възголям за сам човек, и етажерки за книги и за стереоуредбата. Една приятелка й била дала хладилника. В съседната стая колежката ми се преоблече в по-удобни дрехи и направи кафе в кухнята. Седнахме на пода и започнахме да си говорим.
	По едно време, когато изчерпахме всички теми, тя ме попита така, сякаш й е хрумнало току-що:
	— Можеш ли да посочиш нещо, нещо конкретно, от което много те е страх?
	— Не — отговорих аз, след като помислих. Страхувах се от много неща, но не можех да откроя само едно. — А ти?
	— Аз се страхувам от дренажни канали — отвърна младата жена и обхвана с ръце коленете си. — Знаеш ли какво е това?
	— Нещо като канавки, нали?
	В съзнанието ми не изникна точно определение на думата.
	— Да, но са подземни. С капаци. В тях е тъмно като в рог.
	— Ясно — казах аз. — Дренажни канали.
	— Родена съм и съм израсла в провинцията. Във Фукушима. До нас имаше поток, съвсем малък, нещо като вада за поливане на нивите. На едно място се скриваше под земята и се вливаше в дренажния канал. Когато това се случи, сигурно съм си играела с по-големите деца. Била съм само на две-три годинки. Другите ме сложиха в малка лодка и ме пуснаха надолу по потока. Вероятно са го правили и друг път, тогава обаче валеше дъжд и водата беше придошла. Лодката им се изплъзна и ме понесе право към отвора на дренажния канал. Той щеше да ме всмуче, ако по една случайност наблизо не стоеше някакъв селянин. Сигурна съм, че е нямало да ме намерят никога. — Тя прокара ляв показалец по устата си, сякаш за да провери дали още е жива. — И досега помня какво точно се случи. Лежа по гръб и водата ме носи. Отстрани потокът се издига над мен като каменни стени, отгоре е синьото небе. Наситено, яркосиньо. Течението ме носи шеметно. Все по-бясно и по-бясно. Аз обаче не разбирам какво означава това. После внезапно проумявам: отпред има мрак. Истински мрак. Той се приближава и ще ме глътне. Вече усещам как студената сянка започва да ме обгръща. Това е най-ранният ми спомен. — Тя отпи от кафето. — Уплашена съм до смърт — сподели с мен младата жена. — Толкова съм уплашена, че вече не издържам. Чувствам се както онзи път, сякаш течението ме носи към отвора и аз не мога да се отскубна.
	Извади от дамската си чанта цигара, сложи я в устата си и я запали с клечка кибрит, после издиша бавно и дълго дима. За пръв път я виждах да пуши.
	— За брака си ли говориш? — попитах аз.
	— Да — потвърди жената. — За брака си.
	— Има ли някакъв проблем? — полюбопитствах. — Нещо конкретно?
	Тя поклати глава.
	— Едва ли — отвърна — Всъщност няма. Само куп дребни нещица.
	Не знаех какво да й кажа, но обстоятелствата изискваха да кажа нещо.
	— Според мен преди сватбата всеки се чувства в една или друга степен така. „О, не, допускам ужасна грешка!“ Вероятно нямаше да е нормално, ако не се чувстваше така. Когато избираш с кого да прекараш живота си, взимаш важно решение. Естествено е да си уплашена, но чак толкова?
	— Лесно е да се каже: „Всички се чувстват така. Всички са еднакви“ — възрази тя.
	Единайсет часът мина и замина. Трябваше да намеря начин да изведа разговора към успешен край и да се махна оттук. Но преди да съм изрекъл и дума, младата жена най-неочаквано ме помоли да я прегърна.
	— Защо? — изумих се аз.
	— За да заредиш батериите ми — отвърна тя.
	— Да заредя батериите ти ли?
	— Тялото ми е останало без електричество. От няколко дни не съм мигнала. Още щом се унеса, и се събуждам, а после сън не ме лови. Не мога да мисля. Изпадна ли в такова състояние, някой трябва да зареди батериите ми. Иначе не мога да живея. Наистина.
	Взрях се в очите й — дали не е пияна, но те отново си бяха нейните обичайни умни, прозорливи очи. Тя съвсем не бе пияна.
	— Но нали след седмица се омъжваш. Можеш да накараш мъжа си да те прегръща колкото искаш. Всяка нощ. Хората се женят за това. Никога вече няма да оставаш без електричество.
	— Проблемът е сега — натърти тя. — Не утре, не след седмица или месец. Сега съм останала без електричество.
	Стиснала устни, тя се вторачи в ходилата си. Бяха съвършени. Малки и бели, с десет красиви нокътчета. Очевидно жената наистина искаше някой да я прегърне, затова я притиснах до себе си. Всичко беше много странно. За мен тя не беше нищо повече от оправна симпатична колежка. Работехме в една юридическа кантора, разказвахме си вицове, от време на време ходехме да пийнем. Ала тук, далеч от службата, в нейното жилище, докато я прегръщах, ние не бяхме нищо друго освен топла плът. На служебната сцена бяхме играли поверените ни роли, но след като бяхме слезли от сцената, след като бяхме изоставили временните образи, които си поднасяхме взаимно, се бяхме превърнали в неуверена, разколебана плът, в топли парчета месо, снабдени със сърца, мозъци, храносмилателна система и полови органи. Бях обхванал с ръце гърба й, а тя бе притиснала до мен гърди. Бяха по-големи и меки, отколкото си бях представял. Облегнат на стената, седях на пода, а жената се бе сгушила в мен. Останахме в това положение дълго и се прегръщахме, без да казваме и дума.
	— Така добре ли е? — попитах с глас, който не прозвуча като моя.
	Сякаш някой друг говореше вместо мен.
	Тя не каза нищо, но аз усетих, че кима.
	Беше с трикотажна блуза и тънка пола, която й стигаше до коленете, но по едно време усетих, че отдолу е гола. Веднага се възбудих и жената май го усети. Чувствах топлия й дъх върху врата си.
	Накрая не спах с нея. Но все пак й „зареждах батериите“ до два след полунощ. Тя ме помоли да съм останел, докато заспяла. Заведох я до леглото и я сложих да легне. Тя обаче дълго време остана будна. Облече си пижама, а аз продължих да я прегръщам и да я „зареждам“. Докато я притисках в обятията си, почувствах, че страните й пламтят и сърцето й бие учестено. Не бях сигурен, че постъпвам правилно, но не знаех какво друго да сторя. Най-простото бе да преспя с нея, ала успях да залича от съзнанието си тази възможност. Инстинктите ми подсказаха да не го правя.
	— Много те моля, не ме намразвай — рече жената. — По-силно е от мен, останало ми е съвсем малко електричество.
	— Не се притеснявай. Влизам ти в положението — уверих я аз.
	Знаех, че трябва да се обадя вкъщи, но какво щях да кажа на Кумико? Не исках да я лъжа, а бях наясно, че няма да бъда в състояние да й обясня какво става. След малко това вече ми се струваше без значение. Да става, каквото има да става. Тръгнах си в два часа и се прибрах чак в три. Едвам намерих такси.
	Кумико беше бясна, разбира се. Седеше будна на кухненската маса и ме чакаше. Казах, че съм поизлязъл да се почерпя с колегите и да поиграем маджонг. Толкова ли не съм могъл да се обадя по телефона, попита жена ми. Отвърнах, че не съм се сетил. Тя не ми повярва и лъжата лъсна почти веднага. От години не бях играл маджонг, пък и не ме бива в лъжите. Накрая изплюх камъчето и си признах. Разказах на Кумико всичко от начало до край — без частта с възбуждането, естествено, — като продължих да твърдя, че не съм правил нищо с жената.
	Кумико не ми говори три дни. В буквалния смисъл. Не ми каза нито дума. Спеше в другата стая, хранеше се сама. Това бе най-голямата криза, пред която се бе изправял бракът ни. Кумико наистина ми бе много сърдита и аз разбирах какво й е.
	След три дни на мълчание тя ме попита:
	— Какво щеше да си помислиш ти на мое място? — това бяха първите думи, които ми каза. — Ами ако аз се бях прибрала в три призори в неделя сутринта, без дори да ти се обадя? „През цялото това време бях в леглото с един мъж, но ти не се притеснявай, не съм правила нищо, моля те, повярвай ми. Просто му зареждах батериите. Какво толкова, дай да закусим и да си лягаме.“ Нима твърдиш, че е нямало да се ядосаш и си щял да ми повярваш?
	Продължих да мълча.
	— А още по-лошото е — продължи жена ми, — че ме излъга. Каза, че си отишъл да се почерпиш и да играеш маджонг. Опашата лъжа! Как искаш да ти повярвам, че не си спал с нея?
	— Извинявай, че те излъгах — рекох аз. — Не биваше да го правя. Но единствената причина да те излъжа е, че ми беше много трудно да ти обясня. Повярвай: наистина не съм правил нищо нередно.
	Кумико отпусна глава върху масата. Имах чувството, че въздухът в кухнята става все по-рядък.
	— Не знам какво да кажа — продължих аз. — Не мога да ти обясня, мога само да те помоля да ми повярваш.
	— Добре де. Така да бъде, ще ти повярвам — рече жена ми. — Но и ти запомни: някой ден вероятно и аз ще направя същото. И когато това стане, искам и ти да ми повярваш. Имам това право.
	Кумико не упражни правото си. Често се питах как ли ще се почувствам, ако го направи. Сигурно щях да й повярвам, но и моята реакция безспорно щеше да бъде точно толкова сложна и трудна за преодоляване, както реакцията на жена ми. Само като си помислех, че ме е заплашила и тя да го направи — защо? Но сигурно тогава се е чувствала точно така.

	* * *

	— Господин Птицата с пружината! — чу се откъм градината.
	Беше Мая Казахара.
	Още си подсушавах косата, но излязох на верандата. Момичето седеше върху перилото и гризеше нокътя на палеца си. Пак беше със слънчевите очила, както онзи път, когато се запознахме, с бял панталон и черно поло. Държеше подложка за листове.
	— Прекатерих се — оповести Мая и посочи циментовия зид. После изтръска отзад панталона си. — Досетих се, че не съм сбъркала къщата. Радвам се, че е твоята! Представяш ли си, ако се бях натресла в друга къща! — извади от джоба си пакет цигари и запали една. — Е, как си, Господин Птицата с пружината?
	— Мисля, че добре.
	— Сега отивам на работа — заяви момичето. — Защо не дойдеш с мен? Работим по двама и си е за предпочитане да съм с някого, когото познавам. Ако се падна с някой нов, ще има да ме подпитва през цялото време: „На колко години си? Защо не си на училище?“ Ужас. Или пък ще се окаже някой извратеняк. И това се случва, да знаеш! Хайде, ела с мен, Господин Птицата с пружината!
	— Каква е работата — онова проучване, което ти възлага производителят на перуки ли?
	— Да — потвърди Мая. — Единственото, което трябва да правиш, е от един до четири да броиш плешивите глави по Гинза*. Лесно е! И за теб е само добре дошло. Както е тръгнало, и ти някой ден ще оплешивееш, не е зле да видиш как стоят нещата сега, когато още имаш коса.
	[* Улица в Токио, известна с нощните си клубове и множеството ресторанти. — Б.пр.]
	— Добре де, ами ти? Няма ли да те накажат в училище, ако те спипат, че си избягала и вършиш такива неща посред бял ден на Гинза?
	— А, не. Ще им кажа, че провеждам социологическо проучване. Винаги се хващат.
	Понеже нямах планове за следобеда, реших да отида. Мая Казахара звънна във фирмата, за да каже, че отиваме. Докато говореше по телефона, се превърна в много възпитана млада жена: „Да, уважаеми господине, бих искала да ме включите в една група с него, да, точно така, благодаря ви много, да, разбирам, да, след пладне ще бъдем при вас.“ Оставих на Кумико бележка, че до шест ще се върна, в случай че тя се прибереше рано, после излязохме с Мая Казахара.
	Фирмата за перуки се намираше в квартал Шимбаши. В метрото Мая Казахара ми обясни как се провежда проучването. Щели сме да застанем на някой ъгъл и да броим всички плешиви (или оплешивяващи) мъже, които минават покрай нас. Щели сме да ги класифицираме според степента на плешивост: В — онези, чиято коса е започнала леко да оредява, Б — онези, които са загубили доста от нея, и А — онези които наистина са плешиви. Мая извади от папката брошура и ми показа примери за трите стадия.
	— Нали виждаш кои глави в коя категория попадат? Няма да влизам в подробности, че ще откарам до довечера. Но вече получи представа, нали?
	— Да, получих — отвърнах аз, без да изпитвам особена увереност.
	От другата страна на Мая Казахара седеше възпълен мъж, който очевидно работеше в голяма компания — и който съвсем определено попадаше в категория Б: той постоянно надзърташе притеснен в брошурата, но момичето сякаш не забелязваше колко изнервящо му действа това.
	— Аз ще ги редя по категории, а ти ще стоиш до мен с бланката за проучването. Ще ги вписваш в А, Б или В, както ти кажа. И готово, фасулско, нали?
	— Сигурно — рекох аз. — Но защо изобщо провеждат такова проучване?
	— Не знам — каза момичето. — Правят го из цяло Токио: в Шинджуку, Шибуя, Аояма. Вероятно се опитват да разберат в кой квартал има най-много плешивци. Или да видят какво е съотношението между типовете А, Б и В сред населението. Знае ли човек? Имат толкова пари, че се чудят какво да правят с тях. Могат да ги пилеят и за такива неща. В бизнеса с перуки печалбите са огромни. Служителите получават много по-големи премии, отколкото в големи фирми. Знаеш ли защо?
	— Не. Защо?
	— Перуките са нетрайни. А на бас, че не знаеш: издържат две, най-много три години. Колкото по-добре са направени, толкова по-бързо се износват. Бързооборотна стока са. Защото прилепват по черепа: косата отдолу изтънява още повече. А стане ли това, си принуден да купиш нова перука, за да запазиш съвършения си образ. И помисли: какво ще направиш, ако носиш перука, а след две години тя вече се е скапала, какво ще ти мине през главата? Ще си помислиш ли: карай, перуката ми се развали. Вече не мога да я нося. Но трябва да се изръся с доста пари, за да купя нова, ето защо от утре тръгвам на работа без перука. Това ли ще си помислиш?
	Аз поклатих глава:
	— Вероятно не.
	— То се знае, че не. Веднъж сложиш ли перука, ще носиш, докато си жив. Тя се превръща в нещо като твоя съдба. Затова и производителите на перуки печелят толкова много. Неприятно ми е да го кажа, но те са като наркотрафикантите. Зарибят ли те, си техен до гроб. Да си чувал на някой плешивец внезапно да му е поникнала коса? Лично аз не съм. Една перука сигурно струва най-малко половин милион йени, по-гъстите вървят и по един милион. А през две години на теб ти трябва нова! Ужас. Дори колата ти служи по-дълго, четири-пет години. А после можеш да я продадеш на старо.
	— Сега разбирам какво имаш предвид — казах аз.
	— Освен това производителите на перуки държат и свои си фризьорски салони. Мият перуките и подкъсяват истинската коса на клиентите. Помисли само: не можеш да седнеш на стола на обикновен бръснар, да смъкнеш перуката и да кажеш: „Така и така, искам да ме подстрижете.“ Дори само от тези фризьорски салони приходите са огромни.
	— Знаеш много — отбелязах с искрено възхищение.
	Мъжът от категория Б до Мая слушаше захласнат разговора ни.
	— Разбира се — потвърди тя. — Момчетата във фирмата ме харесват. Разказват ми какво ли не. Печалбите в този бизнес са огромни. Правят перуките в Югоизточна Азия, на такива разни места, където има евтина работна ръка. Дори взимат косата оттам, от Тайланд или Филипините. Жените си продават косата на фирмите за перуки. На някои места така изкарват пари за чеиз. Знае ли човек какво става на този свят! Гледаш някого до теб, а той може би носи косата на някоя индонезийка.
	Ние с мъжа от категория Б огледахме инстинктивно другите във вагона.

	* * *

	Отбихме се във фирмата в Шимбаши, за да вземем плик, в който имаше бланки за проучването и моливи, фирмата уж държеше втория по големина пазарен дял, но бе много потайна, на входа нямаше дори табела, така че клиентите да не се притесняват, когато влизат и излизат. Името на фирмата не бе написано нито върху плика, нито върху бланките. В отдел „Проучване на пазара“ попълних регистрационен формуляр за наемно лице на плаващо работно време, в който посочих името, адреса, образованието и възрастта си. Вътре във фирмата бе невероятно спокойно. Никой не крещеше по телефона, никой не блъскаше със запретнати ръкави по клавиатурата на компютъра. Всички бяха облечени спретнато и си гледаха тихо и съсредоточено работата. Както би могло да се очаква, нямаше плешиви мъже. Някои може би дори носеха изделието на фирмата, но лично аз не успях да ги разпозная. От всички фирми, които съм посещавал, тази ми се видя най-странната.
	Отидохме с метрото до Гинза. Бяхме подранили, бяхме и гладни, затова отскочихме да хапнем по един хамбургер.
	— Я ми кажи, Господин Птицата с пружината, ако беше плешив, щеше ли да носиш перука? — попита Мая Казахара.
	— Чудя се — отвърнах аз. — Не обичам нещата, които отнемат време и създават главоболия. Ако започна да оплешивявам, вероятно няма да предприема нищо.
	— Чудесно — одобри момичето и избърса с хартиената салфетка кетчупа по устата си. — Така и трябва. Плешивите изобщо не изглеждат чак толкова зле, колкото си мислят. Лично аз съм на мнение, че излишно се травмират.
	— Чудя се — повторих аз.

	* * *

	Следващите три часа седяхме на входа на метрото при сградата на „Вако“ и броихме плешивите мъже, които минаваха. Да гледаш отгоре хората, които слизат в метрото и се качват по стълбите, бе най-точният начин да определиш степента на плешивост на една или друга глава. Мая Казахара казваше „А“, „Б“ или „В“, а аз записвах. Очевидно го беше правила много пъти. Нито веднъж не се запъна, не се поколеба и не се поправи, причисляваше всяка глава към съответната категория много бързо и точно, като изричаше буквите тихо и отчетливо, та минувачите да не я усетят. Ако наведнъж минеха много плешиви глави, момичето трябваше да изстреля като картечница буквите: „ВВБАБВ-ВААВВБББ.“ По едно време при нас дойде изискано облечен старец (с буйна снежнобяла коса) — да види какво правим.
	— Извинявайте — рече ми той след малко, — но разрешете да попитам какво всъщност правите?
	— Проучване — отговорих аз.
	— Какво проучване? — продължи да любопитства дядката.
	— Социологическо — уточних аз.
	— ВАВАБВ — намеси се Мая Казахара.
	Изисканият старец не бе никак убеден, но продължи да ни наблюдава, докато накрая се отказа и си тръгна.
	Когато часовникът отсреща даде знак, че е станало четири часът, ние приключихме с проучването и се върнахме в закусвалнята да пийнем по кафе. Работата уж беше лека, а установих, че вратът и раменете ми, кой знае защо, са вдървени. Вероятно бе заради потайността на онова, което правехме, заради гузното чувство, че броя толкова подло плешивите мъже. Забелязах, че през цялото време, докато се връщахме с метрото в управлението на фирмата в Шимбаши, аз по инерция вписвам всяка плешива глава в категория А, Б или В, и от това насмалко да ми се доповръща. Опитах се да спра, но явно бях набрал инерция. Предадохме бланките с проучването и си получихме възнаграждението — доста добро за времето и усилията, които бяхме вложили. Подписах се във ведомостта и прибрах парите в джоба си. Взехме с Мая Казахара метрото до Шинджуку, а оттам по линия „Одакю“ се прибрахме. Вече бе започнал най-натовареният час. За пръв път от доста време се возех в препълнен влак на метрото, но това не ме изпълни с особена носталгия.
	— Хубава работа, нали? — попита Мая Казахара, докато стоеше до мен във вагона на метрото. — Лесна е, заплащането не е лошо.
	— Доста добро е — съгласих се аз и продължих да смуча лимоновия бонбон.
	— Ще дойдеш ли с мен и следващия път? Можем да го правим по веднъж в седмицата.
	— Защо не? — съгласих се аз.
	— Знаеш ли, Господин Птицата с пружината — рече Мая Казахара след кратко мълчание, сякаш внезапно й беше хрумнало нещо, — обзалагам се, че хората се страхуват да не оплешивеят, защото покрай това се сещат за края на живота. В смисъл, когато косата ти започва да пада, сигурно имаш чувството, че животът ти свършва… и ти си направил гигантска крачка по посока на смъртта, към Големия край.
	Позамислих се над думите й.
	— Със сигурност може да се възприеме и така — съгласих се аз.
	— Знаеш ли, Господин Птицата с пружината, понякога се питам какво е да умираш малко по малко през дълъг период от време. Как мислиш?
	Не знаех накъде бие, затова наместих ръка върху дръжката във вагона и се взрях в очите на Мая.
	— Можеш ли да ми посочиш пример какво разбираш под това „да умираш малко по малко“?
	— Ами… не знам. Хванат си като в капан в мрака съвсем сам, нямаш нищо за ядене, нищо за пиене и малко по малко умираш…
	— Сигурно е ужасно — отбелязах аз. — Болезнено. Ако мога да избирам, не бих искал да умра така.
	— Но в крайна сметка, Господин Птицата с пружината, животът не е ли това? Не сме ли всички ние хванати като в капан някъде в мрака, взели са ни храната и водата и ние умираме бавно, малко по малко?…
	Засмях се.
	— Прекалено млада си, за да бъдеш такава… песимистка — казах аз, като употребих чуждицата.
	— Песи… какво?
	— Песимистка. В смисъл че гледаш само черната страна на нещата.
	— Песимистка… песимистка… — заповтаря тя отново и отново на себе си чуждата дума, а после ме погледна сърдито. — Аз съм само на шестнайсет години — заяви Мая — и не знам много за света, но едно знам със сигурност. Ако аз съм песимистка, значи възрастните, които не са песимисти, са пълни кретени.


>>	10.
>>	Вълшебен допир
#	Смърт във ваната
#	Пратеник с подаръци за спомен

	Пренесохме се в сегашната къща през есента на втората година от брака ни. Трябваше да напуснем апартамента в Коенджи, където бяхме живели дотогава, тъй като предстоеше ремонт. Търсехме евтино удобно жилище, но с нашите доходи не бе никак лесно да намерим. Когато разбра, вуйчо ми предложи да отидем в неговата къща в Сетагая. Беше я купил на младини и бе живял в нея десет години. Искаше да я събори и да построи нещо по-удобно, но според градоустройствения план нямаше право да вдигне къща, каквато искаше. Мълвеше се, че правилникът щял да бъде променен, и вуйчо ми чакаше това да стане, но ако междувременно държеше къщата празна, щеше излишно да плаща данък сгради, а ако пуснеше наематели, които не познава, щеше да си има главоболия, докато ги накара да се изнесат. От нас щеше да взима символичен наем — колкото да си покрие данъците, но пък настоя да се съгласим, когато му дойде времето, да напуснем къщата най-много до три месеца. Условието бе напълно приемливо за нас: частта с данъците не ни беше много ясна, ала веднага се възползвахме от възможността да живеем, пък било то и за кратко, в истинска къща и да плащаме наем колкото за апартамента (който наем при това беше много нисък). Къщата бе доста далеч от най-близката станция на метрото по линия „Одакю“, но кварталът беше тих и щяхме да имаме и свой малък двор. Макар и къщата да не беше наша, след като се нанесохме в нея, заживяхме с чувството, че вече си имаме истински „дом“.
	Този мой вуйчо, който беше по-малък брат на майка ми, никога не ни притесняваше с нищо. Беше разбран човек, макар и непредсказуем. Беше любимият ми роднина. Завършил колеж в Токио и станал говорител в радио, но когато след десет години „му писнало“, напуснал радиостанцията и отворил заведение на Гинза. Било малко и почти аскетично, но бързо се прочуло благодарение на добрите си коктейли и след няколко години вуйчо вече имаше цяла верига от заведения и ресторанти. Всичките му заведения се радваха на огромен успех: вуйчо ми явно притежаваше живеца, нужен, за да въртиш бизнес. Веднъж, още докато следвах, го попитах защо всяко заведение, което отвори, е толкова успешно. Случвало се е някой ресторант на Гинза да се разори, вуйчо ми да отвори заведение на същото място и веднага да привлече клиентела. Защо ли? Той протегна към мен двете си длани — да ги видя.
	— Имам вълшебен допир — обясни без помен от шеговитост.
	Това бе единственото, което каза.
	Може би наистина имаше „вълшебен допир“, но освен това притежаваше дарбата да изнамира способни хора, които да му работят. Плащаше им високи заплати и се отнасяше с тях добре, а те не жалеха сили. „Щом се уверя, че съм случил на човек, му слагам в ръцете пачка банкноти и го оставям да си върши работата — обясни ми веднъж вуйчо. — Трябва да си харчиш парите за нещата, които се купуват с пари, и да не се притесняваш дали ще спечелиш, или ще загубиш. А силите си да пестиш за нещата, които не се купуват с пари.“
	Ожени се късно. Задоми се чак след като постигна финансов успех, някъде на четирийсет и пет години. Взе за жена една разведена, три-четири години по-млада от него, и тя доста заможна, това също спомогна много за успеха на брака им. Вуйчо никога не ми е казвал как се е запознал с нея и знам за тази жена единствено това, че е мила, от добро семейство. Нямаха деца. Очевидно тя нямаше деца и от първия брак, което вероятно е станало причина да се разведе. При всички положения, когато бе на около четирийсет и пет години, вуйчо може и да не беше богаташ, но вече не му се налагаше да превива гръб, за да изкарва пари. Освен печалбите от ресторантите и заведенията имаше доходи от наемите на няколкото къщи и апартаменти, които притежаваше, и от постоянния дивидент на акциите си. Всички в рода се славеха с уважаваните си професии и със скромния начин на живот, затова бяха склонни да възприемат вуйчо като черната овца в семейството, той обаче никога не бе и копнял да общува с роднини. Но аз му бях единственият племенник и вуйчо проявяваше известна загриженост към мен, особено след като мама почина, когато бях първи курс в колежа, и аз се скарах с баща си, който се ожени повторно. По времето, когато бях самотен беден студент в Токио, вуйчо често ме канеше на вечеря в някой от ресторантите си по Гинза.
	Сега двамата с жена му живееха в апартамент на хълм в Азабу, не им се занимаваше да поддържат къща. Вуйчо ми не беше по разкоша, но все пак имаше хоби: да купува редки автомобили. Държеше в гаража си един ягуар и едно алфа ромео, и двете почти антики, поддържани изключително добре и чисти като новородени пеленачета.

	* * *

	Докато говорехме по телефона с вуйчо ми за нещо друго, се възползвах от случая да го попитам какво знае за семейството на Мая Казахара.
	— Казахара ли? — той се позамисли. — За пръв път ги чувам. Навремето, докато живеех там, бях ерген, никога не съм общувал със съседите.
	— Всъщност ме интересува къщата срещу тяхната, празната къща от другата страна на уличката, гледано от задния им двор — поясних аз. — Доколкото разбрах, там е живял някакъв Мияваки. Сега пустее.
	— А, Мияваки ли! Разбира се, че го познавам — възкликна вуйчо ми. — Имаше няколко ресторанта. Един и на Гинза. Срещали сме се няколко пъти по работа. Да ти призная, заведенията му не бяха нищо особено, но се намираха на добри места. Мислех, че се справя добре. Свестен човек, но си беше от ония, изнежените богаташки синчета. Никога не му се беше налагало да работи много или може би не разбираше от заведения, но те така и не се разраснаха. Някой го подлъга със съмнителни акции на фондовата борса и му взе всичко, което притежаваше: къща, земя, заведения, всичко до шушка. И то в най-неподходящото време. Мияваки тъкмо щял да отвори нов ресторант и бил теглил заем, гарантиран с къщата и земята. Тряс! Всичко отишло на кино. Май имаше две дъщери на колежанска възраст.
	— Оттогава къщата пустее.
	— Наистина ли? Предполагам, че е сложен запор върху цялата му собственост, нещо от тоя род. По-добре се откажи от тая къща, дори и да ти я предлагат много изгодно.
	— Кой? Аз ли? — прихнах. — Изобщо не мога да си позволя такава къща. Но защо?
	— Когато купих моята, ходих да оглеждам и онази. Там има нещо гнило.
	— В смисъл призраци ли?
	— Може и да не са признаци, но никога не съм чувал нищо добро за къщата — отговори вуйчо ми. — До края на войната там е живял някакъв доста известен военен, полковник не знам кой си, наистина елитен офицер. Войските под негово командване в Северен Китай били удостоени с всички възможни почести, но извършили и много зверства: избили петстотин военнопленници, накарали десет хиляди селяни да им работят, докато половината паднали мъртви, ето такива неща. Бяха плъзнали какви ли не слухове, не знам кое е вярно и кое не. Точно преди края на войната го върнали в Япония, така че бил тук по време на капитулацията и от развоя на събитията разбрал, че едва ли ще му се размине и ще го съдят като военнопрестъпник. От военната полиция обикаляли и откарвали всички, които си били разигравали коня в Китай: генерали, висши офицери. Нашият човек нямал намерение да се изправя пред съд. Не искал да става за посмешище и за капак да увисне на бесилото. Решил сам да сложи край на живота си, но да не го допусне. Та когато един ден видял как пред къщата му спира джип на военната полиция, на мига си пръснал черепа. Предпочитал да си разпори стомаха, както някогашните самураи, но нямал време за такива неща. Жена му пък се обесила в кухнята, за да „придружи“ съпруга си в смъртта.
	— Ужас!
	— Оказало се, че военният в джипа си е най-обикновен военен, бил тръгнал при приятелката си. Изгубил се. Искал да попита как да стигне. Знаеш колко трудно е да се ориентираш в квартала. Да, за никого не е лесно да разбере кога му е дошло време да умре.
	— За никого.
	— Известно време след това къщата пустееше, докато не я купи една актриса, киноактриса. Едва ли си чувал името й. Снимаше се доста отдавна, а и никога не е била особено известна. Живя в къщата колко… към десетина години. Сама с камериерка. Не беше омъжена. Няколко години след като се нанесе, се разболя от някаква заразна очна болест. Дори отблизо виждала всичко размазано. Все пак беше актриса, не можеше да работи с очила. А по онова време контактните лещи бяха новост. Не бяха много качествени и не си ги слагаше почти никой. И така, преди да заснемат дадена сцена, актрисата отивала на снимачната площадка и запомняла колко стъпала трябва да слезе или да изкачи, за да стигне от А до Б. Справяла се някак: старите домашни драми на кинокомпания „Шочику“ са доста елементарни. В ония дни всичко е било доста по-спокойно. Веднъж актрисата проверила всичко и отишла в гримьорната, а през това време някакво младо операторче, което не било наясно с нещата, взело, че поразместило декора.
	— Ау!
	— Жената пропуснала стъпалото, паднала и след това вече не можела да ходи. Зрението й се влошило още повече. Направо си ослепяла. Наистина голяма трагедия — била е още млада и красива. Дните й в киното приключили. Единственото, което й оставало, е да си седи у дома. После камериерката й задигнала всичките пари и избягала с някакъв тип. Тя била единственият човек, на когото актрисата имала доверие и разчитала на нея за всичко, а тази негодница й взела всички спестявания, акциите, всичко. Божичко, какви ужасии! И какво, мислиш, направила актрисата?
	— Е, историята очевидно не може да има щастлив и прекрасен край.
	— Очевидно — съгласи се вуйчо ми. — Напълнила ваната, натопила си главата и се удавила. Представи си как трябва да си изпълнен с решимост, за да умреш по този начин.
	— Нищо щастливо и прекрасно.
	— Не, нищо. Мияваки купи имота малко след това. Хубав е, който го види, иска да го притежава. Кварталът е добър, парцелът е на възвишение и е слънчев и голям. Но Мияваки се бил наслушал за трагедиите с хората, умрели в къщата, затова я разрушил до основи и вдигнал нова. Дори повикал свещеници шинто да я прочистят. Но и това явно не е било достатъчно. Който и да живее там, му се случват лоши неща. Просто има такива места, и толкова. И без пари да ми го дават, не бих го взел.

	* * *

	След като напазарувах в супермаркета, подредих провизиите, с които щях да направя вечеря. После свалих прането, сгънах го старателно и го прибрах. Върнах се в кухнята и си направих кафе. Денят беше хубав и спокоен, не ми се беше обаждал никой. Изтегнах се на канапето и се зачетох в една книга. Никой не ме притесняваше. От време на време птицата с пружината надаваше писък в задния двор. Това всъщност беше единственият звук, който бях чувал от сутринта.
	В четири часа някой позвъни на вратата. Беше пощальонът.
	— Препоръчано писмо — оповести той и ми връчи дебел плик.
	Взех го и се разписах на квитанцията.
	Пликът не беше какъв да е — от старовремска дебела оризова хартия, и някой си беше направил труда да напише името и адреса ми с четчица, с ясни черни знаци. Отзад видях, че подателят се казва Токутаро Мамия и живее някъде в префектура Хирошима. Чувах го за пръв път. Ако се съди по надписания от него плик, този Токутаро Мамия явно бе човек в напреднала възраст. Вече никой не умее да пише така.
	Седнах на канапето и отворих плика с ножицата. Самото писмо, и то със старовремски вид като плика, бе на навита на свитък оризова хартия и беше написано с обработения почерк на очевидно доста образован човек. Понеже на мен ми липсваше такова образование, едвам го прочетох. Стилът съответстваше на почерка с върховната си официалност, което само усложни нещата, но с повечко време успях да дешифрирам като цяло смисъла. В писмото се казваше, че преди половин месец в дома си в Мегуро от инфаркт е починал господин Хонда, възрастният гадател, при когото преди доста време бяхме ходили с Кумико. Понеже живеел сам, бил издъхнал без никого до себе си, но според лекарите смъртта била настъпила бързо и старецът не се бил мъчил — това вероятно бе единственият светъл миг в този тъжен разказ. Жената, която идвала да чисти, го намерила на сутринта, свлечен на масата над огнището, където старецът си топлеше краката. Човекът, който бе написал писмото, Токутаро Мамия, бил старши лейтенант в Манджурия и споделял с ефрейтор Оиши Хонда опасностите на войната. Сега в съответствие с категоричната последна воля на покойника, който нямал живи роднини, Мамия се бил нагърбил със задачата да разнесе подаръците за спомен. Покойникът бил оставил изключително обстойни напътствия. „От подробното, старателно съставено завещание се вижда, че господин Хонда е очаквал наближаващата смърт. В завещанието се казва недвусмислено, че той те бъде изключително доволен, ако вие, господин Тору Окада, бъдете така любезен да получите един предмет, който да ви напомня за него. Представям си колко зает сте, господин Окада, но като бивш боен другар на покойника, комуто остават само няколко години живот, ви уверявам, че за мен няма да има по-голяма радост от това да бъдете така любезен и да приемете този дребен предмет като малък спомен от покойния господин Хонда.“ Писмото завършваше с адреса в Токио, където господин Мамия пребивавал в момента, при друг с името Мамия в Хонго, 2-ри квартал, Бункио. Реших, че вероятно е при роднини.
	Написах отговора на масата в кухнята. Бях се надявал текстът върху картичката да бъде къс и прост, но след като хванах писалката, няколкото сбити изречения ми се видяха недостатъчни. „Имах щастието да познавам покойния господин Хонда и дължа много на срещите ни с него. Вестта, че той вече не е между живите, събуди спомените от онова време. Разликата във възрастта ни беше много голяма, разбира се, и познанството ни продължи едва една година, обаче съм сигурен, че у покойния имаше нещо, което трогва дълбоко хората. Да ви призная, и през ум не ми е минавало, че господин Хонда ще ме посочи сред онези, които ще получат нещо за спомен от него, нито че съм достоен да получа прощален подарък, но ако неговата воля е такава, бих го приел, естествено, с цялото подобаващо уважение. Много ви моля, свържете се с мен при пръв удобен случай.“
	След като пуснах картичката в най-близката пощенска кутия, се усетих, че си нашепвам стиха на стария господин Хонда: „Да умреш, е единствен начин да се носиш свободен: Номинхе.“

	* * *

	Вече наближаваше седем, когато Кумико се прибра от работа. Малко преди шест беше звъннала да предупреди, че и днес ще закъснее и да съм вечерял сам, защото тя щяла да хапне навън. Добре, отговорих и се нахраних набързо. И тази вечер бях сам вкъщи и седнах да почета. Когато се върна, Кумико каза, че й се пиело бира. Поделихме си една от средните бутилки. Жена ми изглеждаше уморена. Сложи лакти върху кухненската маса и подпря брадичка на ръцете си, почти не отговаряше на думите ми. Изглеждаше погълната от друго. Съобщих й, че господин Хонда е починал.
	— О, наистина ли? — въздъхна Кумико. — Е, вече беше на преклонна възраст и почти не чуваше.
	Когато й казах, че старецът ми е оставил предмет за спомен, тя бе стъписана, сякаш най-неочаквано нещо й е паднало от небето.
	— На теб? — учуди се жена ми и умислено сбърчи чело.
	— Да. Странно, нали?
	— Явно си му бил симпатичен.
	— Как е възможно? Всъщност не съм разговарял с него — вметнах. — Най-малкото аз не съм казвал почти нищо. А и да съм казвал, той не чуваше. Ходехме веднъж в месеца при стареца, седяхме и слушахме разказите му. И единственото, което сме чували от него, бе за битката на река Номинхе: как са хвърляли коктейли „Молотов“ и кой танк са подпалили, и кой не е изгорял, ей такива неща.
	— Защо питаш мен — рече Кумико. — Изглежда, е харесвал нещо у теб. Не разбирам на такива хора какво им се върти в главата.
	После пак млъкна. Мълчанието й беше напрегнато. Погледнах календара на стената. Още не беше време за мензиса й. Реших, че има неприятности в редакцията.
	— Много работа ли? — попитах.
	— Нещо такова — отвърна Кумико, след като отпи от бирата и погледна какво е останало в чашата. В гласа й се долавяше почти предизвикателна нотка. — Извинявай, че закъснях толкова много, но знаеш как е в списанието, когато имаме много работа. Не закъснявам непрекъснато все пак. Моля ги да ми дават по-малко извънредна работа, отколкото на другите. Знаят, че вкъщи ме чака мъжът ми.
	Аз кимнах.
	— Не те виня — рекох й. — Знам, че понякога ти се налага да работиш до късно. Просто се тревожа, че се преуморяваш.
	Кумико стоя дълго под душа. Аз си допих бирата и прегледах набързо седмичното списание, което жена ми беше донесла.
	Бръкнах в джоба на панталона и намерих парите, които ми бяха платили за проучването. Дори не ги бях извадил от плика. Ето още нещо, което не бях направил: не бях казал на Кумико за работата. Не че криех от нея, но пропуснах момента да й съобщя, а после все не се отваряше случай. С времето, кой знае защо, ми ставаше все по-трудно да повдигна темата. Единственото, което трябваше да кажа, бе: „Така и така, запознах се с едно странно шестнайсетгодишно момиче, живее натам по уличката и ме заведе със себе си на работа — да правим проучване за някаква фирма производителка на перуки. Възнаграждението беше повече от прилично.“ А Кумико щеше да каже: „Виж ти! Колко мило!“, и с това всичко щеше да приключи. Или не. Жена ми може би щеше да заразпитва за Мая Казахара. Щеше да се притесни, че съм се сприятелил с шестнайсетгодишно момиче. Тогава щеше да се наложи да й обясня за Мая Казахара, да посоча най-подробно къде, кога и как сме се срещнали. Но мен не ме бива да обяснявам смислено едно или друго.
	Извадих парите от плика и ги прибрах в портфейла си. Смачках плика и го хвърлиш в кофата. Ето как се раждат тайните, помислих си аз. Хората ги създават малко по малко. Не възнамерявах съзнателно да пазя в тайна от Кумико Мая Казахара. В края на краищата какво общо имах с нея! Нямаше никакво значение дали ще отворя дума за момичето. Но каквито и да бяха първоначалните ми „намерения“, сега вече отношенията ни с Мая бяха обвити в потайност и бяха поели в друга посока. Същото се беше случило и с Крита Кано. Бях казал на Кумико, че по-малката сестра на Малта Кано е идвала у нас и че се казва Крита, че се облича като в началото на шейсетте години и е взела проби от водата в чешмите. Но бях премълчал, че след това е започнала да прави пред мен стъписващи разкрития и преди да е стигнала края, си е тръгнала, без да каже и дума. Историята й беше прекалено заплетена: за нищо на света не бях в състояние да повторя пред жена си подробностите, затова и не опитах. Но и в този случай Кумико вероятно съвсем нямаше да се зарадва, задето Крита Кано е останала дълго след като си е свършила работата и е споделила с мен какви ли не смущаващи лични подробности. Така това се превърна в поредната ми малка тайна.
	Може би и Кумико имаше такива тайни от мен. Но дори и да беше така, аз бях натрупал доста тайни и затова не бях в положение да я виня. Със сигурност бях по-потайният от двамата. Кумико бе склонна да споделя всичките си мисли. Беше от хората, които мислят на глас. Аз не бях такъв.
	Смутен от тези свои разсъждения, тръгнах към банята. Вратата зееше отворена. Застанах на прага и загледах Кумико. Тя си беше облякла тъмносиня пижама и както стоеше пред огледалото, си подсушаваше с кърпата косата.
	— Колкото до работата ми — подхванах аз. — Напоследък мисля много за това. Помолил съм приятели да се оглеждат, самият аз поразпитах тук-там. Работа се намира, мога да започна когато реша. Още утре. Но ми е трудно да реша. Просто не съм сигурен. Не съм сигурен, че трябва да се хващам на първата изпаднала работа.
	— Точно затова ти повтарям да правиш каквото искаш — отвърна жена ми, докато се оглеждаше в огледалото. — Не е задължително да си намираш веднага работа. Ако се притесняваш за парите, излишно е. Но ако ти е неприятно да бездействаш, ако ти тежи, че само аз ходя на работа, а ти си вкъщи и се занимаваш с домакинството, тогава се хвани някъде на работа, на каквато и да е работа — временно. За мен е все едно.
	— Накрая все трябва да започна някъде. Знам го. Ти също го знаеш. Не може да се мотая тук до безкрайност. И рано или късно ще си намеря работа. Тъкмо сега обаче не знам накъде да се насоча. След като напуснах кантората, известно време си мислех, че ще си намеря друга работа, свързана с правото. Имам някакви връзки. Сега обаче не ми се работи това. Колкото повече време минава, толкова повече губя интерес към правото. Все повече ми се струва, че то не е за мен.
	Кумико ме погледна в огледалото. Аз продължих:
	— Знам какво не искам да работя, но това не ми помага да разбера какво всъщност искам. Ако някой ме накара, съм готов да работя всичко. Но нямам представа какво искам да работя. Ето какво ме мъчи сега. Не мога да си избистря тази представа.
	— В такъв случай, ако правото ти е втръснало, не се занимавай повече с него — каза Кумико, след като остави хавлиената кърпа и се обърна с лице към мен. — Не се занимавай повече с изпита за адвокатура. Не се измъчвай да търсиш работа. Щом нямаш представа, изчакай да ти се избистри. Какво лошо има в това?
	Кимнах.
	— Просто исках да съм сигурен, че съм ти обяснил как точно се чувствам.
	— Добре — рече Кумико.
	Отидох в кухнята и си измих чашата. Жена ми дойде от банята и седна на масата.
	— Познай кой ми се обади днес следобед — подхвана тя. — Брат ми.
	— Виж ти!
	— Смята да се кандидатира на изборите, току-що го е решил.
	— Да се кандидатира за изборите ли?! — бях толкова изумен, че за кратко загубих дар слово. — В смисъл… за парламента?
	— Да. Помолили са го да се кандидатира за мястото на чичо ми в Ниигата.
	— Мислех, че е уговорено да го наследи синът му. Нали смяташе да се оттегли като директор на „Денцу“ и да се върне в Ниигата?
	Кумико започна да си чисти ушите с памучета на клечки.
	— Да, планът беше такъв, но братовчед ми не иска. Семейството му е в Токио и той си харесва работата. Не му се ще да зареже такава важна длъжност в най-голямата рекламна агенция на света, за да се върне в пущинаците на Ниигата, та да стане народен представител. Основната съпротива идва от жена му. Тя не желае мъжът й да си жертва семейството, за да се кандидатира.
	По-големият брат на тъст ми беше изкарал четири-пет мандата в Долната камара като народен представител от Ниигата. Макар и да не беше от тежката артилерия, бе натрупал богата биография и по едно време дори се беше издигнал до второстепенен министър. Сега обаче заради напредналата възраст и болното сърце му бе невъзможно да се включи в следващите избори, което означаваше, че все някой трябва да го наследи в избирателния окръг. Този чичо имаше двама синове, ала по-големият никога не бе възнамерявал да влиза в политиката, така че очевидният избор падаше върху по-малкия.
	— Сега хората от избирателния окръг държат много на кандидатурата на брат ми. Искат млад, умен и енергичен човек. Някой, който да се задържи няколко мандата и да има предпоставки да се издигне в централната власт. Името на брат ми е познато, той ще привлече гласовете на младите, идеален е. Вярно, едва ли ще отиде да си бъбри с местните жители, но организацията е силна, ще се погрижи за това. А и ако брат ми държи да живее в Токио, няма проблем. Единственото, което трябва да направи, е да се появи за изборите.
	Беше ми трудно да си представя Нобору Ватая като народен представител в парламента.
	— Ти какво мислиш? — попитах жена си.
	— Той няма нищо общо с мен. Все ми е едно дали ще става народен представител, или космонавт.
	— Но защо си е направил труда да се съветва с теб?
	— Не ставай смешен — рече Кумико някак сухо. — Не се е съветвал с мен. Знаеш, че не би го направил никога. Просто ме уведоми. Като член на семейството.
	— Ясно — рекох аз. — Но ако наистина се кандидатира за парламента, няма ли да му попречи, че е разведен?
	— И аз това се питам — отвърна жена ми. — Не разбирам нищо от политика, избори и така нататък. Те просто не ме вълнуват. Но съм почти сигурна, че брат ми няма да се ожени никога повече. За никоя. Не трябваше да го прави и първия път. Не иска това от живота. Стреми се към друго, към нещо съвсем различно от онова, което търсим ние с теб. Сигурна съм.
	— Така ли?
	Кумико уви двете клечки за уши в хартиена салфетка и ги хвърли в кошчето за боклук. После вдигна лице и ме погледна право в очите.
	— Веднъж го видях да мастурбира. Отворих вратата и го заварих.
	— И какво от това? Всички мастурбират — възразих аз.
	— Не, не разбираш — отвърна Кумико. — Стана някъде две години след смъртта на сестра ми. Вероятно вече е бил студент, а аз съм била може би в трети клас. Мама се колебаеше дали да изхвърли нещата на сестра ми, или да ги запази, накрая реши да ги остави, мислеше, че като порасна, може да нося дрехите й. Беше ги прибрала в кашон в килера. Брат ми ги беше извадил, душеше ги и правеше онова.
	Нищо не казах.
	— Бях съвсем малка. Не знаех нищо за секса. Всъщност не знаех и какво прави, но усетих, че е нещо извратено, нещо, което не е трябвало да виждам, нещо много по-особено, отколкото изглеждаше. — Жена ми поклати глава.
	— Нобору Ватая знае ли, че си го видяла?
	— То оставаше да не знае! Погледнахме се право в очите.
	Аз кимнах.
	— А дрехите на сестра ти? — попитах. — Когато порасна, носеше ли ги?
	— А, не — отвърна тя.
	— Значи мислиш, че е бил влюбен в сестра ти.
	— И аз се чудя — каза Кумико. — Дори не съм сигурна, че е проявявал сексуален интерес към нея, но при всички положения е изпитвал нещо и подозирам, че така и не го е преодолял. Точно това имах предвид, когато ти казах, че не е трябвало да се жени и първия път.
	Жена ми замълча. Дълго и двамата не казахме нищо. После тя проговори първа.
	— В този смисъл ми се струва, че брат ми има тежък психологически проблем. Е, всички ги имаме в една или друга степен, но неговите са много по-сериозни. Много по-дълбоки и упорити. И той няма да допусне някой да види тези негови странности и слабости. Никога. Разбираш ли какво ти казвам? Тези избори… нещо ме притеснява.
	— Притеснява те? Защо?
	— Не знам. Но ме притеснява — отвърна жена ми. — Всъщност както и да е, уморена съм. Днес не ми се мисли повече. Хайде да лягаме.
	Докато си миех зъбите в банята, се взрях в лицето си в огледалото. Вече над два месеца, откакто бях напуснал работа, почти не излизах във „външния свят“. Движех се между магазините в квартала, басейна и тази къща. Ако не броим Гинза и хотела до гара Шинатава, най-далечната точка от нас, до която бях стигал, беше химическото чистене при станцията на метрото. И през цялото това време не бях виждал почти никого. Освен Кумико единствените хора, с които може да се каже, че съм се „срещал“, бяха Малта и Крита Кано и Мая Казахара. Този свят беше тесен, застинал. Но колкото по-тесен и застинал ставаше светът около мен, толкова повече го изпълваха неща и хора, които можеше да се определят единствено като странни. Имах чувството, че са си били в него през цялото време и само са дебнели в мрака да спра да се движа. И всеки път, когато птицата идваше да навие своята пружина, този свят затъваше все по-дълбоко в хаоса.
	Изплакнах си устата и известно време продължих да се взирам в лицето си.
	Казах си: не мога да намеря образа. На трийсет години съм, стоя неподвижно, а не мога да намеря образа.
	Когато от банята отидох в спалнята, Кумико беше заспала.


>>	11.
>>	На сцената се появява лейтенант Мамия
#	Какво е дошло от топлата кал
#	Парфюмът

	След три дни се обади Токутаро Мамия. В седем и половина сутринта. Точно закусвахме с Кумико.
	— Извинявайте, извинявайте много, че ви се обаждам толкова рано. Наистина се надявам, че не съм ви събудил — рече съвсем искрено господин Мамия.
	Уверих го, че не ме е събудил: всяка сутрин ставам малко след шест.
	Той ми благодари за пощенската картичка и обясни, че искал да се свърже с мен, преди да съм отишъл на работа, а после добави, че щял да ми бъде изключително признателен, ако му отделя малко време в обедната си почивка. Надявал се да хване вечерния влак стрела за Хирошима. Бил възнамерявал да остане по-дълго, но заради неотложни дела се налагало да се прибере час по-скоро.
	Отвърнах, че в момента съм безработен, че съм свободен през целия ден и съм готов да се видим, когато му е удобно, било то сутринта, по обед или следобед, всякога.
	— Но вие вероятно имате някакви планове за деня? — попита ме изключително любезно той.
	Отговорих, че нямам планове.
	— В такъв случай дали ще бъде удобно да се отбия у вас в десет сутринта?
	— Разбира се.
	Чак след като затворих, се сетих, че съм пропуснал да му обясня как да стигне до нас от станцията на метрото. После си казах, карай, знае адреса, все ще ме открие.
	— Кой беше? — попита Кумико.
	— Човекът, който разнася предметите за спомен, оставени от господин Хонда. Днес сутринта ще донесе моя.
	— Наистина ли? — тя отпи от кафето и си намаза масло върху филията. — Много мило.
	— Да.
	— Между другото — продължи жена ми, — не е ли редно да отидем, най-малкото да отидеш ти и да отдадеш последна почит на господин Хонда, да запалиш тамян, нещо от този род?
	— Добре си се сетила. Ще питам.
	Кумико се облече и ме помоли да й вдигна ципа на роклята. Беше тясна и не стана лесно. Жена ми си беше сложила зад ушите приятен парфюм, съвършен за лятна утрин.
	— Нов парфюм? — попитах аз.
	Вместо да ми отговори, Кумико си погледна часовника и си оправи косата.
	— Закъснявам — рече ми и взе от масата дамската си чанта.

	* * *

	Тъкмо бях подредил стаичката, където Кумико работеше, и изпразвах кошчето за отпадъци, когато забелязах жълтата панделка, която жена ми беше изхвърлила. Подаваше се изпод намачкан лист за писма и няколко рекламни брошури, с каквито задръстват пощенските кутии. Беше ярко, лъскаво жълта и това привлече погледа ми. Отгоре беше във формата на цвете, с такива панделки се украсяват подаръците. Взех я от кошчето и я огледах. Беше изхвърлена заедно с опаковъчната хартия, с каквито увиват покупките в универсалния магазин „Мацуя“. Под хартията имаше кутийка на „Кристиян Диор“. Личеше, че вътре е имало флаконче. Ако се съди по кутийката, не беше от евтините. Занесох я в банята и отворих шкафчето с гримовете на Кумико. Вътре имаше едва наченато шишенце „Кристиян Диор“ със същата форма, както вътрешността на кутийката. Махнах златното капаче и помирисах. Същият аромат, както зад ушите на жена ми.
	Седнах на канапето и докато допивах остатъците от сутрешното кафе, се опитах да си подредя мислите. Някой очевадно беше направил подарък на Кумико. Скъп. Купил го е в „Мацуя“ и го е прихванал с панделка. Ако е мъж, значи е близък на Кумико. Мъжете не подаряват на жени (особено омъжени) парфюми, ако не са много близки с тях. Ами ако й го е подарила някоя приятелка… Но дали жени подаряват на жени парфюм? Не бях сигурен. В едно обаче бях сигурен: нямаше причина Кумико да получава подаръци от когото и да било по това време на годината. Рожденият й ден е през май. Годишнината от сватбата ни също. Възможно е, разбира се, самата тя да си е купила парфюм и да е поискала да й го украсят с хубава панделка. Но защо?
	Въздъхнах и погледнах тавана.
	Дали да не я попитам направо? „Някой подарил ли ти е този парфюм?“ Тя можеше да отговори: „А, парфюмът ли. Едно от момичетата в редакцията имаше личен проблем и аз му помогнах. Дълго е за обясняване, но доста беше загазило и аз му подадох ръка. Подари ми го в знак на благодарност. Чудесен е, нали? Скъп е!“
	Добре де, връзваше се. Край. Нямаше нужда от въпроси. Нямаше място за безпокойство.
	С тази малка подробност, че аз въпреки всичко се безпокоях. Кумико е трябвало да ми каже. Щом е имала време да отиде в стаичката, да махне панделката и опаковъчната хартия, да отвори кутийката, да изхвърли и трите в кошчето за отпадъци и да занесе шишенцето в шкафа с гримовете, би могла и да ми каже: „Виж какво ми подари едно от момичетата в редакцията.“ А тя не ми бе казала нищо. Може би е решила, че не си заслужава. Сега обаче всичко беше обвито в тънкото було на потайността. И тъкмо това ме притесняваше.
	Гледах дълго тавана. Опитах се да мисля за друго, но умът ми отказваше. Продължавах да си мисля за Кумико и как й закопчах ципа: за гладкия й бял гръб, за парфюма зад ушите й. За пръв път от доста месеци ми се допуши. Идеше ми да захапя цигара, да я запаля и да напълня дробовете си с дим. Това щеше да ме поуспокои. Но нямах цигари. Намерих един лимонов бонбон и го лапнах.
	В десет и десет иззвъня телефонът. Предположих, че е лейтенант Мамия. Къщата не беше лесна за намиране. Понякога се губеха дори хора, които бяха идвали повече от веднъж. Но не се обаждаше лейтенант Мамия. Онова, което чух в слушалката, беше гласът на тайнствената жена, която ми бе позвънила преди няколко дни.
	— Здравей, скъпи, отдавна не сме се чували — каза тя. — Хареса ли ти онзи път? Поразгорещих ли те? Защо ми затвори? Точно когато започна да става интересно!
	За миг си помислих, че говори за наскорошния мокър сън с Крита Кано. Но това беше друга история. Жената говореше за деня, когато ми бе звъннала, а аз готвех спагети.
	— Извинявайте — рекох й. — В момента съм доста зает. След десет минути очаквам гости и трябва да почистя.
	— Ужасно зает си за човек, който уж е без работа — подметна тя донякъде ехидно. И последния път беше същото: тонът на гласа й се бе променял всяка секунда. — Ту готвиш спагети, ту чакаш гости. Но не се притеснявай. Трябват ни само десет минути. Дай да си поговорим десет минути. Можеш да прекъснеш, когато ти дойдат гостите.
	Идеше ми да й затворя, без да казвам нищо, но не можех да го направя. Вероятно бях разстроен заради парфюма на Кумико. Вероятно ми се искаше да си поговоря с някого, независимо с кого.
	— Вижте какво — казах, — нямам представа коя сте. — Взех молива до телефона и започнах да го въртя между пръстите си. — Сигурна ли сте, че ви познавам?
	— Естествено, че ме познаваш. Нали ти казах последния път. Аз те познавам и ти ме познаваш. За какво ми е да те лъжа. Нямам излишно време за разговори с непознати. Явно нещо ти се губи в спомените.
	— Не знам. Но наистина…
	— Престани — прекъсна ме тя. — Не мисли толкова много. Ти ме познаваш и аз те познавам. Важното е… добре де, погледни го така: ще бъда много мила с теб. А от теб не се иска нищо. Не е ли прекрасно? От теб не се иска нищо, ти нямаш никакви задължения, аз правя всичко. Всичко. Не е ли страхотно? Затова престани да мислиш толкова много. Престани да усложняваш нещата. Отпусни се. Представи си, че в топъл пролетен следобед си се излегнал в мека кал.
	Аз продължавах да мълча.
	— Спиш. Сънуваш. Лежиш в мека топла кал. Забрави за жена си. Забрави, че си безработен. Забрави бъдещето. Забрави всичко. Всички сме дошли от топлата кал, всички отиваме пак в нея. Накрая… А, между другото, господин Окада, кога за последен път си спал с жена си? Помниш ли? Преди доста време, нали? Може би преди две седмици.
	— Извинявайте, но гостите дойдоха.
	— Повече от две седмици, нали? Личи от гласа ти. Може би преди три седмици?
	Не казах нищо.
	— Както и да е — допълни жената с глас, който сякаш помиташе с метличка прахта от щорите. — Това си е ваша работа — между теб и жена ти. Но аз ще ти дам всичко, каквото поискаш. А ти, господин Окада, няма да имаш никакви задължения. Само завий зад ъгъла, и готово: свят, който не си виждал никога. Нали ти казах, че нещо ти се губи в спомените? А ти още не го проумяваш.
	Продължавах да стискам слушалката и да мълча.
	— Огледай се — подкани жената. — Огледай се и ми кажи какво има там. Какво виждаш?
	Точно тогава се звънна на входната врата. Изпитах облекчение и затворих телефона, без да казвам и дума.

	* * *

	Лейтенант Мамия беше изключително висок плешив възрастен господин, който носеше очила със златни рамки. Имаше загорелия, здрав вид на човек, работил на полето, без нито грамче тлъстина по тялото. Ъгълчетата и на двете му очи бяха белязани с по три дълбоки бръчки, съвършено симетрични от двете страни, сякаш той се канеше да ги присвие срещу силна светлина. Трудно бих определил възрастта му, но със сигурност беше прехвърлил седемдесетте. Представих си, че на младини е бил много снажен. Личеше от изправената стойка и точните движения. Държеше се и говореше изключително уважително, но това създаваше впечатление не на подчертана официалност, а на убедителна изрядност. Лейтенантът явно беше свикнал сам да взима решения и да носи отговорност за тях. Беше с обикновен светлосив костюм и бяла риза с вратовръзка на сиви и черни райета. Този делови костюм очевидно бе ушит от плат, доста дебел за горещата влажна утрин, но по лицето му нямаше и капка пот. Лявата му ръка беше изкуствена и той си беше сложил тънка ръкавица в същия светлосив цвят като на костюма. Пъхната в тази сива ръкавица, протезата изглеждаше особено студена и безжизнена в сравнение с окосмената и загоряла от слънцето дясна ръка, в която старецът държеше платнен вързоп, завързан на възел отгоре.
	Поканих го да седне на канапето в хола и му донесох чаша зелен чай.
	Той се извини, че нямал визитна картичка.
	— Навремето преподавах обществознание в една провинциална частна гимназия в префектура Хирошима, но откакто съм се пенсионирал, не правя нищо. Отглеждам зеленчуци — по-скоро като хоби, проста земеделска работа. По тази причина не нося визитка картичка, макар и да съзнавам, че е ужасно грубо от моя страна.
	Аз също нямах визитна картичка.
	— Ще прощавате, но може ли да попитам на колко години сте, господин Окада?
	— На трийсет — отговорих аз.
	Той кимна. После отпи от чая. Нямах представа какво означава за него, че съм на трийсет години.
	— Живеете в много уютна тиха къща — рече старецът, сякаш за да смени темата.
	Обясних му, че е на вуйчо ми и плащам символичен наем. Допълних, че при нашите доходи не бихме могли да си позволим да живеем в къща и на половината на тази. Той кимна и хвърли крадешком няколко колебливи погледа наоколо. Последвах примера му и сторих същото. „Огледай се“, ми беше заповядал женският глас. Сега, след като се огледах по нов начин, съвсем съзнателно, видях, че в обстановката се долавя някаква студенина.
	— Този път останах в Токио половин месец — рече лейтенант Мамия — и вие сте последният човек, на когото нося нещо за спомен. Сега вече смятам, че мога да се прибера в Хирошима.
	— Надявах се да посетя дома на господин Хонда и може би да запаля в негова памет тамян — споделих аз.
	— Много похвално намерение, но домът на господин Хонда — а сега и гробът му — се намират в Асахикава, префектура Хокайдо. Роднините му пристигнаха от Асахикава, за да приберат вещите, които е оставил в къщата в Мегуро, и сега там няма нищо.
	— Ясно — казах аз. — Значи господин Хонда е имал близки, а е живял в Токио сам, далеч от тях.
	— Точно така. Големият му син, който живее в Асахикава, се притесняваше, че баща му живее сам-самичък в големия град, и знаеше, че отстрани на това не се гледа с добро око. Доколкото знам, се е опитал да убеди баща си да се пренесе при него, ала господин Хонда е отказал категорично.
	— Значи е имал син? — попитах аз, донякъде изненадан. Винаги си бях представял, че господин Хонда си няма никого. — А жена? Съпругата на господин Хонда починала ли е?
	— Доста сложно е. След войната госпожа Хонда се самоуби заедно с любовника си. Май през петдесета или петдесет и първа година. Ала не знам подробности. Господин Хонда не е споделял много, а аз, разбира се, не бих си позволил да питам.
	Кимнах.
	— След това господин Хонда гледаше сам децата си — син и дъщеря. Когато те си поеха по своя път, той дойде в Токио и започна да работи като гадател, както знаете.
	— А какво е работил в Асахикава?
	— Имаха с брат му печатница, бяха съдружници.
	Опитах се да си представя господин Хонда, както стои по работен гащеризон пред печатарската машина и преглежда коректура, но за мен той бе доста мърляв старец в мръсно старо кимоно с колан като на домашен халат, който и зиме, и лете седи досами огнището и си играе с пръчиците за гадаене по ниската маса.
	Лейтенант Мамия развърза чевръсто с единствената си ръка вързопа, който беше донесъл. Вътре имаше пакет с формата на кутия за сладкиши. Беше увита в амбалажна хартия и няколко пъти беше пристегната здраво с канап. Лейтенантът я сложи върху масата и я побутна към мен.
	— Това е предметът за спомен, който господин Хонда е оставил да ви предам — обясни той.
	Взех го. Беше съвсем лек. Направо не си представях какво може да съдържа.
	— Да го отворя ли? — попитах аз.
	Лейтенант Мамия поклати глава.
	— Съжалявам, но господин Хонда е посочил изрично, че желае да го отворите насаме.
	Кимнах и върнах пакета на масата.
	— Всъщност — продължи гостът — получих писмото на господин Хонда точно един ден преди той да умре. В него пишеше нещо от рода: „Много скоро ще умра. Не ме е страх ни най-малко от смъртта. По волята на небесата ми е отпуснат точно толкова живот. А аз не мога да сторя друго, освен да й се подчиня. Но едно нещо не успях да свърша. В килера има различни предмети, неща, които смятах да дам на някои хора. Сега вече надали ми остава време да го направя. Ето защо ще ти бъда изключително признателен, ако ми помогнеш, като занесеш предметите за спомен на хората, посочени в приложения списък. Напълно си давам сметка колко нахално е от моя страна, но наистина се надявам да бъдеш така любезен да го възприемеш като последното ми желание и да го изпълниш вместо мен.“ Трябва да призная, че бях направо смаян, задето получавам писмо от господин Хонда. Не поддържах връзка с него от години — може би шест-седем години без нито една дума. Незабавно му пратих писмо, но отговорът ми се е разминал по пътя с писмото, с което синът на господин Хонда ме известяваше, че той е починал. — Лейтенант Мамия отпи от зеления чай. — Господин Хонда е знаел кога точно ще умре — продължи той. — Явно е достигнал състояние на духа, каквото човек като мен не може и да се надява да достигне. Както сте отбелязали и в пощенската си картичка, нещо у него трогваше дълбоко хората. Усетих го още от деня, когато се запознахме през лятото на хиляда деветстотин трийсет и осма година.
	— О, сигурно сте били в една и съща част с господин Хонда по време на битката при Номинхе?
	— Не, не съм бил — отвърна лейтенант Мамия и прехапа устна. — Бяхме в различни части, дори в различни дивизии. Действахме заедно по време на малка военна операция преди битката при Номинхе. По-късно ефрейтор Хонда беше ранен в сражението при тази река и бе върнат в Япония. Аз не съм участвал в битката при Номинхе. Изгубих ръката си — вдигна той протезата с ръкавицата — при съветското настъпление през август четирийсет и пета година, точно когато войната свършваше. По време на битката срещу танкова част бях улучен от тежка картечница. Изпаднах в безсъзнание и съм се свлякъл на земята, а съветски танк е минал през ръката ми. Бях пленен, лекуван в болница в Чита и пратен във военнопленнически лагер в Сибир. Държаха ме там до четирийсет и девета година. Прекарах на континента общо дванайсет години, откакто през хиляда деветстотин трийсет и седма година ме мобилизираха — през цялото това време не съм стъпвал на японска земя. Близките ми мислели, че съм загинал в бой със съветските части. Направили ми гроб на селското гробище. Преди да напусна Япония, имах уговорка с едно момиче, но когато се върнах, то вече се бе омъжило за друг. Дванайсет години са много време.
	Аз кимнах.
	— Извинявайте, господин Окада — рече той. — Тези разкази за едно време вероятно ви отегчават, вие още сте млад. Но все пак ми се ще да добавя нещо. И това е, че бяхме съвсем обикновени младежи, като вас. През ум не ми е минавало, че ще стана войник. Исках да стана учител. Веднага щом завърших колежа обаче, получих повиквателна, пратиха ме да се обучавам за офицер и накрая се озовах за дванайсет години на континента. Животът ми мина като сън.
	Лейтенант Мамия стисна устни.
	— Ако не възразявате — казах след известно време, — много ми се иска да чуя как сте се запознали с господин Хонда.
	Наистина исках да разбера що за човек е бил господин Хонда, преди да се срещна с него.
	Лейтенант Мамия беше положил ръце върху коленете си, замислен за нещо. Не че се колебаеше. Просто мислеше.
	— Разказът може да се окаже дълъг — предупреди той.
	— Нищо — отвърнах аз.
	— Не съм го разказвал на никого. И съм повече от сигурен, че и господин Хонда не го е разказвал. Казвам ви го, защото… бяхме се разбрали… да го пазим в тайна. Но сега господин Хонда е мъртъв. Останах само аз. Няма да навредя на никого, ако го разкажа.
	И така лейтенант Мамия започна да ми разказва историята си.


>>	12.
>>	Дългата история на лейтенант Мамия: част първа

	— В началото на хиляда деветстотин трийсет и седма година ме прехвърлиха в Манджурия — започна лейтенант Мамия. — Току-що ме бяха произвели младши лейтенант и ме пратиха в щабквартирата на Квантунската армия в Синдзин. Първата ми специалност в колежа беше география и затова накрая се озовах във Военнотопографския корпус, който се занимаваше с изготвянето на карти. За мен това бе най-доброто, защото, да ви призная, задачите, които ми възлагаха, бяха сред най-леките, за които някой можеше да мечтае в армията. Освен това обстановката в Манджурия бе относително мирна, или най-малкото стабилна. Театърът на бойните действия се беше пренесъл от Манджурия в самия Китай. Истинските сражения се водеха от китайските експедиционни сили, а Квантунската армия беше в нещо като почивка. Вярно, още имаше прочистващи операции срещу партизанските отряди, които се бореха с японците, но те бяха във вътрешността и като цяло най-лошото беше отминало. Единственото задължение на Квантунската армия беше да оказва подкрепа на новата „независима“ марионетна държава — Манджоу-го, и да държи под око севера. Но колкото и да беше спокойно, войната все пак продължаваше, затова имаше постоянни маневри. За късмет не ми се налагаше да участвам и в тях. Те се провеждаха при ужасни условия. Температурата понякога падаше до минус десет-петнайсет градуса. Една погрешна стъпка при такива маневри, и си мъртъв. След всяка маневра стотици хора лягаха в болница с премръзвания или ги пращаха да се лекуват на минерални бани. Макар и неголям, Синдзин със сигурност беше екзотичен чужд град и ако човек искаше да се забавлява, там имаше предостатъчно възможности. Новопроизведените несемейни офицери като мен живеехме не в казарми, а в нещо като общежитие. Все едно още бяхме студенти. Аз нехаех, мислех си, че ако военната ми служба приключи така, няма да има от какво да се оплаквам — спокойни мирни дни. Този мир, разбира се, беше измамен. Точно зад очертанията на малкия ни кръг от слънчева светлина бушуваше яростна война. Според мен повечето японци, или най-малкото онези, които имаха ум в главата, си даваха сметка, че войната с Китай ще се превърне в кално тресавище, от което няма да се измъкнем никога. Нямаше значение в колко локални битки ще победим: просто беше немислимо Япония да продължи да завзема и да властва в такава огромна държава. Ако човек се замислеше, си беше очевидно. И както би могло да се очаква, с продължаването на боевете броят на загиналите и на ранените започна да се умножава. Отношенията с Щатите се влошаваха все повече. От ден на ден дори в Япония сенките на войната ставаха все по-мрачни. Това бяха черни години: трийсет и седма, трийсет и осма. Но в офицерския живот в Синдзин нямаше война: „Война ли? Каква война?“ Всяка вечер пиехме и се веселяхме, обикаляхме из кафенетата, където имаше белоемигрантски млади рускини. После в края на април трийсет и осма година ме повика висш офицер от генералния щаб, който ме представи на някакъв мъж в цивилно облекло на име Ямамото. Беше с къса коса и мустаци. Не много висок. Колкото до възрастта му, бих казал, че беше някъде на трийсет и пет-шест години. Отзад на врата имаше белег, сякаш останал от някакво острие. Офицерът ми каза: „Така и така, господин Ямамото е цивилен. Нает е от армията да проучи начина на живот и обичаите на монголците, които живеят в Манджоу-го. Сега заминава за Хулунбуирската степ недалеч от Външна Монголия и ние смятаме да му осигурим въоръжена охрана. Ти си включен в групата.“ Не повярвах и на дума от онова, което ми каза. Тоя Ямамото наистина беше облечен като цивилен, но веднага личеше, че е професионален военен. Погледът, начинът, по който говореше, осанката — беше си очевидно. Реших, че е висш офицер или е свързан с разузнаването и му е възложена задача, която изисква да скрие, че е военен. В цялата работа имаше нещо зловещо. Прикрепиха към Ямамото трима души, прекалено малко, за да му бъдем въоръжена охрана, макар че, ако бяхме повече, щяхме да привлечем вниманието на войските на Външна Монголия, разположени по границата. Ще рече човек, че са възложили на случайно подбрани хора деликатна задача, но истината беше съвсем друга. Аз бях единственият офицер, а нямах никакъв боен опит. Човекът, на когото можехме да разчитаме в бой, беше сержант на име Хамано. Познавах го добре, бяха го прикрепили към генералния щаб. Мъжко момче, сам се беше издигнал в йерархията и от редник беше станал сержант, беше се отличил в сраженията в Китай. Беше едър и безстрашен и аз бях сигурен, че ако стане напечено, можем да разчитаме на него. Нямах понятие защо са включили в отряда ни ефрейтор Хонда. И той като мен беше пристигнал току-що от Япония и, разбира се, нямаше опит на бойното поле. Беше кротка тиха душа, създаваше впечатлението, че в битка ще бъде напълно безполезен. Освен това се числеше към Седма дивизия, което означаваше, че генералният щаб е направил всичко възможно да го изиска специално за задачата. Толкова ценен беше, макар че трябваше да мине доста време, за да разберем причината. Бях избран за командващ офицер на групата, защото основното ми задължение бе да проуча топографията по западната граница на Манджоу-го, в района на река Халха. Работата ми беше да се постарая картите на района да са възможно най-пълни. Дори бях прелитал няколко пъти над него със самолет. С присъствието си трябваше да допринеса за гладкото протичане на операцията. Втората ми задача бе да събера по-подробни топографски сведения и да направя картите ни по-точни. Така да се каже, с един куршум два заека. Да ви призная, картите на Хулунбуирската степ в пограничния район с Външна Монголия, с които разполагахме по онова време, бяха доста приблизителни, това всъщност бяха леко подобрените стари карти, останали от династия Манджу. След създаването на Манджоу-го Квантунската армия бе провела няколко топографски експедиции, за да състави по-точни карти, но областта наистина е огромна и в западната част на Манджурия се простира обширна пустиня. В такива места границите на отделните държави не значат много. Хилядолетия наред монголците номади са живели, без да зачитат границите и дори да си ги представят. Изготвянето на по-точни карти бе забавено и от политическото положение. Ако бяхме направили официална карта, на която да отразим нашата представа за границата, щеше да избухне шумен международен скандал. И Съветският съюз, и Външна Монголия, които имаха общи граници с Манджоу-го, бяха изключително чувствителни на тема нарушаване на границата и по този повод бяха избухвали доста кървави битки. А по онова време нашата армия не искаше да воюва със Съветския съюз. Всичките ни сили бяха насочени към войната с Китай и нямаше военна мощ за широкомащабен сблъсък със СССР. Не разполагахме с дивизии, танкове, артилерия и самолети. Най-важно бе да се осигури стабилност в Манджоу-го, който беше съвсем отскоро на политическата карта. Поне според армията установяването на северната и на северозападната граница можеше да почака. Военните печелеха време, като протакаха. Дори могъщата Квантунска армия се придържаше към този възглед и изчакваше. Така всичко беше оставено да се носи в морето на неяснотата. Но ако въпреки добре подготвените им планове някакво непредвидено събитие доведеше до война (а след година при Номинхе се случи точно това), ние щяхме да имаме нужда от карти, за да се сражаваме. И то не от обикновени цивилни карти, а от истински, бойни. За да водиш воина, ти трябват карти, по които да определиш къде да бъде тилът, къде е най-изгодно да разположиш артилерията, колко дни ще й трябват на пехотата, за да стигне дотам, откъде ще се снабдяваш с вода, колко зоб ти трябва за конете: огромно количество подробни сведения. Без такива карти просто не можеш да водиш съвременна война. Ето защо работата ни до голяма степен се припокриваше с работата на разузнаването и ние постоянно си разменяхме данни с разузнавачите на Квантунската армия и с тайните военни служби в Хайлар. Всички се познавахме, аз обаче не бях виждал никога дотогава този Ямамото. След пет дни подготовка поехме с влак от Синдзин за Хайлар. Оттам се качихме на камион, който мина покрай храма на ламите в Хандур, и пристигнахме в пограничната застава на Маджоу-го на река Халха. Не помня точно разстоянието, но беше към триста километра. Наоколо беше само пустиня, която се простираше докъдето поглед стига — в буквалния смисъл на думата. Работата ми изискваше да сверявам картата с някакви особености на местността, а нямаше с какво да сверявам, нямаше нищо, което да послужи за жалон. Единственото, което виждах, бяха бабунести тревясали могили, равният хоризонт и облаците, които се носеха по небето. Нямаше по какво да разбера къде на картата се намираме. Единственото, което можех да сторя, бе да налучквам по времето, което сме пътували. В такъв пустинен пейзаж понякога усещаш нещо като всепоглъщаща халюцинация, струва ти се, че ти като човек се разпадаш. Пространството наоколо е толкова необхватно, че ти става все по-трудно да запазиш вътрешно равновесие. Дали съм ясен? Съзнанието ти набъбва, изпълва всичко наоколо и толкова се разпростира, че вече не си в състояние да го удържиш закрепено към физическото тяло. Ето какво изживях насред монголската степ. Колко огромна беше тя! Приличаше по-скоро на океан, отколкото на пустиня. Слънцето изгряваше от изток, търкулваше се по празното небе и се гмуркаше на запад. Това бе единствената видима промяна. И в движението на слънцето долавях нещо, което не знам как да нарека: някаква необхватна вселенска любов. На граничната застава в Манджоу-го слязохме от камиона и се прехвърлихме на коне. Бяха ни подготвили всичко: четири ездитни коня плюс два за храната, водата и оръжието. Бяхме леко въоръжени. Ние с мъжа на име Ямамото носехме само пистолети. Хамано и Хонда имаха и пушки трийсет и осми модел и по две ръчни гранати. Всъщност командир на отряда беше Ямамото. Той взимаше всички решения и даваше заповеди. Тъй като поне привидно беше цивилен, по военен устав командващ офицер бях аз, но никой не се съмняваше, че между нас точно той е облечен във власт. Просто си беше такъв човек, а и макар да имах чин младши лейтенант, аз не бях нищо повече от писарушка без боен опит. Военните виждат у кого е истинската власт и се подчиняват на него. Освен това моите шефове ми бяха наредили да изпълнявам безусловно заповедите на Ямамото. Покорството ми пред него бе нещо, което надхвърляше обичайните правила и устав. Излязохме при река Халха и поехме покрай нея на юг. Тя беше придошла от топящия се сняг. Виждахме във водата едри риби. Понякога в далечината мяркахме и вълци. Може би бяха не чистокръвни вълци, а диви кучета, но пак си бяха опасни. Налагаше се всяка нощ някой да стои на пост, за да пази от тях конете. Виждахме и много птици, главно прелетни, връщаха се в Сибир. Обсъждахме с Ямамото особеностите на топографията. Проверявахме пътя по картата и си водехме бележки за всичко, привлякло вниманието ни. Освен тези служебни разговори обаче Ямамото почти не се обръщаше към мен. Пришпорваше мълком коня, хранеше се отделно от нас и лягаше да спи, без да казва и дума. Имах усещането, че не за пръв път е по тези места. Впечатляваше ме с удивително точни познания за местността, посоките и така нататък. След първите два дни път на юг без никакви произшествия Ямамото ме повика встрани и ми каза, че преди зазоряване ще се прехвърлим през река Халха. Това бе огромна изненада за мен. Отсрещният бряг се явяваше територия на Външна Монголия. Дори брегът, на който стояхме, бе опасен оспорван район. Външна Монголия твърдеше, че е в нейните граници, Манджоу-го имаше същите претенции и това водеше до постоянни въоръжени сблъсъци. Ако войските на Външна Монголия ни заловяха отсам реката, различните схващания на двете държави ни даваха някакво оправдание, макар и почти да нямаше опасност да се натъкнем на тях по това време на годината, когато заради топящите се снегове монголците почти не минаваха реката. Отсрещният бряг обаче бе съвсем друго. Там със сигурност имаше монголски патрули. Ако ни заловяха там, вече нямаше да имаме никакво оправдание. Щеше да бъде пределно ясно, че сме нарушили границата, което можеше да породи какви ли не политически проблеми. Щяха да ни застрелят на място и нашата държава нямаше да има право да протестира. Освен това офицерът, на когото бях на пряко подчинение, не ми беше намекнал по никакъв начин, че няма нищо нередно да прекосим границата. Беше ми наредено, разбира се, да се подчинявам на заповедите на Ямамото, аз обаче нямаше откъде да зная дали това предполага да извърша и такова тежко престъпление като нарушаването на държавната граница. Освен това, както вече казах, Халха бе придошла и беше много бурна, за да се прехвърлим през нея, да не говорим пък, че водата вероятно беше леденостудена. По това време на годината дори номадските племена не тръгваха да прекосяват реката. Те обикновено го правеха зиме, когато водата замръзнеше, или лете, когато нивото на реката спадаше и температурата на водата се покачваше. Когато напомних на Ямамото всичко това, той ме гледа известно време. После кимна няколко пъти. „Разбирам притесненията ви, че ще нарушим международната граница — рече ми Ямамото с донякъде покровителствен вид. — Съвсем естествено е като офицер, под чието командване има и други, да мислите за отговорността, която носите. Без основателна причина не бихте изложили на опасност живота на своите хора. Но оставете тези въпроси на мен. В този случай поемам цялата отговорност. Не съм в положение да се впускам в обяснения, но въпросът е изяснен на най-високо армейско равнище. Колкото до въпроса как ще се прехвърлим през реката, няма пречки. Има брод, където това е възможно. Армията на Външна Монголия е направила и обезопасила няколко такива брода. Подозирам, че и вие го знаете прекрасно. Самият аз съм прекосявал по този брод реката няколко пъти. Миналата година проникнах във Външна Монголия именно през това място. Не се притеснявайте.“ Беше прав за едно. Докато снегът се топеше, армията на Външна Монголия, която познаваше областта на пръсти, беше прехвърляла на отсамния бряг бойни части, макар и малко на брой. Бяха се погрижили да могат да пращат когато поискат такива отряди. А щом те можеха да прекосят реката, щом можеше да я прекоси и този Ямамото, за нас също не би трябвало да е невъзможно. Сега стояхме пред един от тези тайни бродове, вероятно проправени от войската на Външна Монголия. Беше прикрит умело и случаен човек надали щеше да го забележи. Плитчините от двете страни бяха съединени под повърхността на водата с дъсчен мост, прихванат с въжета, за да не го отнесе бързеят. И да хлътнеше мостът малко във водата, по него пак щяха да минат с лекота бронетранспортьори и други превозни средства. Разузнавателните самолети нямаше как да го видят под водата. Прекосихме силното течение на реката, като се държахме за въжетата. Пръв тръгна Ямамото — да се увери, че наоколо няма патрули на Външна Монголия, а ние го последвахме. Краката ни се вледениха от студената вода, но успяхме някак да се прехвърлим с конете на отсрещния бряг на река Халха. Той беше много по-висок и застанали на него, видяхме километри навътре в пустинята, откъдето бяхме дошли. Това е една от причините съветската армия да бъде в по-изгодно положение, когато накрая започна битката при Номинхе. Разликата във височините бе от огромно значение и за точността на артилерийския обстрел. При всички положения бях изумен колко различна е гледката, откриваща се от двата бряга на реката. Помня също колко много време мина, докато усетим отново крайниците си, вледенени от студената вода. Известно време не можех да си възвърна дори гласа. Но да ви призна, самото напрежение при мисълта, че съм на вражеска територия, бе достатъчно, за да забравя за студа. Пак тръгнахме на юг покрай реката. Тя течеше долу вляво от нас като змия, устремила се право напред. Малко след като се прехвърлихме през Халха, Ямамото ни каза да махнем всички отличителни знаци и ние се подчинихме. Досетих се, че те само ще ни усложнят положението, ако врагът ни залови. По тази причина смъкнах и офицерските ботуши и си сложих гамаши. Същата вечер тъкмо си правехме бивак, когато от далечината се приближи мъж, яздеше сам. Беше монголец. Те яздеха с необичайно високи седла и така се забелязваха лесно отдалеч. Когато го видя да се задава, сержант Хамано зареди пушката, но Ямамото му каза да не стреля. Без да казва и дума, Хамано свали бавно пушката. Четиримата продължихме да стоим и да чакаме мъжът да дойде по-близо. Носеше на гърба си съветска пушка, а на кръста — маузер. Беше с бакенбарди, носеше шапка със спуснати уши. Беше облечен в мръсна роба, каквато носят номадите, но от начина, по който се държеше, се виждаше, че е професионален войник. Слезе от коня и заговори на Ямамото на език, който според мен беше монголски. Поназнайвах руски и китайски, мъжът не говореше на тях, затова реших, че говори на монголски. Ямамото му отговаряше на неговия език. От това се уверих за кой ли път, че той е офицер от разузнаването. Ямамото ми каза: „Лейтенант Мамия, тръгвам с този човек. Не знам колко ще се бавя, но вие ме чакайте тук, като постоянно държите някого на пост, разбира се. Ако не се върна до трийсет и шест часа, предайте в щабквартирата. Пратете някого от хората си в заставата на армията на Манджоу-го.“ После се метна на коня и пое заедно с монголеца на запад. Тримата направихме бивака и хапнахме набързо. Не можехме да си сготвим или да запалим огън. В необхватната степ, докъдето поглед стига, нямаше нищо друго освен ниски дюни, които да ни прикриват, затова и най-тънката струйка дим щеше да доведе до залавянето ни. Опънахме палатки долу в заслона на дюните и вечеряхме сухари и консервирано студено месо. Щом слънцето се скри зад хоризонта, веднага се смрачи и небето се изпълни с невероятно много звезди. Докато лежахме на пясъка и си спомняхме премеждията от деня, се чуваше само тътенът на река Халха, примесен с воя на вълците. Сержант Хамано ми каза: „Май се оказахме на доста страшно място“, и аз, естествено, трябваше да се съглася с него. По това време ние тримата: аз, сержант Хамано и ефрейтор Хонда, се бяхме поопознали. Обикновено такъв опитен офицер като сержант Хамано би се присмивал и би държал на една ръка разстояние новак като мен, нашият случай обаче беше различен. Той ме уважаваше за образованието, което бях получил в невоенен колеж, а аз се стараех да му засвидетелствам уважение за бойния опит и трезвата преценка — не допусках старшинството да застава между нас. Намерихме бързо общ език и защото той беше от Ямагучи, а аз от района на Хирошима, недалеч от Ямагучи. Той ми разказваше за войната в Китай. Беше роден войник само с начално училище, но също имаше своите резерви към кървавата война на континента, която сякаш нямаше да свърши никога, и изразяваше мнението си открито пред мен. „Нямам нищо против да се сражавам — рече ми сержант Хамано. — Аз съм войник. И нямам нищо против да загина в битка за страната си, защото работата ми е такава. Но тази война, която водим сега, лейтенанте… просто не е справедлива. Това не е истинска война, където виждаш на предната линия лицето на врага и се биеш до последно. Ние напредваме, а неприятелят отстъпва без бой. После китайските войници смъкват униформите и се смесват с цивилното население, а ние дори не знаем кой всъщност е врагът. Така избиваме много невинни хора, уж изтребваме «дезертьори» и «остатъци от войската», после реквизираме храна. Нямаме друг избор, освен да крадем, защото предната линия се придвижва напред много бързо и доставките не могат да ни настигнат. И сме принудени да избиваме военнопленниците, защото няма къде да ги държим и с какво да ги храним. Не е хубаво това, лейтенанте. В Нанкин вършехме зверства. И то моята част. Хвърлихме десетки хора в един кладенец и метнахме подире им ръчни гранати. Нямам сили дори да говоря за някои от нещата, които сме правили. Казвам ти, лейтенанте, това е война, в която няма справедлива кауза. Това са просто две страни, които се избиват. И от всичко това страдат клетите селяни, които нямат нито политика, нито идеология. За тях няма Национална партия, няма маршал Чжан, няма Път на Осма китайска армия. Щастливи са, ако се нахранят. Знам как се чувстват тези хора: самият аз съм син на беден рибар. Обикновените хора превиват гръб от тъмно до тъмно и най-доброто, което могат да постигнат, е да не умрат от глад. Не вярвам, че избиването на тези хора ще донесе някаква полза за Япония.“ За разлика от сержант Хамано ефрейтор Хонда почти не говореше за себе си. Той беше, общо взето, тих човечец. Почти през цялото време ни слушаше, без да ни прекъсва и да изказва мнение. Но като казвам „тих“, не намеквам, че е бил потаен или потиснат. Просто рядко подхващаше пръв разговор. Вярно, това често ме караше да се питам какво ли му се върти в ума, но инак никак не ме дразнеше. Нещо в кроткия му нрав трогваше сърцата на хората. Той беше много спокоен и ведър. Каквото и да ставаше, лицето му не се променяше. Разбрах, че е от Асахикава, където баща му държал печатничка. Беше две години по-млад от мен и след като завършил гимназия, отишъл да помага на братята си, които работели в печатницата на бащата. Беше най-малкият от трима братя, най-големият от които бил убит преди две години в Китай. Обичаше да чете, всеки свободен миг гледаше да се свие някъде и да разлисти будистка книга. Както вече ви обясних, Хонда нямаше абсолютно никакъв боен опит, но само с една година обучение бе станал изключителен войник. Във всеки взвод винаги има по един-двама такива търпеливи и издръжливи воини, които изпълняват чинно задълженията си, без да роптаят, физически силни, с остра интуиция, те начаса разбират какво им казваш и изпълняват. Хонда беше такъв. И понеже беше обучаван за кавалерист, знаеше най-много за конете, затова се грижеше за шестте жребеца, които водехме с нас. И го правеше невероятно. Понякога ни се струваше, че усеща и най-дребните нужди на конете. Сержант Хамано веднага призна способностите на ефрейтор Хонда и без всякакво колебание го оставяше да се нагърбва с едно или друго. Та за такъв случайно подбран отряд постигнахме изключително висока степен на разбирателство. И именно защото не бяхме редовна част, си спестявахме уставните формалности. Чувствахме се толкова добре един с друг, сякаш ни бе събрала кармата. Точно заради това Хамано споделяше с мен неща, каквито сержант никога не би изрекъл пред офицер. „Я ми кажи, лейтенанте — рече ми той веднъж, — какво мислиш за този тип Ямамото?“ „Готов съм да се обзаложа, че е от тайните служби — отвърнах аз. — Всеки, който говори толкова свободно монголски, е професионалист. И познава на пръсти района.“ — „И аз така мисля. Отпърво ми се струваше, че може би е от разбойниците, от мародерите, свързани с висшето командване, но сега виждам, че не е. Познавам ги ония негодници. Надуват ти главата с празни приказки, половината от които са си съчинили. И бързо натискат спусъка. А този Ямамото не е случаен човек. Смелчага е. Сто на сто е от висшите офицери. Надушвам ги от километър. Подочух, че армията се опитвала да сформира секретна тактическа част от монголци, вербувани сред обучените от руснаците подразделения, и че са прехвърлили неколцина от нашите офицери, които да ръководят операцията. Ямамото може би е свързан с това.“ Ефрейтор Хонда стоеше малко по-встрани на пост, държеше пушката. Аз бях оставил браунинга до себе си, така че по всяко време да ми е подръка. Сержант Хамано си беше изул гетите и си разтриваше краката. „Това, разбира се, са само догадки — продължи той. — Монголецът, когото видяхме, може би е антисъветски настроен офицер от армията на Външна Монголия, който се опитва да установи тайно връзка с японските части.“ „Възможно е — съгласих се аз. — Но все пак внимавай какво говориш. Това може да ти струва главата.“ „Знам, лейтенанте, не съм чак толкова глупав. Споделям го само между нас. — Той ме озари с усмивка и пак стана сериозен. — Но ако е истина, положението си е напечено. Това може да означава война.“ Кимнах. Външна Монголия уж беше независима страна, всъщност обаче бе по-скоро сателитна държава, подчинена на Съветския съюз. С други думи, не се различаваше особено от Манджоу-го, където Япония държеше юздите на властта. Но както всички знаеха, във Външна Монголия имаше антисъветска фракция и благодарение на тайните си връзки с японската армия в Манджоу-го хора от нея бяха организирали няколко бунта. Ядрото на размирниците се състоеше от военни от монголската армия, недоволни от своеволията на съветските офицери, от земевладелци, които се противопоставяха на насилственото коопериране, и от свещеници лами, наброяващи над сто хиляди души. Единствената външна сила, към която антисъветската фракция можеше да се обърне за помощ, беше японската армия, разположена в Манджоу-го. Като азиатци те ни чувстваха по-близки, отколкото руснаците. Преди година, през хиляда деветстотин трийсет и седма, в столицата Улан Батор бе разкрит заговор за широкомащабно въстание и се проведе голяма чистка. Хиляди военни и свещеници лами бяха екзекутирани като контрареволюционни елементи, поддържащи тайни връзки с японската армия, но антисъветските настроения продължаваха да тлеят. Така че нямаше нищо странно японски офицер от разузнаването да прекоси река Халха и да осъществи тайно връзка с антисъветски настроен офицер от армията на Външна Монголия. За да осуети подобни връзки, монголската армия беше изпратила охранителни отряди, които постоянно обикаляха местността, отстояща на десетина-двайсет километра от границата с Манджоу-го, но територията бе прекалено голяма и те не бяха в състояние да я държат цялата под наблюдение. Дори и въстанието да успееше, бе очевидно, че съветската армия веднага ще се намеси и ще потуши контрареволюционната им дейност, а ако това се случеше, размирниците щяха да поискат помощ от японската армия, което щеше да се превърне в повод Квантунската армия да се намеси. Ако превземеше Външна Монголия, тя щеше да забие нож в гърба на руснаците, които се стремяха да развият Сибир. Дори и генералният щаб към императора да се опиташе да я възпре, командването й нямаше да допусне да му се изплъзне такава възможност. Това щеше да доведе не до пограничен сблъсък, а до истинска война между Съветския съюз и Япония. Ако такава война избухнеше на границата между СССР и Манджурия, Хитлер щеше да отговори, като нахлуе в Полша и Чехословакия. Точно това имаше предвид сержант Хамано, когато спомена, че има опасност да започне война. На другата сутрин слънцето изгря, а Ямамото още не се беше върнал. Падна ми се аз последен да стоя на пост. Взех пушката на сержант Хамано, седнах на една по-висока дюна и загледах източното небе. Изгревът в Монголия беше изумителен. На хоризонта в миг се появи едва забележима черта, увиснала в мрака, после чертата започна да се мести нагоре, все по-нависоко и по-нависоко. Някаква огромна ръка сякаш се пресягаше от небето и бавно вдигаше от лицето на земята булото на нощта. Гледката беше невероятна, както вече казах, беше наистина величествена и аз с ограничените си човешки сетива не можех да я разбера докрай. Докато седях и гледах, ме обзе чувството, че самият живот изтича от мен и се превръща в нищо. Тук нямаше и следа от незначителните човешки дела. Същото се беше случвало стотици милиони, не, стотици милиарди пъти още от времето, когато на земята не е имало и подобие на живот. Забравих, че съм на пост, и загледах като омагьосан раждането на деня. След като цялото слънце се показа над хоризонта, запалих цигара, отпих глътка вода от манерката и отидох по малка нужда. После се замислих за Япония. Представих си родния град в началото на май: уханието на цветята, бълбукането на реката, облаците в небето. Приятелите от едно време. Семейството. Меката сладост на топлите оризови топки, увити в дъбови листа. Не обичам сладко, но още помня колко ми се ядеше онази сутрин mochi. Тогава бях готов да дам половингодишната си заплата, само и само да вкуся оризова сладка. И докато си мислех за Япония, ме обзе чувството, че съм бил изоставен на края на света. Защо трябваше да излагаме на риск живота си и да се сражаваме за това голо парче земя, което нямаше никаква военна и стопанска стойност, за тази необятна пустош, където не вирееше нищо освен рядка трева и хапещи насекоми? Бях готов да се сражавам и да умра за родината си. Но не виждах никакъв смисъл да жертвам единствения си живот за този гола земя, където никога нямаше да покълне и едно-единствено зрънце.

	* * *

	Ямамото се върна призори на другия ден. И онази сутрин се падна на мен да стоя последен на пост. Реката беше зад мен, гледах на запад, когато чух отзад нещо като приглушено цвилене. Извърнах се рязко, но не видях нищо. Взрях се с насочено оръжие в посоката, откъдето бе дошъл звукът. Преглътнах и звукът в гърлото ми бе достатъчен, за да ме уплаши. Пръстът ми върху спусъка трепереше. Никога не бях стрелял по човек. Но след няколко секунди иззад билото на една дюна се появи кон и на него Ямамото. Без да свалям пръст от спусъка, се огледах, ала не видях никого — нито монголеца, дошъл да вземе Ямамото, нито вражески войници. В небето висеше голяма бяла луна, стори ми се като прокоба. Ямамото явно беше ранен в лявата ръка. Носната кърпа, която беше омотал на нея, беше наквасена с кръв. Събудих ефрейтор Хонда, за да се погрижи за коня. Очевидно идваше отдалеч и бе препускал като бесен: беше запенен и едвам дишаше. Хамано застъпи на пост вместо мен, а аз извадих аптечката и се заех с раната на Ямамото. „Куршумът излезе, раната вече не кърви“, обясни ми той. И беше прав: куршумът не беше засегнал костта и бе разкъсал само месото. Махнах кърпата, промих раната със спирт и сложих нова превръзка. Ямамото дори не трепна, въпреки че над горната му устна изби пот. Пи дълго вода от манерката, запали цигара и дръпна с видима наслада от дима. После взе браунинга, стисна го под мишница и зареди в пълнителя три патрона. „Тръгваме незабавно, лейтенант Мамия — рече ми Ямамото. — Прехвърляме се през река Халха и потегляме към наблюдателния пост на армията на Манджоу-го.“ Почти без да разговаряме, събрахме набързо нещата, яхнахме конете и поехме към брода. Не попитах Ямамото как и от кого е бил прострелян. Нямах право да питам, а и да бях попитал, той надали щеше да ми каже. По онова време единственото, което ми се въртеше в главата, бе да се махна част по-скоро от вражеската територия, да прекося река Халха и да изляза на сравнително безопасния отсрещен бряг. Яздехме мълком, като пришпорвахме конете през тревистата равнина. Никой не говореше, всички мислехме за едно: дали ще успеем да преминем реката. Ако някой монголски патрул излезе при брода, с нас е свършено. Беше изключено да победим в битка. Помня, под мишниците ми направо течеше пот. „Кажете, лейтенант Мамия, ранявали ли са ви някога?“, попита Ямамото, след като дълго язди в мълчание. „Никога“, отвърнах аз. „А стреляли ли сте по човек?“ „Никога“, повторих аз. Нямам представа какво впечатление са му направили отговорите ми, нито защо той ме пита такива неща. „Тук има документ, който трябва да бъде предаден в генералния щаб — рече ми той и сложи ръка на чантата върху седлото — Ако не може да бъде предаден, трябва да се унищожи: да се изгори, да се закопае, все едно, но при никакви обстоятелства не бива да попада във вражески ръце. При никакви обстоятелства. Много, много важен е.“ „Разбрах“ — рекох му аз. Ямамото ме погледна в очите. „Ако нещата тръгнат на зле, първото, което трябва да направите, е да ме застреляте. Без да се колебаете. Ако мога да го направя сам, ще го направя. Но може и да не успея с тази ръка. При всички положения трябва да ме застреляте. И се постарайте да ме убиете.“ Кимнах, без да казвам нищо.

	* * *

	Когато малко преди мръкнало излязохме при брода, страхът, който бях усещал през цялото време, се оказа съвсем основателен. Там беше разположен малък отряд на Външна Монголия. Ние с Ямамото се качихме на една от по-високите дюни и разгледахме войниците с бинокъла. Видяхме осем мъже, не бяха много, но за граничен патрул бяха доста въоръжени. Един носеше лека картечница, имаше и тежка, качена на възвишение. Сочеше към реката и около нея бяха наслагани чували с пясък. Отрядът очевидно се бе разположил тук, за да ни попречи да се прехвърлим на отсрещния бряг. Войниците бяха опънали палатки край реката и бяха вързали наблизо десетте си коня. Очевидно нямаше да мръднат оттук, докато не ни заловят. „Няма ли друго място, откъдето да минем?“, попитах аз. Ямамото свали бинокъла и ме погледна, сетне поклати глава. „Има, но е много далеч. Две дни път с кон. Не разполагаме с толкова време. Трябва да минем оттук, каквото и да ни струва това.“ „Значи ще се прехвърлим през нощта?“ — „Точно така. Ще оставим конете тук. Ще застреляме постовия, другите сигурно ще спят. Не се притеснявайте, реката ще заглуши всички шумове. Аз ще имам грижата за постовия. Дотогава не можем да сторим нищо, хайде да поспим и да починем, докато имаме възможност.“ Определихме три часа призори за начален час на операцията по прехвърлянето. Ефрейтор Хонда свали всички неща от конете, отведе ги малко встрани и ги пусна. Изровихме дълбока дупка и закопахме излишните боеприпаси и храна. Всеки от нас можеше да носи само манерката, храна за един ден, оръжие и няколко патрона. Ако монголците с тяхната значително по-голяма огнева мощ ни заловяха, нямаше да победим никога, колкото и боеприпаси да носехме. Сега трябваше да поспим, защото, прехвърлехме ли се през реката, не се знаеше кога ще имаме възможност да подремнем. Ефрейтор Хонда трябваше да застане пръв на пост, сержант Хамано щеше да застъпи след него. Ямамото се просна в палатката и моментално заспа. Очевидно не беше мигнал през цялото това време. До главата му беше оставена кожената чанта, където той бе прибрал важния документ. Малко след него заспа и Хамано. Всички бяхме изтощени, но аз бях много притеснен, сън не ме ловеше. Лежах дълго, страшно ми се спеше, ала постоянно си представях как убиваме постовия и после, докато прекосяваме реката, ни засипва картечен огън. Дланите ми бяха мокри от пот, слепоочията ми туптяха. Не бях сигурен, че когато стане време, ще се държа както подобава на офицер. Изпълзях от палатката и отидох да седна до ефрейтор Хонда, който бдеше на пост. „Знаеш ли, Хонда, вероятно ще умрем тук“, рекох му аз. „Трудно е да се каже“, отвърна той. Известно време и двамата мълчахме. В отговора му обаче имаше нещо, което ме смути, някаква нотка на несигурност. Никога не съм имал силна интуиция, ала въпреки това долових, че с мъглявите си думи Хонда е искал да прикрие нещо. Реших да поразпитам. „Ако имаш да им казваш нещо, не го премълчавай — подканих го аз. — Това може би е последният път, когато разговаряме, отпусни се.“ Той прехапа долна устна и прокара длан по пясъка при краката си. Усетих, че се бори с противоречивите си чувства. „Лейтенант — рече ми Хонда след малко. Погледна ме право в очите. — От четиримата нас тук ти ще живееш най-дълго, много по-дълго, отколкото си представяш. Ще умреш в Япония.“ Беше мой ред да го погледна. Той продължи: „Сигурно се питаш откъде знам, но това е нещо, което дори аз не мога да обясня. Просто знам.“ „Да не си медиум?“ — „Може да съм и такъв, макар че думата не пасва на онова, което изпитвам. Прекалено гръмка е. Както вече казах, просто знам, и толкоз.“ — „Винаги ли е било така?“ „Винаги — потвърди убедено Хонда. — Макар и да го крия още от времето, когато пораснах достатъчно, за да съм наясно какво се случва. Сега обаче, лейтенанте, въпросът е на живот и смърт и понеже ти сам попита, ти казвам истината.“ „Ами другите? И за тях ли знаеш какво ще им се случи?“ Хонда поклати глава. „Някои неща знам, други — не. Но за теб, лейтенанте, вероятно е по-добре да не знаеш. Нахално е човек като мен да казва такива високопарни неща на теб, висшиста, съдбата на даден човек обаче е нещо, което виждаш вече след като тя е станала минало, а не когато е бъдеще. По отношение на тези неща имам известен опит. А ти не.“ — „Но все пак твърдиш, че няма да умра тук, така ли?“ Той загреба шепа пясък и го остави да изтече между пръстите му. „Мога да ти кажа само толкова, лейтенанте. Няма да умреш тук, на този континент.“ Искаше ми се да поговорим още за това, ефрейтор Хонда обаче не пожела да каже и дума повече. Явно беше погълнат от собствените си мисли. Държеше пушката и гледаше вторачено необятната равнина. Каквото и да кажех, то сякаш не достигаше до него. Върнах се при ниската палатка в заслона на дюната, легнах до сержант Хамано и затворих очи. Този път сънят ме обори, дълбок сън, който направо ме дръпна за краката и ме отнесе на морското дъно.


>>	13.
>>	Дългата история на лейтенант Мамия: част втора

	— Събудих се от метално щракване на предпазител на пушка. Дори и да е потънал в дълбок сън, никой боец по време на война не би пропуснал този звук. Той е… как ли да се изразя, по-особен, студен и тежък като смъртта. Почти инстинктивно посегнах за браунинга, ала веднага последва ритник по слепоочието ми и ударът ме заслепи. След като овладях дишането си, отворих очи съвсем малко, колкото да видя кой ме е ритнал. Мъжът се бе навел да вземе браунинга. Вдигнах бавно глава и забелязах, че към лицето ми са насочени дулата на две пушки. Зад тях стояха двама монголски войници. Бях сигурен, че съм заспал в палатка, но сега палатката я нямаше и над мен блестеше осеяното със звезди небе. Друг монголски войник беше насочил лека картечница към главата на Ямамото, който лежеше до мен и не помръдваше, сякаш си пазеше силите или беше наясно, че е безсмислено да се съпротивлява. Монголците бяха облечени в дълги шинели и носеха бойни шлемове. Двама бяха насочили към нас с Ямамото големи фенери. Отначало не разбрах какво става: сънят ми бе прекалено дълбок, стъписването — прекалено голямо. Но при вида на монголските войници и на лицето на Ямамото се разсеяха всички съмнения: палатката ни е била открита, преди да успеем да се прехвърлим по брода. Тогава ми хрумна да се запитам какво ли е станало с Хонда и Хамано. Извърнах много бавно глава, за да се огледам, но и двамата ги нямаше. Или вече бяха убити, или бяха успели да избягат. Това вероятно бяха мъжете от патрула, който бяхме забелязали. Не бяха много и бяха въоръжени с лека картечница и пушки. Командир им беше набит сержант, единственият, който носеше истински армейски ботуши. Именно той ме беше изритал. Наведе се и взе кожената чанта, която Ямамото държеше до главата си. Отвори я, погледна вътре, после я обърна и я изтръска. На земята падна само пакет цигари. Направо не можех да повярвам. Бях видял с очите си как Ямамото прибира документа в чантата. Беше го извадил от джоба на седлото, беше го сложил в кожената чанта, а нея беше оставил до главата си. Ямамото направи усилие да запази самообладание, аз обаче забелязах как изражението му в миг се променя. Явно нямаше представа какво е станало с документа. Но каквото и да беше обяснението, на Ямамото очевидно му олекна много, че документът е изчезнал. Както ми беше казал, най-важното бе той да не попада във вражески ръце. Войниците струпаха на земята всичките ни вещи и ги огледаха най-внимателно, но не намериха нищо интересно. После ни съблякоха и претърсиха джобовете. Разпориха с щиковете дрехите и мешките, но не откриха документи. Взеха ни цигарите и писалките, часовниците, портфейлите и бележниците и си ги прибраха в джобовете. Пробваха един по един обувките ни и ако им ставаха, ги взимаха. Скараха се кой какво да прибере, но сержантът не ги спря. Реших, че сигурно монголците винаги взимат вещите на военнопленниците и на загиналите от противниковия лагер. Сержантът взе само часовника на Ямамото и остави подчинените му да се разправят за останалите неща. Пистолетите, боеприпасите, картите, компасите и биноклите се озоваха в чувал, явно щяха да ги пратят на командването в Улан Батор. После ни завързаха със здраво тънко въже. Отблизо монголските войници смърдяха на отдавна нечистена конюшня. Униформите им бяха опърпани, мръсни, с кал, прах и петна от храна, направо беше невъзможно да определиш какви са били на цвят. Обувките им бяха целите на дупки и се разпадаха — в буквалния смисъл на думата. Не беше чудно, че пробват нашите. Лицата на повечето бяха жестоки, зъбите им бяха развалени, косата им бе дълга и чорлава. Приличаха по-скоро на разбойници и обирджии, отколкото на войници, но от съветското оръжие и звездите по отличителните знаци се разбираше, че са от редовната армия на Монголската народна република. Лично на мен, разбира се, ми се струваше, че като военен отряд нямат никаква дисциплина и боен дух. Монголците са издръжливи, добри войници, но не стават за съвременна война, където се искат обединени, съгласувани действия. Нощта беше леденостудена. Докато гледах как дъхът на монголските войници излиза на бели валма, които изчезват в мрака, имах чувството, че някаква странна грешка ме е запратила в пейзажа на чужд кошмар. Не ми се вярваше, че го изживявам. Наистина беше кошмар, но едва след време щях да осъзная, че беше само началото на невъобразим кошмар. След малко един от монголските войници изникна от мрака — влачеше нещо тежко. Грейнал в усмивка, метна домъкнатото на земята до нас. Беше трупът на Хамано. Той беше бос, някой вече му беше взел обущата. Войниците му смъкнаха дрехите и огледаха всичко, което намериха по джобовете. Към часовника, портфейла и цигарите му се протегнаха ръце. Мъжете си поделиха цигарите и запалиха, докато претърсваха портфейла. Извадиха няколко банкноти от Манджоу-го и снимка на жена, вероятно майката на Хамано. Командващият офицер каза нещо и взе парите. Снимката беше метната на земята. Някой от монголските войници очевидно се бе прокраднал зад Хамано и докато той е стоял на пост, му беше прерязал гърлото. Те първи бяха направили с нас онова, което ние възнамерявахме да направим с тях. По зейналата рана имаше яркочервена кръв, която обаче беше твърде малко за такава голяма рана — вероятно вече беше изтекла. Един от войниците извади от калъфа на колана си нож с извито острие, дълго към петнайсет сантиметра. Размаха го пред лицето ми. За пръв път виждах нож с такава странна форма. Сякаш беше със специално предназначение. Войникът го прокара пред гърлото си и изсвири през зъби. Някои от останалите се засмяха. Ножът очевидно беше негов собствен и не му беше даден от армията. Всички имаха втъкнати в коланите си дълги щикове, само този човек носеше извит нож и очевидно бе прерязал с него гръкляна на Хамано. След като го размаха чевръсто няколко пъти, го прибра в калъфа. Без да казва и дума, Ямамото погледна към мен, като завъртя само очите си. Това трая всичко на всичко един миг, ала аз веднага разбрах какво се опитва да ми каже: дали ефрейтор Хонда е успял да избяга? Въпреки суматохата и ужаса и аз си мислех за същото: къде е ефрейтор Хонда? Ако се беше изплъзнал от внезапното нападение на частта на Външна Монголия, още имаше някакъв, макар и съвсем малък шанс за нас — въпросът какво би могъл да направи Хонда сам беше доста потискащ, но и най-малката надежда си струваше. Държаха ни цяла нощ вързани и повалени на пясъка. Оставиха да ни пазят двама войници, един с лека картечница и един с пушка. Другите се поотдалечиха — пушеха, говореха си и се смееха, явно доволни, че са ни заловили. Двамата с Ямамото не проронихме и дума. Там дори през май призори температурата падаше под нулата. Помислих си, че ще премръзнем до смърт, както лежим голи на земята. Но студът беше нищо в сравнение с ужаса, който изпитвах. Нямах представа какво ни чака. Тези мъже бяха най-обикновен патрул, вероятно не разполагаха с власт да решават какво да правят с нас. Бяха длъжни да чакат заповед. Което означаваше, че сигурно няма да ни убият още сега. После обаче не се знаеше какво ще става. Ямамото определено беше шпионин, а аз бях заловен заедно с него, значи му бях съучастник. При всички положения нямаше да ни се размине току-така. Малко след изгрев-слънце някъде от далечното небе се чу звук като боботене на самолетен двигател. Накрая в полезрението ми изникна сребрист корпус. Беше съветски разузнавателен самолет с отличителните знаци на Външна Монголия. Самолетът направи няколко кръга над нас. Войниците му замахаха и в отговор той наклони крило. После се приземи на голата равнина, запращайки във въздуха облаци пясък. Пръстта беше твърда, теренът не беше хълмист и благодарение на това бе сравнително лесно излитането и приземяването без писта. Поне според мен бяха използвали за тази цел мястото многократно. Един от войниците яхна кон и препусна заедно с още два коня към самолета. Когато се върнаха, на другите два жребеца яздеха, както личеше, висши офицери. Единият беше руснак, другият — монголец. Предположих, че патрулът се е свързал по радиостанцията с главното командване, за да съобщи, че са ни заловили, и двамата офицери са пристигнали от Улан Батор, за да ни разпитат. Очевидно бяха от разузнаването. Бях чувал, че предишната година Главното политическо управление на СССР всъщност е стояло зад масовите арести и чистката сред вражески елементи. И двамата офицери бяха облечени в безупречни униформи и бяха гладко обръснати. Руснакът бе в нещо като офицерски шинел, препасан с колан. Ботушите му бяха лъснати до блясък. Мъжът беше слаб, но не много висок за руснак, вероятно беше към трийсетгодишен. С високо чело, тесен нос и светлорозова кожа, носеше очила с телени рамки. Общо взето, доста безличен. Набитият, нисък мургав монголец приличаше до него на малък мечок. Той дръпна встрани сержанта и тримата разговаряха известно време. Досетих се, че офицерите са му поискали подробен отчет. Сержантът занесе чувала с нещата, които бяха иззели от нас, и им ги показа. След като ги огледа едно по едно много внимателно, руснакът ги върна в чувала. Каза нещо на монголеца, който го предаде на сержанта. После извади от горния си външен джоб табакера и я поднесе и на двамата. След като запалиха по цигара, продължиха да разговарят. Руснакът няколко пъти удари с десен юмрук по лявата си длан. Изглеждаше ядосан. Офицерът монголец стоеше свъсен с кръстосани ръце, а сержантът току клатеше глава. Накрая руският офицер дойде с нехайна крачка при мястото, където лежахме на земята. „Пуши ли ви се?“, попита на руски. Както вече казах, бях учил в колежа руски и общо взето, схващах говоримия език, но се престорих, че не разбирам, за да не си навличам неприятности. „Не, благодаря“, отвърна Ямамото на добър руски. „Чудесно — продължи офицерът от съветската армия. — Ще стане по-бързо, ако разговаряме на руски. — Свали си ръкавиците и ги пъхна в джоба. На лявата му ръка проблясваше тънка златна халка. — Както със сигурност знаете, търсим едно нещо. Търсим го много усилено. И знаем, че то е у вас. Не питайте откъде, просто знаем. Но сега то не е у вас. Което, логично погледнато, означава, че сте го скрили, преди да ви заловят. Не сте го пренесли там — посочи река Халка. — Никой не я е прекосявал. Значи писмото е на отсамната страна, скрито е някъде. Разбрахте ли какво ви казах дотук?“ Ямамото кимна. „Разбрах — потвърди той, — но не знаем нищо за никакво писмо.“ „Добре тогава — рече безизразно руснакът. — В такъв случай имам към вас един малък въпрос. Какво правите тук? Както знаете, това е територия на Монголската народна република. С каква цел сте проникнали в чужди земи? Искам да чуя вашето обяснение.“ „Съставяхме карти — отвърна Ямамото. — Аз съм цивилен, работя в картографска фирма, а този човек тук и онзи, убитият, ми бяха нещо като охрана. Знаехме, че от тази страна на реката започва вашата територия, и съжаляваме, че сме прекосили границата, но не смятаме, че сме я нарушили. Просто искахме да огледаме местността от върха на платото, което се намира на отсамния бряг.“ Макар изобщо да не бе развеселен, руският офицер се подсмихна. „Съжалявате ли? — повтори бавно той. — Да, естествено. Искали сте да огледате местността от платото. Да, естествено. От високото винаги се вижда по-добре. Съвсем логично. — Известно време той гледа облаците в небето. После пак извърна очи към Ямамото, поклати бавно глава и въздъхна. — Де да можех да ви повярвам! Колко по-добре щеше да бъде за всички нас. Де да можех да ви потупам по рамото и да кажа: «Да, да, разбирам, а сега бягайте, прекосете реката и се прибирайте, а в бъдеще внимавайте повече.» Де да можех да го направя! Но за жалост не мога. Защото знам кой сте. Знам и какво правите. Имаме приятели в Хайлар точно както вие имате приятели в Улан Батор. — Той извади ръкавиците от джоба си, сгъна ги наново и пак ги прибра. — Да ви призная, нямам личен интерес да ви причинявам болка или да ви убивам. Ако просто ми дадете писмото, няма да имам повече работа с вас. По моя заповед ще ви освободят незабавно. Ще се прехвърлите през реката и ще се приберете у дома. Останалото е наша вътрешна работа. Няма нищо общо с вас.“ Най-сетне се постоплих от светлината на слънцето, идваща откъм изток. Нямаше вятър, по небето се носеха няколко бели, ясно очертани облака. Последва дълго, много дълго мълчание. Никой не казваше и дума. Руският офицер, монголският офицер, мъжете от патрула, Ямамото — всички мълчаха. Още на мига, когато ни бяха заловили, Ямамото като че ли се беше примирил, че ще умре, лицето му нищо не изразяваше. „Вие двамата… почти със сигурност… ще умрете тук — продължи руснакът, като натъртваше върху думите, сякаш говореше на деца. — И смъртта ви ще бъде ужасна. Те… — руснакът погледна към монголските войници. Едрият, който държеше картечницата, ми се озъби в усмивка. — Те обичат да убиват по начини, които предполагат големи изтезания и въображение. Още от времето на Чингис хан монголите си умират да измислят особено жестоки начини, по които да умъртвяват хората. На нас, руснаците, това ни е познато до болка. То влиза в уроците ни по история в училище. Учим какво са причинили на руските хора, когато са нахлули в страната ни. Изтребили са милиони. Ей така, без причина. В Киевска Русия са заловили стотици почтени люде и са ги избили наведнъж. Знаете ли тази история? Настлали са върху руснаците големи дебели дъски, а отгоре са си направили пиршество, смазвайки ги с тежестта си. На нормален човек не би му хрумнало такова нещо, нали? Искало се е време и добра подготовка. Кой друг би си направил труда? Но те са го извършили. Защо? Защото така са се забавлявали. И досега се забавляват с такива неща. Веднъж съм ги виждал какво правят. Въобразявах си, че съм се нагледал на какви ли не ужасии, но тогава, казвам ви, загубих апетит. Разбирате ли какво ви казвам? Или говоря много бързо?“ Ямамото поклати глава. „Чудесно — продължи руснакът. Пак замълча и се прокашля. — Сега вече ще ми е за втори път. И до довечера може да си възвърна апетита. Но ако е възможно, предпочитам да избегна излишните убийства. — Той захвана ръце зад гърба си и известно време гледа небето. После извади ръкавиците си и стрелна с очи самолета. — Хубаво време — отбеляза руският офицер. — Пролет. Още е малко студено, но пак е приятно. Щом стане по-топло, и се появяват комари. Ужасни комари. Точно така, през пролетта е много по-приятно, отколкото през лятото. — Отново извади табакерата, захапа цигара и я запали с клечка кибрит. Дръпна бавно от тютюневия дим, пак така бавно го издуха. — Ще ви попитам повторно: още ли твърдите, че не знаете нищо за писмото?“ Ямамото пророни само една дума: „Нет.“ „Добре тогава — каза руснакът. — Добре.“ После обясни нещо на монголски на офицера монголец. Той кимна и излая към войниците някаква заповед. Те донесоха няколко пръта и се заеха да ги острят с щиковете — бързо ги превърнаха в колове. На отмерени с крачки разстояния ги забиха с камъни в земята, така че се образува квадрат. Цялата тази подготовка им отне двайсетина минути, аз обаче нямах никаква представа какво правят. Руснакът каза: „За тях доброто изтезание е като добрата храна. Колкото по-дълго го подготвят, толкова повече наслада им доставя. Не е трудно просто да убиеш някого — стреляш веднъж с пистолета, и готово. Но няма да е интересно“, отсъди той и прокара върховете на пръстите си по гладката си брадичка. Развързаха Ямамото и го отведоха в отбелязания с коловете участък. Там му завързаха ръцете и краката за четирите кола. Проснаха го чисто гол на земята, по тялото му имаше няколко подлютени рани. „Както знаете, тези хора са овчари — продължи руският офицер. — А овчарите използват овцете за много неща: ядат месото им, стрижат вълната, дерат кожата. Според тях овцата е съвършеното животно. Прекарват с овцете дните си, целия си живот. Умеят да дерат с голям майсторлък кожата. От нея изработват юрти и облекло. Виждали ли сте как го правят?“ „Убийте ме и да приключваме“, подкани го Ямамото. Руснакът поразтърка длани и каза: „Не се безпокойте. Със сигурност ще ви убием. Гарантирам ви. Може и да отнеме известно време, но ще умрете. Не се притеснявайте. Намираме се в необятната пустиня, докъдето поглед стига, няма нищо. Освен време. Безкрайно много време. А има много неща, които искам да ви кажа. Колкото до смъкването на кожата: във всяка група има поне един специалист, поне един професионалист, който знае всичко за дрането, човек с изумителни умения. При него смъкването на кожата е цяло изкуство. Прави го светкавично, с такава бързина и вещина, та си мислиш, че съществото, чиято кожа смъква, така и не забелязва какво става. Това обаче е невъзможно. — Той извади за кой ли път от горния си джоб табакерата, премести я в лявата си ръка и почука по нея с пръстите на дясната. — Одираният жив изпитва ужасна болка. Невъобразима. И смъртта настъпва неимоверно бавно. Става от кръвозагуба, но за това се иска време.“ Той щракна с пръсти. Офицерът монголец излезе напред. Извади от джоба на униформата нож в калъф. Беше със същата форма като ножа, с който онзи войник беше замахнал, все едно прерязва гърло. Измъкна го от калъфа и го вдигна. Острието проблесна на сутрешното слънце с матова бяла светлина. „Този човек е един от професионалистите, за които ви споменах — обясни руският офицер. — Погледнете ножа. Внимателно. Много особен е, пригоден е специално за дране на кожа и е измайсторен изключително добре. Острието е тънко и остро като бръснач. А умението, с което тези хора изпълняват задачата, е изключително високо. Така де, дерат животни от хилядолетия. Смъкват кожата на човек така, както вие белите праскова. Красиво, без една-едничка драскотина. Да не би случайно да говоря прекалено бързо?“ Ямамото не каза нищо. „Дерат кожата постепенно — продължи руснакът. — Трябва да работят бавно, ако искат да смъкнат кожата добре, без драскотини. Ако междувременно решите да кажете нещо, много ви моля, дайте знак и тогава няма да се налага да умирате. Нашият човек тук го е правил доста пъти и винаги е успявал да накара другия да проговори. Имайте го предвид. Колкото по-бързо спрем, толкова по-добре и за двамата.“ Както държеше ножа, монголецът с вид на мечка погледна Ямамото и се ухили. И до ден-днешен помня усмивката му. Сънувам я. Не мога да я забравя. Веднага след това той се зае със задачата. Неговите хора притискаха с ръце и колене Ямамото към земята, докато той започна да го дере изключително внимателно. Наистина все едно белеше праскова. Не издържах на гледката. Стиснах очи. Но един от войниците ме удари с приклада. Продължи да ме удря, докато не ги отворих отново. Това обаче нямаше особено значение, и със затворени, и с отворени очи чувах гласа на Ямамото. В началото той понасяше болката, без дори да трепне. Но не след дълго започна да пищи. Никога дотогава не бях чувал такъв писък: сякаш не беше от този свят. Мъжът започна, като направи разрез върху рамото на Ямамото и захвана да смъква кожата от горе на долу — бавно, внимателно, едва ли не с любов. Както беше казал и руският офицер, бе нещо като произведение на изкуството. Ако не бяха писъците, човек не би и помислил, че всичко това е съпътствано с болка. Но от писъците се разбираше колко чудовищна е болката. Не след дълго цялата кожа по дясната ръка на Ямамото бе смъкната на едно-единствено тънко парче. Дерачът я връчи на мъжа до него, който я опъна между пръстите си и тръгна да обикаля от човек на човек — да я видят и те. От кожата продължаваше да капе кръв. После офицерът се зае с лявата ръка на Ямамото и повтори всичко отначало. След това одра двата крака, отряза члена и тестисите и махна ушите. Сетне одра главата, лицето и всичко останало. Ямамото загуби съзнание, пак се съвзе и отново изпадна в несвяст. Щом припаднеше, писъците заглъхваха, после екваха отново. Ала гласът му ставаше все по-слаб и накрая утихна съвсем. През цялото време руският офицер чертаеше с тока на ботуша си по земята безсмислени заврънкулки. Монголските войници наблюдаваха ставащото, без да продумват. Лицата им си оставаха безучастни, по тях не се четеше нищо, нито отвращение, нито вълнение, нито стъписване. Гледаха одирането на Ямамото със същия вид, с който ние по време на разходка се заглеждаме в някоя строителна площадка. През това време аз не преставах да повръщам. Отново и отново. Продължих да повръщам и когато ми се струваше, че в стомаха ми не е останало нищо. Накрая монголският офицер с вид на мечок вдигна кожата от тялото на Ямамото, която бе одрал най-старателно. Дори зърната на гърдите си стояха непокътнати. Това бе най-ужасното нещо, което бях виждал дотогава. Някой взе от офицера кожата и я опъна да се изсуши, както се опъва чаршаф. На земята остана да лежи трупът на Ямамото — кървава червена плът без никаква кожа. Най-ужасно беше лицето му. Върху червеното пихтиесто месо зееха две големи бели очни ябълки. Устата с оголени зъби беше зинала като за вик. Там, откъдето бе срязан носът, бяха останали само две дупчици. Отдолу бе море от кръв. Руският офицер се изплю на земята и ме погледна. После извади от джоба си носна кърпа и си избърса устата. „Той не знаеше нищо, нали? — попита руснакът и прибра кърпата. Гласът му прозвуча малко по-глухо отпреди. — Ако знаеше, щеше да проговори. Жалко. Но поне беше професионалист. Рано или късно щеше да го застигне гадна смърт. Беше си неминуемо. А щом той не знаеше нищо, няма как вие да знаете. — Той захапа цигарата и драсна клечка кибрит. — Това означава, че вече сте безполезен за нас. Няма смисъл да ви изтезаваме с надеждата да изтръгнем нещо. Няма смисъл да ви държим жив като военнопленник. Искаме да приключим с тази история, без да се разчува. Ако ви заведем в Улан Батор, може да се получат усложнения. Най-доброто, разбира се, е още тук да ви застреляме на място, после да ви погребем или да ви изгорим и да хвърлим праха в река Халха. Какво по-лесно! Не сте ли съгласен? — той впи очи в мен. Продължавах да се правя, че не разбирам. — Вероятно не знаете руски. Само си губя времето да ви обяснявам. Ами да. Все едно си говоря сам. Затова ме чуйте. Все пак имам добри новини за вас. Реших да не ви убивам. Възприемете го като малка проява на покаяние, задето въпреки желанието си убих вашия приятел — оказа се безпредметно. Днес всички се нагледахме на смърт. Едно убийство на ден е повече от достатъчно. И така, няма да ви убия. Вместо това ще ви дам шанс да оцелеете. Ако имате късмет, може да се измъкнете жив. Вероятността, разбира се, е твърде малка. Дори почти никаква. Но все пак има някаква вероятност. Във всеки случай си е за предпочитане пред това да те одерат жив. Нали?“ Руснакът вдигна ръка и повика монголския офицер. Той тъкмо беше измил много старателно ножа с вода от манерката и сега го остреше о един камък. Войниците бяха опънали на земята парчетата от кожата на Ямамото и застанали до тях, обсъждаха нещо. Очевидно обменяха мнения за тънкостите в техниката на дране. Монголският офицер прибра ножа в калъфа, пъхна го в джоба на униформата си и чак тогава дойде при нас. Гледа ме известно време в лицето, сетне се извърна към своя колега — другия офицер. Руснакът му каза няколко изречения на монголски, мъжът кимна безизразно. Един от войниците докара два коня. „Сега се връщаме в Улан Батор — обясни ми руснакът. — Неприятно ми е, че се прибирам с празни ръце, но какво да се прави! Ту печелиш, ту губиш. Надявам се до довечера да си възвърна апетита, но се съмнявам.“ Яхнаха конете и препуснаха. Самолетът излетя, превърна се в сребърна прашинка в небето на запад, после изчезна, оставяйки ме сам с монголските войници и конете им. Те ме качиха на един от конете и ме завързаха за седлото. Сетне потеглихме в нишка на север. Войникът точно пред мен си тананикаше съвсем тихо някаква монотонна мелодия. С изключение на нея не се чуваше нищо освен сухия звук на конски копита о пясъка. Нямах представа къде ме водят и какво смятат да правят с мен. Единственото, което знаех, е, че не им трябвам и нямам никаква стойност за тях. Повтарях си отново и отново наум думите на руския офицер. Той бе казал, че няма да ме убие. Че нямало да ме убива, но че почти нямало вероятност да оцелея. Какво ли означаваше това? Бе прекалено мъгляв, за да го разтълкувам по някакъв конкретен начин. Дали нямаше да ме използват в някаква ужасна игра? Едва ли щяха да ме пуснат току-така, очевидно смятаха да се позабавляват със страховития си план. Но поне не ме убиха. Поне не ме одраха жив като Ямамото. Накрая сигурно нямаше да ми се размине и те щяха да ме убият, но поне нямаше да е по този начин. Сега-засега бях жив, още дишах. И ако руският офицер ми беше казал истината, нямаше да ме убият веднага. Колкото повече време ме делеше от смъртта, толкова по` имаше вероятност да се спася. Тя бе съвсем мъничка, но единственото, което ми оставаше, бе да се вкопча в нея. Сетне най-неочаквано в ума ми изникнаха думите на ефрейтор Хонда; странното му предсказание, че няма да умра на континента. Дори докато седях, вързан на седлото, и пустинното слънце пърлеше кожата по голия ми гръб, аз постоянно се наслаждавах на всяка сричка, изречена от ефрейтора. Припомнях си за кой ли път изражението му, интонацията, звученето на всяка дума. И реших да му вярвам с цялото си сърце. Не, не, нямаше да легна и да умра на това място! Щях да се измъкна жив! Отново щях да ходя по родна земя! Още два часа, дори повече продължихме на север и спряхме при молитвена могила на ламите. Тези струпани камъни, наричани „обоо“, служат и за божества закрилници на пътешествениците, и за ценни жалони в пустинята. Тук мъжете слязоха от конете и ме развързаха. Като ме крепяха, двама от тях ме отведоха малко встрани. Реших, че точно на това място ще ме убият. В пръстта беше изкопан кладенец с около метър висока каменна стена. Накараха ме да коленича до него, хванаха ме отзад за врата и ме принудиха да погледна вътре. Мракът беше толкова непрогледен, че не видях нищо. Сержантът с ботушите намери камък колкото пестник и го пусна в кладенеца. След малко се чу сух звук — камъкът беше паднал върху пясък. Значи вътре нямаше вода, кладенецът очевидно бе пресъхнал отдавна, защото подземната вода се е отклонила. Ако се съди от времето, за което камъкът бе паднал на дъното, кладенецът си беше доста дълбок. Сержантът ме погледна, ухилен до уши. После извади от кожения кобур на колана си голям автоматичен пистолет. Дръпна предпазителя и патронът щракна в гнездото. Допря дулото до главата ми. Държа го дълго така, но не натисна спусъка. След това свали бавно оръжието, вдигна лява ръка и посочи към кладенеца. Аз прокарах език по спечените си устни и погледнах пистолета в юмрука му. Сержантът всъщност се опитваше да ми каже, че можех да избирам между две съдби. Той да ме застреля на място, аз да умра и всичко да приключи. Или да скоча в кладенеца. Той беше дълбок и ако паднех лошо, можеше пак да загина. В противен случай щях да издъхна бавно на дъното на тъмната дупка. Най-накрая проумях, че точно това е шансът, за който ми бе говорил руснакът. Монголският сержант посочи часовника, който беше взел от Ямамото, и вдигна пет пръста. Даваше ми пет секунди, през които да реша. Когато сви и третия си пръст, прехвърлих крак през стената на кладенеца и скочих вътре. Нямах друг избор. Надявах се да се хвана за стената и да сляза долу, ала сержантът не ми даде такава възможност. Ръцете ми се плъзнаха и аз западах надолу. Докато стигна дъното, сякаш мина много време. Сигурно съм летял само няколко секунди, но наистина си спомням, че докато се носех надолу, успях да си помисля за много неща. Помислих си за родния град, който беше толкова далеч. Помислих си за момичето, с което бях спал само веднъж, преди да ме мобилизират. Помислих си за майка си и баща си. Спомням си, почувствах се благодарен, че имам по-малка сестра, а не брат дори и да загинех, родителите ми щяха да имат нея и да не се притесняват, че ще я вземат в армията. Помислих си за оризовите сладки, увити в дъбови листа. После се свлякох върху сухата пръст и за миг съм изгубил съзнание. Имах чувството, че въздухът вътре в мен е избухнал и е излязъл през стените на тялото ми. Тупнах на дъното на кладенеца като чувал с пясък. Струва ми се, че след удара съм бил в несвяст наистина само миг. Когато дойдох на себе си, усетих как върху мен се стича течност. Отпърво си помислих, че е дъжд, но грешах. Беше пикоч. Монголските войници пикаеха върху мен, докато лежах на дъното на кладенеца. Погледнах и ги видях очертани на фона на светлината далеч горе — редуваха се и пикаеха един по един в кръглата дупка. Гледката беше ужасно нереална, наподобяваше халюцинация, предизвикана от наркотик. Но си беше истина. Аз наистина бях на дъното на кладенеца и те ме поливаха с истинска пикоч. След като се изредиха, някой ме освети с фенер. Чух ги, че се смеят. После изчезнаха от отвора на дупката. След това всичко потъна в дълбока тишина. Реших, че е най-добре известно време да лежа по лице и да почакам, за да видя дали ще се върнат. Но минаха двайсет, а после и трийсет минути (доколкото можех да преценя без часовник), а тях ги нямаше и нямаше. Явно си бяха тръгнали и ме бяха оставили. Бяха ме зарязали на дъното на кладенец насред пустинята. След като разбрах, че няма да се появят отново, реших да проверя дали не съм ранен. В тъмното не беше никак лесно. Не виждах собственото си тяло. Не можех да преценя в какво състояние е. Можех да се осланям не на очите си, а единствено на възприятията, ала не знаех кои от възприятията ми са точни в мрака. Струваше ми се, че се заблуждавам, че се мамя. Усещането беше много странно. Малко по малко обаче с голямо внимание към подробностите започнах да осъзнавам в какво положение се намирам. Първото, което разбрах, бе, че съм извадил страхотен късмет. Дъното на кладенеца беше сравнително меко, покрито с пясък. В противен случай след падането от такава височина щях да съм натрошил всяка костица в тялото си. Поех си дълбоко въздух и се опитах да се раздвижа. Първо размърдах пръсти. Те откликнаха, макар и вяло. После се постарах да се надигна и да седна на пръстеното дъно, ала не успях. Тялото ми сякаш бе станало съвсем безчувствено. Бях в пълно съзнание, но явно връзката между съзнание и тяло се късаше някъде. Дори и да решех с ума си да направя нещо, той не успяваше да предаде мисълта на мускулите. Отказах се и известно време лежах неподвижно в мрака. Нямам представа колко дълго не съм се помръдвал. Но лека-полека възприятията ми започнаха да се връщат. А заедно с тях съвсем естествено се върна и усещането за болка. За силна болка. Кракът ми почти със сигурност беше счупен. И рамото ми явно беше изместено или, ако не бях извадил късмет, бе счупено. Продължих да лежа, без да се помръдвам, и да търпя болката. Не съм усетил кога, но по бузите ми бяха започнали да се стичат сълзи — сълзи от болка и още повече от отчаяние. Съмнявам се, че някога ще разберете какво е това: пълната самота, усещането за отчаяние, чувството, че си изоставен в дълбок кладенец насред пустинята накрай света, чувството, че трябва да понасяш в непрогледния мрак такава силна болка. Стигнах дотам да съжалявам, че монголският сержант просто не ми е теглил куршума и не е сложил край на всичко това. Ако бях загинал по този начин, поне монголците щяха да знаят за смъртта ми. А ако издъхнех тук, щях да си отида в пълна самота и смъртта — безмълвната ми смърт — нямаше да интересува никого. От време на време чувах вятъра. Повявайки по повърхността на земята, той издаваше в отвора на кладенеца зловещ звук — като стенания на разплакана жена в някакъв далечен свят. Онзи и този свят бяха съединени от тесен процеп, през който гласът на жената достигаше до мен, макар и рядко, на неравни промеждутъци. Бях оставен сам-самичък в гробовното мълчание и непрогледния мрак. Стиснал зъби, за да понеса болката, се пресегнах да докосна пръстения под около мен. Дъното на кладенеца беше равно. Кладенецът не беше много широк, може би метър и петдесет-шейсет. Докато прокарвах ръка по пръстта, внезапно напипах някакъв твърд остър предмет. От уплаха се дръпнах инстинктивно, после обаче пак се пресегнах бавно и внимателно към нещото. Пръстите ми и този път напипаха острия предмет. В началото помислих, че е клон, не след дълго обаче си дадох сметка, че съм докоснал кости. Не човешки, а на малко животно, бяха разпилени или от падането, или от времето. На дъното на кладенеца нямаше нищо освен тези кости и пясък, ситен и сух. Сетне прокарах длан по стените на кладенеца. Той явно беше иззидан от тънки плоски камъни. Колкото и горещо да ставаше през деня в пустинята, горещината не проникваше в този подземен свят. Камъните бяха студени. Прокарах ръка по стената, за да проверя какви са пролуките между камъните. Ако можех да закрепя крака си между тях, щях да се покатеря на повърхността. Но пролуките бяха прекалено тесни, а и аз бях ни жив, ни умрял, направо беше невъзможно да се изкача. С огромно усилие се дотътрих до стената, седнах и се облегнах на нея. От всяко движение кракът и рамото ми туптяха, сякаш в тях бяха забити стотици губерки. После известно време имах чувството, че тялото ми всеки момент ще се разпадне. Пипнах се по рамото и усетих, че то пламти и се е подуло.

	* * *

	Не знам колко време е минало след това. В един момент обаче се случи нещо, което не си и бях представял. Слънчева светлина блесна като откровение през отвора на кладенеца. В онзи миг видях всичко около себе си. Кладенецът се изпълни с ярка светлина. С порой от светлина. Беше толкова ослепителна, че чак започнах да се задушавам и не можех да дишам. Мракът и студът внезапно бяха пометени и голото ми тяло беше обгърнато от топла мека слънчева светлина. Дори болката, която усещах, сякаш бе благословена от светлината на слънцето, озарило белите кости на животинчето до мен. Сега тези кости, които биха могли да бъдат предзнаменование за тъжната ми участ, приличаха по-скоро на спътник, който ми вдъхва утеха. Виждах каменните стени, които ме заобикаляха. Докато стоях в светлината, забравих за страха, болката и отчаянието. Седях изумен и вцепенен в ослепителната светлина. После тя изчезна точно толкова внезапно, както се беше появила. Всичко отново потъна в непрогледен мрак. Целият промеждутък бе изключително къс. По часовник вероятно е продължил десетина, най-много петнайсет секунди. Според начина, по който падаше, това безспорно беше цялата слънчева светлина, която успяваше да проникне за ден чак долу на дъното на изкопа. Потокът слънчева светлина помръкна още преди да бях осъзнал какво става. След това се озовах в още по-непрогледен мрак от преди. Направо не можех да се помръдна. Нямах вода, нямах храна, нямах дреха върху гърба си. Дългият следобед свърши, спусна се нощта, температурата падна. Почти не ме ловеше сън. Тялото ми бленуваше да поспи, ала студът ме бодеше с хиляди осилчета по кожата. Имах чувството, че сърцевината на живота ми се вкочанява и малко по малко умира. Виждах над себе си звезди, застинали по небето. Ужасяващо много звезди. Извърнах очи към тях и загледах как пъплят бавно. От движението им се уверих, че времето продължава да си тече. Поспах малко, събудих се от студа и болката, пак поспах, пак се събудих. Накрая дойде и утрото. Острите карфици на звездите започнаха да гаснат постепенно и да изчезват от отвора на кладенеца. Но дори и след като се пукна зората, те не изчезнаха напълно. Избледняха дотолкова, че почти не се забелязваха, но продължиха да мъждукат. За да утоля малко жаждата, започнах да лижа сутрешната роса, полепнала по каменната стена. Количеството влага беше съвсем оскъдно, разбира се, за мен обаче тя имаше вкуса на прещедър небесен дар. Мина ми през ума, че цял ден съм карал без храна и вода. Въпреки това не усещах глад. Продължих да седя на дъното на дупката. Това бе единственото, което можех да направя. Не можех дори да мисля, толкова силни бяха самотата и отчаянието ми. Седях и не правех нищо, не мислех за нищо. Подсъзнателно обаче чаках онзи лъч светлина, онзи ослепителен порой слънчева светлина, който всеки ден в продължение на няколко мига се изливаше право на дъното на кладенеца. Това сигурно беше явление, което се случваше някъде около пладне, когато слънцето се намираше в най-високата точка на небето и светлината му падаше под прав ъгъл спрямо повърхността на земята. Чаках идването на светлината и нищо друго. Не можех да чакам нищо освен нея. Стори ми се, че е минало много време. Задремал съм. После усетих присъствието на нещо и когато се събудих, светлината вече беше вътре. Видях, че отново съм обгърнат от тази всепроникваща светлина. Неволно разперих ръце и посрещнах с дланите си слънцето. Този път усещането бе далеч по-силно, отколкото първия път. И продължи далеч по-дълго. Поне на мен ми се стори така. В светлината ми потекоха сълзи. Имах чувството, че всичките ми телесни течности ще се превърнат в сълзи и ще рукнат от очите ми, че самото ми тяло ще се стопи. Ако това можеше да стане в блаженството на прелестната светлина, нямаше да ме е страх дори от смъртта. Всъщност ми се искаше да умра. Изпитвах прекрасното чувство на цялост, всепоглъщащото усещане за единение. Да, точно така: истинският смисъл на живота беше заложен в тази светлина, колкото и кратко да светеше тя, и аз почувствах, че трябва да умра веднага. Но още преди да се случи каквото и да било, светлината, разбира се, помръкна. А аз продължавах да седя на дъното на окаяния кладенец. Мракът и студът отново се вкопчиха в мен, сякаш да ме уверят, че светлина не е съществувала никога. Дълго седях сгушен с обляно в сълзи лице. Сякаш смазан от някаква огромна сила, не бях в състояние да сторя нищо, дори да мисля, не бях в състояние да усетя даже физическото си съществуване. Бях изсъхнала обвивка, празна шушулка. Но точно тогава в празното пространство на съзнанието ми отново се върна пророчеството на ефрейтор Хонда: няма да умра на континента. Сега, след като светлината бе дошла и си беше отишла, установих, че вярвам в пророчеството. Сега вече можех да вярвам, защото не бях умрял на това място по времето, когато е трябвало да умра. Не че не исках — не можех да умра. Разбирате ли какво ви казвам, господин Окада? Небесната благодат нямаше да ме споходи.

	* * *

	На това място от разказа лейтенант Мамия си погледна часовника.
	— И както виждате, ето ме сега пред вас — добави той тихо. После тръсна глава, сякаш да отмахне невидимите нишки на спомените. — Точно както беше казал господин Хонда, не умрях на континента. И от четиримата, които отидохме там, живях най-дълго.
	Аз кимнах.
	— Извинете, че говорих толкова дълго. Сигурно ви е било много отегчително да слушате как никому ненужен старец бъбри за едно време. — Лейтенант Мамия се надигна от канапето. — Още малко, и ще изпусна влака.
	Побързах да го спра.
	— Много ви моля, не приключвайте разказа си така — рекох му аз. — Какво стана после? Искам да чуя и останалото.
	Той ме гледа известно време.
	— Как да направим? — възкликна старецът. — Наистина закъснявам, защо не ме изпратите до спирката на автобуса? Може би по пътя ще успея да довърша накратко.
	Излязох заедно с него от нас и тръгнах към автобусната спирка.
	— На третата сутрин бях спасен от ефрейтор Хонда. Онази нощ той усетил, че монголците идват да ни заловят, измъкнал се от палатката и през цялото време се укривал. Взел със себе си документа от кожената чанта на Ямамото. Направил го, защото най-важно за нас бе да не допускаме документът да попадне във вражески ръце, каквито и жертви да ни струва това. Сигурно се питате защо, след като е разбрал, че монголците идват, ефрейтор Хонда е избягал сам, вместо да събуди и нас, останалите, за да се измъкнем заедно. Истината е, че нямаше никаква надежда да победим при такива обстоятелства. Монголците знаеха, че сме там.
	Бяхме на тяхна територия. Те ни превъзхождаха значително като численост и въоръжение. За тях не бе никак трудно да ни открият, да ни избият и да вземат документа. Ето защо ефрейтор Хонда не е имал друг избор, освен да избяга сам. На бойното поле това би се изтълкувало като дезертьорство по време на битка, но при такава особена задача, каквато бяха възложили на нас, най-важна бе изобретателността. Хонда видял всичко. Наблюдавал как монголците дерат Ямамото. Видял и как войниците ме отвеждат. Но вече нямал кон и не могъл да ни проследи веднага. Наложило се да върви пеш. Извадил излишната храна, която бяхме заровили в пустинята, и закопал документа. После тръгнал да ме търси. Но се искали огромни усилия, за да ме намери в кладенеца. Не знаел дори в коя посока са ме отвели.
	— А как все пак е открил кладенеца? — попитах аз.
	— Не знам — отвърна лейтенант Мамия. — Не ми спомена. Бих казал, че просто е знаел. Когато ме намери, разкъса дрехите си и ги навърза на дълго въже. Аз вече бях изпаднал в нещо като несвяст, поради което му беше още по-трудно да ме изтегли горе. После Хонда намери отнякъде кон и ме качи на него. Прекара ме през дюните и през реката и ме отведе при аванпоста на Манджоу-го. Там се погрижиха за раните ми и ме качиха на камион, изпратен от командването. Закараха ме в болницата в Хайлар.
	— А какво стана с документа или писмото, каквото там е било?
	— Вероятно още си е заровен в пръстта при река Халха. И дума не можеше да става ние с ефрейтор Хонда да се върнем чак дотам и да го изровим, а и не виждахме причина да го правим. Стигнахме до заключението, че той изобщо не е съществувал. Съгласувахме разказите си — за разследването, което армията сигурно щеше да проведе. Решихме да твърдим, че не сме чували за никакъв документ. В противен случай сигурно щяха да ни търсят сметка защо не сме го донесли от пустинята. Държаха ни в отделни стаи под строга охрана, уж за да ни лекуват, и ни разпитваха всеки ден. Какви ли не висши офицери идваха и ни караха да разказваме отново и отново какво сме преживели. Въпросите им бяха подробни и много коварни. Но май ни повярваха. Разказах им до най-дребните подробности какво ми се е случило, като внимавах да пропускам всичко, което знаех за документа. След като записаха разказа ми, ме предупредиха, че случаят е строго поверителен и няма да бъде включен в официалния армейски архив, че не бива да го споменавам пред никого и ако си го позволя, че бъда наказан най-строго. След половин месец ме върнаха на първоначалната ми длъжност, струва ми се, че ефрейтор Хонда също беше пратен обратно в своята част.
	— Пак не ми е ясно едно — рекох аз. — Защо са си направили труда да изтеглят господин Хонда от частта му, за да го включат в бойния отряд?
	— Не ми е споменавал. Вероятно са му забранили да отваря дума за това, а и подозирам, че според него е било по-добре да не узнавам. Но ако се съди от разговорите с ефрейтор Хонда, си мисля, че между него и човека, когото наричаха Ямамото, е съществувала някаква лична връзка, нещо, което е било от областта на свръхестествените му способности. Често съм чувал, че в армията имало част, която изучавала окултното. Събирали от цялата страна хора със способности на медиуми или със свръхестествени възможности и правели с тях експерименти. Подозирам, че господин Хонда се е запознал с Ямамото покрай това. При всички положения, ако нямаше такива способности, господин Хонда нямаше да ме открие никога в кладенеца и да ме отведе точно при армейския аванпост на Манджоу-го. Не разполагаше нито с карта, нито с компас, а успя да ме отведе право там, без изобщо да се двоуми. Здравият разум подсказва, че такова нещо е невъзможно. Бях професионален картограф, познавах много добре географията на района, но не бих могъл да се справя с това, което извърши господин Хонда. Вероятно Ямамото е разчитал именно на тези негови способности.
	Отидохме на автобусната спирка и зачакахме.
	— Някои неща винаги ще си останат, разбира се, загадка — допълни лейтенант Мамия. — Има много подробности, които и досега не разбирам. Още се питам кой е бил онзи самотен монголски офицер, който ни пресрещна в пустинята. Питам се и какво е щяло да стане, ако бяхме успели да занесем документа в командването. Защо Ямамото просто не ни е оставил на десния бряг на река Халха и не я е прекосил сам? Така е щял да действа много по-свободно. Може би е смятал да ни използва като примамка за монголските войски, за да се измъкне сам. Може би ефрейтор Хонда го е осъзнал още от самото начало и затова просто е наблюдавал отстрани, когато монголците убиха Ямамото. Както и да е, мина много време, докато ние с ефрейтор Хонда се срещнем отново. Разделиха ни от мига, в който пристигнахме в Хайлар, и ни беше забранено да разговаряме и дори да се виждаме. Исках да му благодаря за последно, ала те го направиха невъзможно. Той беше ранен в битката при Номинхе и бе върнат в Япония, а аз останах в Манджурия до края на войната, а после бях пратен в Сибир. Успях да издиря Хонда доста години след като ме върнаха от сибирския лагер в родината. Все пак се срещнахме няколко пъти и си пишехме. Той обаче сякаш избягваше да говори за онова, което ни се бе случило на река Халха, а и аз не изгарях от желание да го обсъждам. И за двамата изживяването бе прекалено силно. Връщахме се към него, като не го обсъждахме. Разбирате ли? Историята ми се оказа прекалено дълга, но всъщност исках да ви предам чувството, че истинският живот вероятно е свършил за мен на дъното на онзи кладенец в пустинята във Външна Монголия. Имам усещането, че в наситената светлина, блясвала за някакви си десетина-петнайсет секунди на дъното на кладенеца, съм изпепелил самата същност на живота си и от нея не е останало нищо. Толкова тайнствена ми се видя тя. Не мога да го обясня много добре, но ако трябва да бъда пределно откровен и ясен, каквото и да срещах след това, каквото и да изживявах, дълбоко в себе си вече не чувствах нищо. Единственото, което ме обземаше дори пред лицето на онези чудовищни танкови части, дори когато изгубих лявата си ръка, дори в ада на съветските военнопленнически лагери, беше някакво вцепенение. Сигурно ще ви прозвучи странно, но вече нищо нямаше значение. Нещо вътре в мен беше мъртво. Може би, както и бях чувствал навремето, е трябвало да умра в онази светлина, просто да угасна. Тогава ми е било време да умра. Но както предсказа господин Хонда, не умрях там. Или по-скоро трябва да кажа, че не можех да умра там. След като изгубих ръката си и дванайсет безценни години, се върнах в Япония. Когато си дойдох в Хирошима, родителите и сестра ми бяха починали отдавна. Малката ми сестра била мобилизирана да работи в един завод, тя била там, когато бомбата паднала. Татко тъкмо отишъл да я види и също загинал. От мъка майка ми също легнала болна, почина през четирийсет и седма година. Както вече ви споменах, момичето, за което се бях сгодил тайно, вече бе омъжено за друг и му беше родило две деца. На гробището намерих собствения си гроб. Не ми беше останало нищо. Чувствах се наистина празен и знаех, че не е трябвало да се връщам. Почти не помня как съм живял оттогава. Станах учител по география и история в една гимназия, но не бях жив в истинския смисъл на думата. Просто изпълнявах всекидневните задачи, които ми възлагаха. Никога не съм имал и един-единствен истински приятел, не поддържах лични отношения с учениците си. Никога не съм обичал никого. Вече не знаех какво е да обичаш. Затварях очи и виждах как дерат жив Ямамото. Сънувах постоянно все това. Отново и отново гледах как смъкват кожата и превръщат Ямамото в кървава плът. Чувах сърцераздирателните му писъци. Сънувах и как съм останал да гния бавно жив на дъното на кладенеца. Понякога ми се струва, че всъщност ми се е случило точно това и животът ми тук е сън. Когато господин Хонда ми каза на река Халха, че няма да умра на континента, бях неописуемо радостен. Тогава не ставаше въпрос дали вярвам, или не вярвам — исках да се вкопча в нещо, в каквото и да било. Господин Хонда вероятно го е знаел и ми е казал онези думи, колкото да ми вдъхне утеха. За мен обаче вече нямаше радост. След като се върнах в Япония, бях куха обвивка. Колкото и години да продължава, това всъщност не е живот. Сърцето и плътта на кухата обвивка не раждат нищо освен живот на куха обвивка. Ето какво се надявам да съм ви обяснил, господин Окада.
	— Това означава ли — престраших се да попитам аз, — че след като сте се завърнали в Япония, не сте се оженили?
	— Разбира се, че не съм — потвърди лейтенант Мамия. — Нямам жена, нямам роднини. Съвсем сам съм.
	След като се поколебах за миг, попитах:
	— Съжалявате ли, че изобщо сте чули предсказанието на господин Хонда?
	Лейтенант Мамия се замисли. След кратко мълчание той ме погледна в очите.
	— Може би съжалявам — рече той. — Може би господин Хонда изобщо не е трябвало да изрича онези думи. Може би не е трябвало изобщо да ги чувам. Както господин Хонда каза навремето, съдбата на човека се вижда едва след като е станала минало, а не преди това. Но съм убеден в едно: вече няма никакво значение. Сега не правя друго, освен да изпълнявам задължението си да продължа да живея.
	Автобусът дойде и лейтенант Мамия ме удостои с дълбок поклон. После се извини, че е отнел от ценното ми време.
	— Е, да вървя — рече старецът. — Благодаря ви за всичко. При всички положения се радвам, че успях да ви предам завещаното от господин Хонда. Това означава, че най-сетне съм изпълнил задачата. Мога да се прибера с чиста съвест.
	После и с двете ръце, и със здравата, и с изкуствената, той извади чевръсто няколко монети и ги пусна в кутията, за да си плати билета за автобуса.
	Продължих да стоя и да гледам как автобусът завива зад следващия ъгъл. След като се скри, усетих някаква странна празнота, нещо като безнадеждност, каквато изпитва малко дете, оставено само в непознат квартал.
	После се прибрах, седнах на канапето в хола и отворих пакета, който господин Хонда ми беше оставил за спомен. Изпотих се, докато разопаковах старателно залепената опаковъчна хартия, накрая се показа квадратна картонена кутия. Беше луксозна кутия уиски „Къти Сарк“, но прекалено лека, та да има в нея бутилка. Отворих я, вътре нямаше нищо. Кутията беше абсолютно празна. Господин Хонда ми беше оставил съвсем празна кутия.


>	Втора книга
>	Птицата като пророк
>	юли-октомври 1984 година

>>	1.
>>	Възможно най-конкретно
#	Апетит към литературата

	Същата вечер Кумико не се прибра. Чаках я до полунощ, четох, слушах музика, накрая обаче се предадох и си легнах. Заспал съм на запалена лампа. Когато се събудих, беше шест часът сутринта. През прозореца грееше ярка дневна светлина. Зад тънкото перде чуруликаха птици. Жена ми я нямаше до мен на леглото. Бялата възглавница беше останала недокосната. Доколкото виждах, през нощта на нея не бе лежала глава. На нощното шкафче видях красиво сгънатата лятна пижама на Кумико. Аз я бях изпрал. Аз я бях сгънал. Угасих лампата до възглавницата и си поех дълбоко въздух, сякаш за да внеса ред в потока на времето.
	Както бях по пижама, направих обиколка на къщата. Първо отидох в кухнята, после огледах хола и надникнах в стаята на Кумико. Проверих в кухнята и за всеки случай надзърнах в килерите. Никъде нямаше и следа от жена ми. Къщата изглеждаше по-притихнала от всякога. Докато обикалях, имах дори чувство за вина, задето нарушавам без причина спокойната хармония.
	Не можех да направя нищо повече. Отидох в кухнята, напълних чайника и пуснах газта. Когато водата кипна, направих кафе и седнах на масата, за да отпия една глътка. После си препекох филийка и изядох картофената салата от хладилника. За пръв път от години закусвах сам. Сега, като се замислих, ако не броим командировките, никога не бяхме пропускали да закусим заедно. Откакто бяхме женени, често бяхме пропускали обедите, понякога дори вечерите, но никога закуската. Имахме си за нея нещо като негласно споразумение: тя бе едва ли не ритуал за нас. Колкото и късно да си лягахме, винаги ставахме рано, за да си приготвим хубава закуска и да й се насладим заедно.
	Тази сутрин обаче Кумико я нямаше. Изпих си кафето и си изядох препечената филия сам, в мълчание. Оставаше ми само да гледам празния стол. Гледах го, хранех се и си мислех за парфюма, който Кумико си беше сложила предната сутрин. Мислех си за мъжа, който явно й го беше подарил. Мислех си как тя лежи в леглото някъде с него, как двамата са се прегърнали. Виждах как той я милва по голото тяло. Виждах порцелана на гърба й, който бях видял вчера сутринта, гладката кожа под ципа, който бях вдигнал.
	Кафето сякаш дъхтеше на сапун. Не можех да повярвам. Малко след първата глътка усетих неприятен вкус. Кой знае дали възприятията ми не се подиграваха с мен, ала и втората глътка имаше същия вкус. Излях чашата в мивката и си налях пак кафе — в чиста чаша. Отново вкусът на сапун. Нямах представа защо. Бях измил добре кафеника, водата си беше наред. Но нямаше как да сбъркам вкуса — а и миризмата, със сигурност беше на сапун или може би на хидратиращ лосион. Излях всичкото кафе от кафеника и сложих да кипне друга вода, но не си струваше усилието. Вместо това си налях вода от чешмата и я изпих. Вече не ми се пиеше кафе.

	* * *

	Изчаках да стане девет и половина и звъннах в редакцията на Кумико. Вдигна някаква жена.
	— Търся Кумико Окада — казах аз.
	— Съжалявам, но май още не е дошла.
	Благодарих и затворих. После както винаги когато съм разстроен, започнах да гладя ризи. Щом ги изгладих, подредих на купчина старите вестници и списания и ги вързах с връв, измих мивката и полиците на шкафчетата, изчистих тоалетната и ваната. Измих с препарат огледалата и прозорците. Свалих полилеите и изчистих матовото стъкло. Смених спалното бельо и мръсното го сложих в пералнята.
	В единайсет часа отново се обадих в редакцията. Вдигна същото момиче, което отново ми каза, че Кумико още не е отишла на работа.
	— А предупредила ли е, че днес ще отсъства? — поинтересувах се аз.
	— Поне аз не знам — отвърна безучастно момичето.
	Просто ми съобщаваше фактите.
	Имаше нещо гнило, щом и до единайсет Кумико не беше отишла на работа. Повечето редакции са на плаващо работно време, но не и издателската къща на Кумико. Те издаваха списания за здравословна храна, работеха със сътрудници, с производители на храни, земеделци и лекари, които отиваха рано на работа и вечер се прибираха вкъщи. За тяхно удобство Кумико и колегите й отиваха в редакцията точно в девет сутринта и си тръгваха в пет следобед, ако нямаха спешна работа.
	След като затворих, отидох в спалнята и огледах гардероба на жена си. Ако беше избягала, все щеше да вземе и дрехи. Проверих роклите, блузите и полите, окачени вътре. Не знаех, разбира се, всичките й дрехи — не знаех собствените си дрехи, камо ли нейните, — но често носех нейни неща на химическо чистене и после ги прибирах, така че имах представа какво облича най-често и кое й харесва най-много: доколкото можех да видя, тези дрехи си бяха по местата.
	Освен това Кумико не бе имала възможност да вземе много дрехи със себе си. Опитах се да си припомня възможно най-точно как излезе предния ден: как беше облечена, каква дамска чанта носеше. Единственото, което бе взела, беше голямата чанта, с която винаги ходеше на работа и в която натъпкваше бележниците, козметиката, портмонето, химикалките, носната кърпа и хартиените салфетки. Вътре нямаше място за дрехи.
	Огледах и шкафчетата в гардероба. Аксесоари, чорапи, слънчеви очила, бикини, фланелки — всичко си беше на място, подредено на купчинки. Дори нещо да бе изчезнало, нямаше как да разбера. Кумико е могла, естествено, да пъхне някой чорапогащник и бикини и в дамската чанта, но защо да го прави? Можеше да си купи отвсякъде.
	Върнах се в банята, за да огледам още веднъж шкафчетата с козметиката. И там не личеше да са настъпили особени промени: вътре бяха наслагани какви ли не гримове и аксесоари. Отворих флакончето с парфюм „Кристиан Диор“ и пак го помирисах. Миришеше както преди: на бяло цвете, точно като за лятна утрин. Отново се сетих за ушите и белия гръб на Кумико.
	Отидох в хола и се изтегнах на канапето. Затворих очи и се заслушах. Единственият звук, който долових, беше часовникът, отмерващ времето. Не се чуваха автомобили и пеещи птици. Нямах представа какво да правя оттук нататък. Реших отново да се обадя в редакцията, дори вдигнах слушалката и набрах първите няколко цифри, но никак не ми се разговаряше с онова момиче и затворих. Не можех да направя нищо. Можех само да чакам. Може би Кумико наистина ме напускаше — нямах представа за причината, ала не беше изключено. Но дори да беше вярно, тя не бе от хората, които ще си тръгнат, без да кажат и дума. Щеше на всяка цена да се опита да обясни точната причина по възможно най-ясния начин. Бях сто процента сигурен в това.
	А можеше и да й се е случило нещо. Да я е блъснала кола и да са я откарали в болница. Може би точно сега е в безсъзнание и й преливат кръв. При тази мисъл сърцето ми се разтуптя. Обаче знаех, че жена ми винаги си носи шофьорската книжка, кредитните карти и бележника с адресите. От болницата и полицията щяха да са се свързали досега с мен.
	Излязох да поседя на верандата и да погледам градината, но всъщност не гледах нищо. Опитах се да мисля, а не успях да се съсредоточа. Единственото, което отново и отново изникваше в съзнанието ми, беше гърбът на Кумико, докато вдигам ципа на роклята й, гърбът й и миризмата на парфюма зад ушите й.
	След един часа телефонът иззвъня. Станах от канапето и вдигнах слушалката.
	— Извинете, домът на господин Окада ли е? — попита женски глас.
	Беше Малта Кано.
	— Да — потвърдих аз.
	— Казвам се Малта Кано. Обаждам се за котарака.
	— За котарака ли? — повторих донякъде объркан.
	Съвсем бях забравил за него. Сега, разбира се, си спомнях, но ми се стори, че е изчезнал преди сто години.
	— За котарака, който госпожа Окада търси — обясни Малта Кано.
	— Да, да — рекох аз.
	Жената в другия край на линията замълча, сякаш обмисляше нещо. Гласът ми очевидно я бе озадачил. Прокашлях се и преместих слушалката в другата ръка.
	След кратко мълчание Малта Кано продължи:
	— Трябва да ви съобщя, господин Окада, че котаракът почти със сигурност няма да се намери. Неприятно ми е да ви го казвам, но най-доброто, което можете да сторите, е да се примирите. Повече няма да се върне. Няма да си дойде, защото е застанал на пътя на голяма промяна.
	— Голяма промяна ли? — попитах аз.
	Но жената не ми отговори.
	Мълча дълго. Зачаках да каже нещо, но колкото и да напрягах слух, не чух в другия край дори следа от дъх. Тъкмо се усъмних, че телефонният апарат нещо се е повредил, когато Малта Кано се обади.
	— Вероятно е много невъзпитано от моя страна, господин Окада, но разрешете да попитам дали не мога да помогна с още нещо освен с котарака.
	Не успях да й отговоря веднага. Както държах слушалката, се облегнах на стената. Трябваше да мине известно време, докато си възвърна дар словото.
	— Нещата все още не са ми съвсем ясни — рекох аз. — Не знам нищо със сигурност. Опитвам се да стигна сам до някакъв извод. Но ми се струва, че жена ми ме е напуснала.
	Обясних й, че предната вечер Кумико не се е прибрала, а днес не е отишла на работа. Малта Кано очевидно се замисли.
	— Сигурно се притеснявате много — рече тя. — Сега не мога да ви кажа нищо, но в скоро време нещата би трябвало да се изяснят. Сега няма какво да направите, освен да чакате. Вероятно ви е тежко, но за всяко нещо си има време. Както при приливите и отливите. Никой не може да направи нищо, за да ги промени. Когато е време да чакате, трябва да чакате.
	— Вижте какво, госпожице Кано, признателен съм ви, че сте си направили труда да се обадите и така нататък, обаче в момента не съм в настроение да слушам успокоителни общи приказки. Объркан съм. Наистина. Ще се случи нещо ужасно, усещам го. Но не знам какво да направя. Нямам никаква представа. Ясно ли е? Не знам какво да правя дори след разговора с вас. В момента имам нужда от факти. От конкретни факти. Не ме интересува колко глупави и елементарни са те, но ще изслушам всички факти — ясен ли бях? Имам нужда от нещо, което мога да видя и да докосна.
	Чух по телефона как нещо пада: не беше тежко, вероятно една-единствена перла, която се е търкулнала на дъсчения под. Последва шум като от търкане, сякаш някой мачка и разкъсва индиго. Тези движения като че ли ставаха не много близо, но не и далеч от телефона, те обаче, изглежда, не вълнуваха Малта Кано.
	— Разбрах — отвърна тя глухо и безизразно. — Нещо конкретно.
	— Точно така. Възможно най-конкретното.
	— Чакайте телефонно обаждане.
	— Точно това и правя — чакам телефонно обаждане.
	— След някое време ще ви се обади човек, чието име започва с „О“.
	— Този човек знае ли нещо за Кумико?
	— Не мога да кажа. Съобщавам ви го, защото пожелахте да чуете някакви конкретни факти. Ето още един: скоро в продължение на няколко дни ще има непълна луна.
	— Непълна луна ли? — повторих аз. — За какво говорите, за луната на небето ли?
	— Да, господин Окада, за луната на небето. При всички положения онова, което трябва да направите, е да чакате. Чакането е единственото. Дочуване. Скоро ще ви се обадя отново.
	Тя затвори.

	* * *

	Донесох от писалището тефтерчето с телефоните и го отворих на О. Имаше точно четири имена, написани с четливия ситен почерк на Кумико. Първото беше на баща ми — Тадао Окада. Следваха Онода, стар мой приятел от колежа, зъболекар на име Оцука и „Омура“, както се казваше магазинът за алкохолни напитки в квартала.
	Можех да отпиша магазина. Беше на десет минути път от нас и нямахме някакви особени връзки с него, ако не се броят редките случаи, когато поръчвахме да ни донесат каса бира. Зъболекарят също можеше да бъде задраскан. Преди две години бях ходил при него заради един кътник, но Кумико не беше стъпвала в кабинета. Всъщност, откакто се бяхме оженили, не беше ходила на зъболекар. Не бях виждал от години приятеля си Онода. След като се дипломирахме, той беше започнал работа в една банка и една година по-късно го прехвърлиха в клона в Сапоро, оттогава той живееше в Хокайдо. Сега беше сред хората, с които просто си разменяхме новогодишни картички. Не помнех дори дали се е срещал с Кумико.
	Така остана само баща ми, но бе немислимо жена ми да има някакви отношения с него. След смъртта на майка ми той се беше оженил повторно и оттогава не го бях виждал, нито му бях писал, дори не бях разговарял по телефона с него. Кумико изобщо не го беше виждала.
	Докато разлиствах бележника с телефоните, си помислих колко откъснато живеем двамата с Кумико. Ако не броим няколкото служебни приятелства с колеги, през шестте години, откакто бяхме женени, не поддържахме връзка почти с никого.
	Реших и днес да си направя за обяд спагети. Не че бях гладен. Но не можех цяла вечност просто да седя на канапето и да чакам телефонът да звънне. Имах нужда да движа тялото си, да върша нещо. Напълних тенджерата с вода, пуснах газта и докато водата кипнеше, се заех да правя соса, слушайки една радиостанция на къси вълни. По нея звучеше соната за цигулка на Бах без съпровод. Самото изпълнение беше отлично, но в него имаше нещо дразнещо. Не зная защо — дали заради цигуларя, или заради сегашното ми душевно състояние, но изключих музиката и продължих да готвя в тишина. Загрях зехтина, сложих в тигана чесън, добавих и ситно нарязан кромид лук. Когато те се позапържиха, изсипах доматите, които бях накълцал и изцедил. Беше ми приятно да режа продуктите и да ги запържвам. Даваше ми усещането, че се справям добре. Звуците и миризмите ми харесваха.
	Щом водата завря, хвърлих щипка сол и пуснах вътре спагетите. Нагласих часовника на печката на десет минути и измих съдовете в мивката. Но дори когато готовите спагети бяха в чинията пред мен, нямах никакъв апетит. Едвам изядох половината, другото хвърлих. Останалия сос прибрах в съд с капак в хладилника. Е, още в началото не ми се ядеше.
	Спомних си, че преди много време бях чел за някакъв, който, докато чака нещо да се случи, постоянно яде. След като мислих дълго и усърдно, реших, че е от „Сбогом на оръжията“ на Хемингуей. Героят (бях му забравил името) успява да избяга с лодка от Италия в Швейцария и докато чака в малко градче жена му да роди, непрекъснато отскача в кафенето отсреща да хапне или да пийне нещо. Не помнех почти нищо от сюжета. Онова, което се бе врязало в съзнанието ми, беше именно тази част в края, където героят се тъпче постоянно, докато чака в чуждата държава жена му да роди. Явно помнех тази част от книгата, защото действителността в нея беше някак много истинска. Струваше ми се много по-истинско заради притесненията си литературният герой да има такъв ненаситен апетит, отколкото нежелание да се храни.
	За разлика от героя в „Сбогом на оръжията“ обаче аз не изпитвах никакъв глад, докато гледах в тихата къща стрелките на часовника и чаках да се случи нещо. По едно време ми хрумна, че нямам такъв апетит вероятно защото вътрешно ми липсва подобна литературна правдоподобност. Изпитах чувството, че съм станал персонаж в зле написан роман и че някой ме обвинява, задето съм напълно откъснат от действителността. И може би си беше вярно.

	* * *

	Точно преди два следобед телефонът най-после иззвъня.
	— Домът на Окада ли е? — попита непознат мъжки глас.
	Беше младежки, гърлен и мек.
	— Да — отвърнах донякъде напрегнато.
	— Улица втора, номер двайсет и шест.
	— Да.
	— Обаждам ви се от магазина за спиртни напитки „Омура“. Благодаря ви, че сте наш постоянен клиент. Тъкмо се канех да мина да ми платите и реших да се обадя, за да проверя дали ви е удобно.
	— Да ви платя ли?
	— Да, господине. Поръчали сте две каси бира и една каса сок.
	— А, да. Още известно време ще си бъда у дома — отговорих и приключих разговора.
	След като затворих, се запитах дали разговорът може да има нещо общо с Кумико. Погледнато от всички възможни ъгли, това си бе кратко делово обаждане от магазин за спиртни напитки, откъдето щяха да минат да си приберат парите. Бях поръчал бира и сок, те ги бяха донесли, точно така беше. След половин час момчето дойде на вратата и аз му платих две каси бира и една каса сок.
	Дружелюбно настроеният младеж се усмихна, докато попълваше разписката.
	— Между другото, господин Окада, чухте ли за злополуката при метростанцията днес сутринта? Някъде към девет и половина.
	— Злополука ли? — попитах стъписан. — Каква злополука?
	— Едно момиченце е било блъснато от камион — обясни младежът. — Доколкото разбрах, е пострадало лошо. Отидох малко след като се е случило. Ужасно е да видиш такова нещо рано сутрин. Малките деца ме плашат до смърт, не ги виждаш в огледалото за обратно виждане. Нали знаете химическото чистене при метрото? Станало е точно отпред. Хората си оставят там колелата, от камиона са нападали кашони, не се вижда нищо.
	След като младежът си тръгна, усетих, че не мога да остана у нас и минута повече. Изведнъж домът ни ми се стори горещ и задушен, тъмен и задръстен с покъщнина. Обух се и изчезнах веднага. Дори не заключих. Оставих прозорците отворени и тръгнах с лимонов бонбон в уста из квартала. Докато превъртах в съзнанието си думите на младия продавач от магазина за алкохолни напитки, се сетих, че съм оставил дрехи в химическото чистене при метрото. Блузата и полата на Кумико. Бележката беше вкъщи, но ако просто отидех и ги поисках, човекът сигурно щеше да ми ги даде.
	Кварталът ми изглеждаше някак различен. Минувачите, които срещах на улицата, имаха нереален, дори изкуствен вид. Докато вървях, се заглеждах във всяко лице и се питах що за хора са. Какви къщи обитават? Какви семейства имат? Как живеят? Дали изневеряват на половинките си? Дали са щастливи? Дали знаят колко неестествени изглеждат?
	Пред химическото чистене още личаха следи от злополуката — линиите, начертани от полицаите с тебешир по земята; няколко души, излезли да пазаруват, обсъждаха с угрижен вид лица случилото се. Отвътре ателието за химическо чистене си изглеждаше същото. От същия черен касетофон все така се носеше музика, някъде в дъното бучеше старовремски климатик и от ютията към тавана се вдигаше пара. Парчето се казваше „Отливът“. Робърт Максуел, арфа. Помислих си колко хубаво ще бъде, ако мога да отида на океана. Представих си миризмата на плажа и звука на вълните, които се разбиват о брега. Чайки. Леденостудени кутийки бира.
	Казах на собственика на химическото чистене, че съм забравил бележката.
	— Сигурен съм, че донесох дрехите миналия петък или събота — блуза и пола.
	— Окада… Окада… — заповтаря той, докато разлистваше ученическата тетрадка. — Точно така, ето. Една блуза, една пола. Но госпожа Окада вече ги е взела.
	— Така ли? — слисах се аз.
	— Вчера сутринта. Спомням си ясно, че лично й ги дадох. Помислих си, че отива на работа. Носеше и бележката.
	Загубих ума и дума. Можех само да го гледам.
	— Питайте госпожата — рече мъжът. — Взе ги, не греша.
	Той извади от кутията върху щанда цигара, сложи я в устата си и я запали със запалка.
	— Вчера сутринта ли? — повторих аз. — Не беше ли вечерта?
	— Със сигурност сутринта. В осем часа. Жена ви ми беше първата клиентка вчера. Не бих могъл да забравя такова нещо. Когато първият ти клиент е млада жена, това създава настроение, нали така?
	Не успях да се насиля да му се усмихна, а гласът, който се чу от устата ми, сякаш не беше моят.
	— Значи всичко е наред. Извинявайте, не знаех, че жена ми е взела дрехите.
	Той кимна и ме изгледа, после угаси цигарата, от която си беше дръпнал най-много два-три пъти, и пак отиде да глади. Явно му бях станал интересен и възнамеряваше да ми каже нещо, но после се отказа. Аз също исках да го питам някои неща. Как е изглеждала Кумико, когато е дошла да прибере дрехите? Какво е носела? Но бях объркан и много жаден. Искаше ми се най-вече да седна някъде и да пийна нещо студено. Усещах, че само така ще бъда в състояние да мисля отново.
	От химическото чистене отидох направо в кафенето през няколко къщи и си поръчах изстуден чай. Вътре беше прохладно, аз бях единственият посетител. От малките колони на стените свиреше оркестрирана версия на „Осем дни в седмицата“ на „Бийтълс“. Отново се сетих за брега на морето. Представих си, че ходя бос край водата. Пясъкът пареше, вятърът носеше мирис на солена вода. Поех си дълбоко въздух и погледнах небето. Протегнах ръце с дланите нагоре и усетих как лятното слънце ги напича. В краката ми се разплиска студена вълна.
	Откъдето и да го погледнех, си беше странно, че Кумико е прибрала дрехите от химическото чистене на път за работа. Първо, беше й се наложило да се блъска в претъпканото метро с току-що изгладените дрехи върху закачалките. После е трябвало да ги пренесе по същия начин и на връщане. Не само че е щяла да има допълнителен багаж, но и старателно огладеното от човека в химическото чистене е щяло да се намачка. Кумико беше много чувствителна на тема петна и гънки и просто не си я представях да прави нещо толкова безсмислено. Можела е на връщане от работа да се отбие в химическото чистене. Или, ако е смятала да закъснее, да помоли мен да прибера дрехите. Имаше само едно възможно обяснение: знаела е, че няма да се прибере. Взела е блузата и полата и е отишла някъде. Така е щяла да има поне още някакви дрехи и да купи другите неща, които й трябват. Носеше си кредитните карти и спестовната книжка. Можеше да отиде където поиска.
	И е с някого — с мъж. Надали иначе би напуснала дома ни.
	Това не беше шега работа. Кумико бе изчезнала, оставяйки всичките си дрехи и обувки. Обичаше да пазарува и да си купува нови дрехи, на които посвещаваше значително внимание и грижи. Значи се е искала голяма решителност, за да ги остави и да си тръгне буквално с дрехите върху гърба си. Въпреки това, без изобщо да се колебае, си беше тръгнала само с блузата и полата. Не, най-малко дрехите вероятно са я вълнували.
	Облегнах се на стола, заслушах с половин ухо болезнено осакатената тегава музика и си представих как Кумико се качва в препълнения вагон на метрото с дрехите на телени закачалки в найлоновите пликове на химическото чистене. Спомних си цвета на роклята, с която беше облечена, миризмата на парфюма зад ушите й, гладкото съвършенство на гърба й. Сигурно бях съвсем изтощен. Усещах, че ако затворя очи, ще се понеса нанякъде и ще се озова на съвсем друго място.


>>	2.
>>	В Тази глава няма добри новини

	Излязох от кафенето и тръгнах да се разхождам безцелно по улиците. От силната следобедна жега ми се пригади, дори ме втресе. Но не ми се прибираше у нас. Задушавах се при мисълта да чакам в тихата къща телефонно обаждане, каквото надали и предстоеше.
	Единственото, което се сетих да направя, бе да отида да видя Мая Казахара. Върнах се, прекачих се през зида и по уличката стигнах отзад при тяхната къща. Облегнах се на оградата на празния дом отсреща и се загледах в градината с каменната птица. Ако поостанех там, Мая щеше да ме забележи. Без да броим редките случаи, когато ходеше да поработи във фирмата за перуки, тя постоянно си беше у тях — или наблюдаваше от стаята си уличката, или се печеше на двора.
	Но Мая Казахара никаква не се появяваше. По небето нямаше нито едно облаче. Лятното слънце напичаше тила ми. От земята се вдигаше остра миризма на трева, която нахлуваше в белите ми дробове. Взрях се в птицата и се опитах да мисля за онова, което вуйчо ми бе разказал наскоро за съдбите на хората, живели в къщата. Но единственото, което изникваше в ума ми, беше морето, студено и синьо. Поех си няколко пъти дълбоко въздух. Погледнах си часовника. Бях готов да се откажа за днес, когато най-сетне Мая Казахара се появи. Прекоси бавно двора и дойде при мен. Беше с къс дънков панталон с червен колан и синя блуза на пъстри шарки. Спря и ми се усмихна през слънчевите очила.
	— Здравей, Господин Птицата с пружината. Намери ли котарака си?
	— Още не — отвърнах аз. — Защо днес се забави толкова?
	Тя бръкна в джобовете си и развеселена се огледа.
	— Виж какво, Господин Птицата с пружината, може и да имам много свободно време, но не живея само за да стоя от сутрин до вечер на пост и да наблюдавам уличката. Имам си работа. Но все пак извинявай. Дълго ли ме чака?
	— Не чак толкова дълго. Но докато стоях, слънцето ме напече.
	Мая Казахара се взря съсредоточено в лицето ми, сетне леко се навъси.
	— Какво се е случило, Господин Птицата с пружината? Изглеждаш ужасно, все едно току-що са те изровили от пръстта. Я ела да си починеш малко на сянка.
	Тя ме хвана за ръка и ме заведе в двора. Премести един от шезлонгите в сянката на дъба и ме настани да седна. Големите зелени клони хвърляха прохладна сянка, която дъхтеше на живот.
	— Не се притеснявай, както винаги няма никой — рече Мая. — Отпусни се. Не бързай. Престани да мислиш и си почини.
	— Искам да те помоля за една услуга — съобщих аз.
	— Казвай — каза Мая.
	— Звънни по телефона на едно място. Вместо мен.
	Извадих бележник и химикалка и написах телефона в редакцията на Кумико. Откъснах листа и го подадох на момичето. Тефтерчето с пластмасова подвързия беше топло и влажно от потта ми.
	— Само звънни и потърси Кумико Окада, ако я няма, попитай дали вчера е била на работа.
	Мая Казахара взе листа и го погледна нацупено. Сетне извърна очи към мен.
	— Добре, отивам. А ти не мисли за нищо и се изтегни в хоризонтално положение. Не ти се разрешава да се движиш. Връщам се ей сега.
	След като момичето се отдалечи, изпружих крака и както ми бе заповядало, затворих очи. От глава до пети бях плувнал в пот. Опитах се да мисля и усетих някъде вътре в главата си туптене, а в стомаха ми като че ли имаше намотано въже. Повдигаше ми се. Кварталът изглеждаше потънал в пълна тишина. Изведнъж ми хрумна, че от доста време не съм чувал птицата с пружината. Кога ли за последно се беше обадила? Вероятно преди четири-пет дни. Но не бях сигурен. Забелязвах чак днес, беше минало доста време и не можех да кажа със сигурност. Може би беше прелетна птица. Чак сега си спомних, че за пръв път я чухме някъде преди месец, когато тя бе започнала всеки ден да навива пружината на малкия ни свят. Явно това й беше сезонът.
	Мая Казахара се върна след десет минути. Подаде ми голяма чаша. Когато я поех, вътре дрънна лед. Звукът достигна до мен сякаш от някакъв далечен свят. Той като че бе през много врати от мястото, където се намирах, и аз чух звука, защото в този миг по една случайност всичките са били отворени едновременно. Но бе само за миг. Дори и една от тях да се затвореше, вече нямаше да чувам звука.
	— Изпий го — подкани ме Мая. — Лимонов сок с вода. От него главата ще ти се избистри.
	Успях да изпия половината и върнах чашата на момичето. Студената вода мина през гърлото ми и си запроправя бавно път надолу, след което ми прилоша, сякаш ме захлупи вълна. Въжето в стомаха ми започна да се размотава и да се изкачва към долния край на гръкляна ми. Затворих очи и се опитах да преглътна. Както бях със затворени очи, видях как Кумико се качва на влака с блузата и полата в ръка. Помислих си, че сигурно би било по-добре да повърна. Но не го направих. Поех си няколко пъти дълбоко въздух, докато гаденето попремина и накрая съвсем изчезна.
	— Добре ли си? — попита Мая Казахара.
	— Да, добре съм — отвърнах аз.
	— Обадих се — съобщи ми тя. — Казах им, че съм роднина. Нали не се сърдиш?
	— Не.
	— Тази Кумико Окада е Госпожа Птицата с пружината, нали?
	— Да.
	— Казаха, че не е на работа — и днес, и вчера. Просто е изчезнала, без да предупреди. Наистина са притеснени. Споменаха, че не била такъв човек.
	— Така е. Не е такъв човек.
	— И я няма от вчера?
	Аз кимнах.
	— Клетият Господин Птицата с пружината — въздъхна Мая. Явно наистина й беше мъчно за мен. Тя долепи длан до челото ми. — Мога ли да ти помогна с нещо?
	— Сега не — отговорих аз. — Но ти благодаря.
	— Удобно ли е да те попитам нещо? Или предпочиташ да не питам?
	— Питай — казах аз. — Но не съм сигурен, че мога да ти отговоря.
	— С мъж ли е избягала жена ти?
	— Не знам — отвърнах. — Може би. Възможно е.
	— Но нали досега сте живели заедно. Как така не знаеш?
	Беше права. Как така не знаех?
	— Клетият Господин Птицата с пружината — повтори Мая. — Иска ми се да ти кажа нещо и да ти помогна, но не знам нищо за брачния живот.
	Станах от шезлонга. Усилието, което положих, се оказа много по-голямо, отколкото си бях представял.
	— Благодаря за всичко. Помогна ми много. Трябва да вървя. Не е зле да си бъда у дома, в случай че ме потърсят. Може да се обади някой.
	— Веднага щом се прибереш, си вземи душ. Чу ли? После си облечи чисти дрехи. И се избръсни.
	— Да се избръсна ли?
	Прокарах ръка по брадичката си. Бях забравил да се обръсна. Цяла сутрин не ми беше хрумнало.
	— Дребните неща са важни, Господин Птицата с пружината — каза Мая Казахара и ме погледна в очите. — Прибери се и се виж добре в огледалото.
	— Непременно — обещах аз.
	— Нали може да намина по-късно?
	— Да — отвърнах аз. После добавих: — Помогна ми много.
	Мая Казахара кимна, без да каже нищо.

	* * *

	У нас се погледнах в огледалото. Беше си истина: изглеждах ужасно. Съблякох се, пуснах душа, изкъпах се обилно, избръснах се, измих си зъбите, сложих си афтършейв и пак се върнах пред огледалото, за да се видя хубаво. Май беше малко по-добре от преди. Вече не ми се гадеше. Но главата ми още беше размътена.
	Намъкнах къс панталон и тениска. Седнах на верандата, облегнах се на колоната и докато ми изсъхне косата, гледах градината. Опитах се да подредя събитията от последните дни. Първо се беше обадил лейтенант Мамия. Кога беше това, вчера сутринта ли? Да, точно така: вчера сутринта. После Кумико беше излязла от нас. Аз бях вдигнал ципа на роклята й. Сетне бях намерил кутийката от парфюма. След това лейтенант Мамия беше дошъл и ми беше разказал странните си спомени от войната: как е бил заловен във Външна Монголия и е бил захвърлен в кладенец. Беше ми оставил спомена от господин Хонда. Празна кутия. После Кумико не се беше прибрала. Сутринта е взела дрехите си от химическото чистене при станцията на метрото, а сетне просто изчезна. Без да каже и дума в редакцията. Ето какво се беше случило вчера.
	Просто не можех да повярвам, че е станало за един ден. Беше прекалено много.
	Докато размишлявах за тези неща, изведнъж ми се доспа невероятно. Това не бе каква да е сънливост. Беше силна, дори непреодолима сънливост. Сънят издърпваше съзнанието ми, както може да се издърпа дреха на човек, който не се съпротивлява. Отидох, без да се замислям, в спалнята, съблякох се по бельо и си легнах. Опитах се да погледна часовника върху нощното шкафче, но дори не успях да завъртя настрани глава. Затворих очи и мигновено съм потънал в дълбок бездънен сън.

	* * *

	В съня вдигах ципа на роклята на Кумико. Виждах гладкия й бял гръб. Когато затворих ципа, си дадох сметка, че това не е Кумико, а Крита Кано. Двамата с нея бяхме сами в стаята.
	Беше същата от миналия сън: стая в същия хотелски апартамент. На масата имаше бутилка „Къти Сарк“ и две чаши. Имаше и кофичка от неръждаема стомана, пълна с лед. Някой минаваше по коридора отвън и говореше на висок глас. Не долових думите, но май бяха на чужд език. На тавана висеше незапален полилей. Единственото осветление в сумрачната стая идваше от аплиците по стената. На прозорците имаше плътни пердета.
	Крита Кано беше облечена в една от летните рокли на Кумико: светлосиня, с ажурен десен на птици. Стигаше й точно над коленете. Крита Кано пак беше гримирана като Жаклин Кенеди. Беше си сложила на лявата китка две еднакви гривни.
	— Откъде си взела тази рокля? — попитах аз. — Твоя ли е?
	Крита Кано ме погледна и поклати глава. Извитите навън краища на косата й се люшнаха приятно.
	— Не, не е моя — отвърна тя. — Взех я за малко. Но вие, господин Окада, не се притеснявайте, това няма да създаде никакви неприятности.
	— Къде се намираме? — попитах аз.
	Крита Кано не отговори. Както и преди, седях в края на леглото. Бях с костюма и папийонката на точки.
	— Не се налага да мислите за нищо, господин Окада — рече Крита Кано. — Няма от какво да се притеснявате. Всичко ще бъде наред.
	Отново, както предишния път, тя смъкна ципа на панталона ми, извади члена ми и го лапна. Единствената разлика бе, че не се съблече. През цялото време беше с роклята на Кумико. Опитах да се размърдам, но тялото ми сякаш бе овързано с невидими върви. Усетих как членът ми в устата й набъбва и се втвърдява.
	Видях как изкуствените й мигли и извитите крайчета на косата й се движат. Гривните й се удряха една в друга с приглушен метален звук. Езикът й беше дълъг и мек и сякаш се увиваше около мен. Тъкмо да свърша, и Крита Кано се дръпна и започна да ме съблича бавно. Свали сакото ми, папийонката, панталона, ризата, бельото и ме накара да легна на кревата. Но и сега не се съблече. Седна на леглото, хвана ме за ръката и я пъхна под роклята си. Не носеше бикини. Усетих колко топло е влагалището й. Беше дълбоко, топло и много влажно. Направо всмука пръстите ми.
	— Нобору Ватая няма ли да дойде всеки момент? — попитах аз. — Нали него чакахте тук?
	Вместо да отговори. Крита Кано ме пипна по челото.
	— Не мислете за нищо, господин Окада. Ние ще имаме грижата. Оставете всичко на нас.
	— На вас ли? — попитах, но отговор не последва.
	Крита Кано седна върху мен и вкара с ръка члена ми вътре във влагалището си. После започна да върти бавно хълбоци. Докато се движеше, светлосинята рокля се пързаляше по голия ми стомах и бедрата. С разперените й поли Крита Кано приличаше върху мен на грамадна мека гъба, мълком поникнала през опадалата шума под покрова на нощта. Чувствах влагалището й топло и същевременно студено. То се опитваше да ме обгърне, да ме всмуче и същевременно да ме изхвърли. Членът ми ставаше все по-голям и твърд. Имах усещането, че ще се взривя и ще се пръсна. Това бе най-странното чувство, нещо, което надхвърляше обикновената сексуална наслада. Сякаш нещо вътре в жената, нещо особено проникваше бавно през члена ми в мен.
	Крита Кано беше затворила очи, беше понадигнала брадичка и се люшкаше бавно напред-назад, сякаш сънува. Виждах как всеки път, когато си поема въздух, гърдите й под роклята се надигат. Няколко косъмчета се бяха измъкнали от прическата и висяха над челото й. Представих си, че се нося сам насред огромно море. Затворих очи и се заслушах — очаквах да чуя как в лицето ми се плискат малки вълни. Тялото ми бе окъпано от хладка океанска вода. Усещах как приливът лека-полека настъпва. Течението ме отнасяше. Реших да изпълня съвета на Крита Кано и да не мисля за нищо. Затворих очи, оставих силата да изтече от крайниците ми и се отпуснах по течението.
	Изведнъж забелязах, че в стаята е станало тъмно. Опитах да се огледам, но не виждах почти нищо. Аплиците бяха угасени. Само бледото очертание на синята рокля на Крита Кано се полюшваше върху мен.
	— Просто забрави — рече тя, но гласът не беше нейният. — Забрави всичко. Спиш. Сънуваш. Лежиш в мека топла кал. Всички сме дошли от топлата кал, всички ще отидем пак в нея.
	Беше гласът на жената от телефона. Тайнствената жена от телефона сега беше върху мен и бе сляла тялото си с моето. И тя беше облечена в роклята на Кумико. Без да усетя, тя се оказа на мястото на Крита Кано. Опитах се да кажа нещо. Не знам какво съм се надявал да изрека, но все пак се опитах. Ала бях прекалено объркан и гласът не ми се подчиняваше. Единственото, което изтръгнах от устата си, беше топъл въздух. Отворих широко очи и се помъчих да видя лицето на жената върху мен, но в стаята беше прекалено тъмно.
	Жената не каза нищо повече. Вместо това задвижи бедра още по-възбуждащо. Нежната й плът — едва ли не самостоятелен организъм — обгърна с леко всмукващо движение набъбналия ми член. Зад нея чух или ми се стори, че съм чул, как някой натиска дръжката на вратата. В тъмнината блесна бял лъч. Може би кофичката за лед върху масата бе озарена от светлината в коридора. Или не беше лъч, а наточено острие. Аз обаче не можех вече да мисля. Можех само едно: свърших.

	* * *

	Измих се под душа и изпрах на ръка бельото си, изцапано със семенна течност. Страхотно, помислих си. Защо в този труден период от живота ми сънувам мокри сънища?
	Отново си сложих чисти дрехи, отново седнах на верандата и загледах градината. Навсякъде играеха слънчеви зайчета, проникнали през гъстите зелени листа. След няколко дни дъжд тук-там бяха избуяли яркозелени бурени, от което градината изглеждаше леко занемарена и забравена.
	Отново Крита Кано. Два мокри съня за кратко време, и двата с Крита Кано. И през ум не ми беше минавало да спя с нея. Дори не бях я пожелавал. Но и двата пъти бях в онази стая и бях слял тялото си с нейното. Каква ли беше причината? И коя беше тази жена от телефона, заела мястото й? Тя ме познаваше, твърдеше, че и аз я познавам. Припомних си различните жени, с които съм спал през живота си, но жената от телефона не беше сред тях. Обаче у нея имаше нещо, което ми се струваше познато. И тъкмо това ме дразнеше.
	Някакъв спомен се мъчеше да избие на повърхността. Усещах го. Единственото, от което се нуждаех, бе нещо дребно, което да ме насочи. Ако дръпнех тази тънка нишка, всичко щеше да се разплете. Тайната чакаше да я разкрия. Но не намирах крайчеца на нишката.
	Отказах се да опитвам да мисля.
	„Забрави всичко. Спиш. Сънуваш. Лежиш в мека топла кал. Всички сме дошли от топлата кал, всички ще отидем пак в нея.“

	* * *

	Стана шест часът, а телефонът все не звънеше и не звънеше. Появи се само Мая Казахара. Искала да пийне бира. Извадих от хладилника студена кутийка и си я разделих с нея. Бях гладен, затова сложих между две филии хляб парче шунка и листа маруля и ядох. Когато ме видя. Мая каза, че и тя искала такова. Направих и на нея сандвич. Ядяхме и си пиехме бирата, без да казваме нищо. От време на време поглеждах стенния часовник.
	— Нямате ли телевизор у вас?
	— Нямаме — казах аз.
	Мая захапа леко крайчеца на устната си.
	— Досетих се. Не обичаш ли телевизия?
	— Не че не обичам. Но се оправям и без нея.
	Мая Казахара мисли известно време.
	— От колко години си женен, Господин Птицата с пружината?
	— От шест — отговорих аз.
	— И си живял шест години без телевизия?
	— Да. В началото нямахме пари да си купим. После свикнахме да живеем без телевизор. По` е хубаво и спокойно.
	— Явно двамата сте били щастливи.
	— Защо мислиш така?
	Тя сбърчи носле.
	— Защото лично аз не бих могла да живея и ден без телевизор.
	— Защото си нещастна ли?
	Мая Казахара не отговори.
	— Но сега Кумико си е отишла. Ти, Господин Птицата с пружината, не би трябвало вече да си щастлив.
	Кимнах и отпих от бирата.
	— Общо взето, не би трябвало — казах аз.
	Точно така, общо взето, не би трябвало.
	Мая захапа цигара и с обиграно движение я запали с клечка кибрит.
	— А сега, Господин Птицата с пружината, ми кажи самата истина: как мислиш, грозна ли съм? — попита тя.
	Оставих чашата с бирата и отново погледнах момичето в лицето. През цялото време, докато разговарях с него, си мислех смътно за други неща. Мая носеше размъкната черна блуза, под която ясно личаха момичешките й гърди.
	— Изобщо не си грозна — отсякох аз. — Повече от сигурно е. Защо питаш?
	— Гаджето все ми повтаряше каква грозотия съм била и че съм нямала цици.
	— Момчето, което потроши мотора ли?
	— Същото.
	Загледах как Мая Казахара издиша бавно дима.
	— На тази възраст момчетата говорят такива неща. Не знаят как точно да изразят чувствата си и говорят обратното на това, което мислят. Ей така, без причина, обиждат хората, обиждат и себе си. Но при всички положения изобщо не си грозна. Според мен си страхотна. Не ти правя комплимент.
	Мая Казахара се позамисли. Тръскаше пепелта от цигарата в кутийката от бира.
	— Госпожа Птицата с пружината красива ли е?
	— Хм, трудно ми е да кажа. Според някои е красива, според други — не. Въпрос на вкус.
	— Ясно — рече момичето.
	Започна да почуква с нокти по чашата, сякаш се отегчаваше.
	— Какво прави гаджето ти с мотора? — попитах аз. — Не идва ли да те вижда?
	— Не, не идва — отвърна момичето и сложи пръст върху белега под лявото си око. — Няма да го видя повече, това е сигурно. Двеста на сто. Но точно сега не ми се говори за това. Някои неща, ако ги изречеш, и вече не са верни, нали? Знаеш ли за какво говоря, Господин Птицата с пружината?
	— Според мен да — потвърдих аз.
	Сетне погледнах към телефона в хола. Стоеше върху масата, обгърнат в мълчание. Приличаше на дълбоководна морска твар, която се преструва на неодушевен предмет, спотаила се е и причаква плячката.
	— Някой ден, Господин Птицата с пружината, ще ти разкажа всичко за него. Когато съм в настроение. Но нека не е сега. Сега не съм в настроение. — Тя си погледна часовника. — Трябва да се прибирам. Благодаря за бирата.
	Изпратих я до зида в градината. Почти пълната луна лееше зърнестата си светлина върху земята. При вида на пълнолунието се сетих, че на Кумико скоро ще й започне мензисът. Но това вероятно вече нямаше да има нищо общо с мен. При тази мисъл в гърдите ме прониза остра болка. Беше толкова силна, че ме уплаши: приличаше на мъка.
	Мая Казахара сложи ръка върху зида и ме погледна.
	— Я ми кажи. Господин Птицата с пружината, ти обичаш Кумико, нали?
	— Мисля, че да.
	— Въпреки че сигурно е избягала с любовника си ли? Ако каже, че иска да се върне, ще я приемеш ли?
	Въздъхнах тежко.
	— Труден въпрос — отговорих. — Нека първо ме помоли, ще помисля.
	— Извинявай, че си пъхам носа, където не ми е работа — рече Мая Казахара и изцъка. — Само не се вбесявай. Просто се опитвам да се уча. Искам да знам какво е жена ти да избяга. Има много неща, които не знам.
	— Не съм се вбесил — възразих аз.
	После пак погледнах пълната месечина.
	— Добре тогава. Господин Птицата с пружината. Пази се. Дано жена ти се върне и всичко се оправи.
	Тя се прехвърли с невероятна лекота през зида и изчезна в лятната вечер.

	* * *

	След като си отиде, аз отново останах сам. Седнах на верандата и се замислих над въпросите, които момичето ми беше задало. Ако Кумико беше отишла някъде с любовник, щях ли да я прибера отново? Не знаех отговора. Наистина не знаех. Имаше толкова много неща, които не знаех.
	Най-неочаквано телефонът иззвъня. Ръката ми се стрелна по условен рефлекс и вдигна слушалката. Гласът беше женски.
	— Обажда се Малта Кано — представи се жената. — Извинявайте, господин Окада, че ви безпокоя толкова често, но се питах дали имате някакви планове за утре.
	Нямам планове, отвърнах. Плановете бяха нещо, което просто нямах.
	— В такъв случай дали ще ви бъде удобно да се видим следобед?
	— Свързано ли е с Кумико?
	— Смятам, че да — потвърди Малта Кано, подбираше внимателно думите. — По всяка вероятност с нас ще бъде и Нобору Ватая.
	Щом чух това, за малко да изпусна слушалката.
	— Искате да кажете, че тримата ще се съберем, за да поговорим ли?
	— Да, точно така — отговори Малта Кано. — Обстоятелствата го налагат. Извинявайте, но по телефона не мога да ви дам повече подробности.
	— Разбрах. Добре тогава — рекох й аз.
	— В един часа удобно ли ви е? На същото място, както предишния път кафенето на хотел „Пасифик“, Шанагава.
	В един часа в хотел „Пасифик“, Шанагава, повторих аз и затворих.

	* * *

	Мая Казахара звънна в десет часа. Нямала да ми казва нещо специално, просто искала да си поговори с някого. Известно време си бъбрихме за безобидни неща.
	— Я ми кажи, Господин Птицата с пружината — рече накрая момичето. — Откакто бях при теб, имаш ли добри новини?
	— Нямам добри новини — отговорих аз. — Нямам нищо.


>>	3.
>>	Нобору Ватая проговаря
#	Историята за маймуните от лайняния остров

	Отидох в кафенето десет минути по-рано, а Нобору Ватая и Малта Кано вече бяха намерили маса и ме чакаха. Обедната навалица беше голяма, аз обаче веднага зърнах Малта Кано. Не са много хората, които в слънчев летен следобед се разхождат с червени мушамени шапки. Жената очевидно беше със същата шапка, както в деня, когато се запознахме, освен ако не притежаваше цяла колекция мушамени шапки, всичките с еднаква форма и цвят. Беше облечена все така семпло, с вкус: ленено сако с къс ръкав и рокля без яка. И двете бяха съвършено бели, без нито една гънчица. Никакви аксесоари, никакъв грим. Само червената мушамена шапка не беше в тон с дрехите и като стил, и като материя. Малта Кано сякаш бе чакала да се появя — когато седнах, тя свали шапката и я сложи върху масата. До шапката имаше жълта кожена чантичка. Малта Кано си бе поръчала някакъв тоник, но както и миналия път, не го беше докоснала. Течността сякаш се чувстваше някак неудобно във високата чаша и нямаше какво друго да прави, освен да си пуска мехурчетата.
	Нобору Ватая беше със зелени слънчеви очила. Веднага щом седнах, той ги махна и известно време гледа стъклата, после пак си ги сложи. Беше с очевидно съвсем ново бяло поло и тъмносиньо спортно памучно сако. На масата пред него имаше чаша чай с лед, и той обаче май не го беше докосвал.
	Поръчах си кафе и отпих от леденостудената вода, която ми донесе сервитьорът.
	Никой не каза нищо. Нобору Ватая сякаш не бе и забелязал, че съм дошъл. За да се уверя, че не съм станал най-неочаквано невидим, сложих длан на масата и я завъртях нагоре и надолу. После сервитьорът дойде, постави пред мен чаша и я напълни с кафе. След като се отдалечи, Малта Кано се прокашля тихо няколко пъти, все едно пробваше микрофон, но пак не каза нищо.
	Пръв заговори Нобору Ватая.
	— Разполагам със съвсем малко време, затова нека говорим направо, без недомлъвки.
	Сякаш се обръщаше към захарницата от неръждаема стомана в средата на масата, но говореше, разбира се, на мен. Захарницата просто бе удобна точка между нас, към която той можеше да насочи речта си.
	— За какво да говорим направо, без недомлъвки? — попитах аз без недомлъвки.
	Накрая Нобору Ватая си махна слънчевите очила, сгъна ги, сложи ги на масата и ме погледна право в лицето. Откакто за последно го бях срещал и бях разговарял с него, бяха минали повече от три години, аз обаче нямах чувството, че е изтекло някакво време — предполагам, благодарение на средствата за масово осведомяване, които постоянно ми натрапваха лицето му. Има информация, която наподобява дим: прониква в очите и съзнанието на хората, независимо дали те искат, или не, независимо от личните им предпочитания.
	Сега, когато бях принуден да видя шурея си на живо, неволно забелязах до каква степен трите години са променили впечатлението, което оставяше лицето му. Сякаш мътният му, застоял вид беше изтласкан на заден план и бе прикрит с нещо пластично и изкуствено. Нобору Ватая бе успял да си намери нова, по-изискана маска, със сигурност много добре направена, може би дори нова кожа. Каквото и да беше, маска или кожа, трябваше да призная — точно така, дори аз трябваше да призная, — че тя имаше известна притегателна сила. Тогава си дадох сметка: все едно гледах не лицето му, а телевизионно изображение. Нобору Ватая говореше така, както говорят по телевизията, и движенията му бяха като движенията по телевизията. Между нас постоянно имаше нещо като стъкло. Аз бях от едната страна, той — от другата.
	— Както, сигурен съм, съзнаваш, днес сме тук, за да поговорим за Кумико — подхвана шуреят ми. — За Кумико и за теб. За бъдещето ви. Какво ще правите двамата с нея.
	— Какво ще правим ли? — възкликнах, след което вдигнах кафето и отпих една глътка. — Можеш ли да бъдеш малко по-конкретен?
	Нобору Ватая ме погледна някак странно с безизразните си очи.
	— Малко по-конкретен? Кумико си има любовник. Напуснала те е. Едва ли смяташ, че всички, засегнати от сегашното положение, искат то да се точи до безкрайност. Няма да е добре за никого.
	— Има си любовник ли? — попитах аз.
	— Изчакайте малко, ако обичате — Малта Кано избра точно този миг, за да се намеси. — Такъв разговор трябва да има някаква последователност. Господин Ватая, господин Окада, важно е да проведем разговора в нужния ред.
	— Не виждам никаква последователност — възрази Нобору Ватая с глас, в който нямаше живот. — Никаква. Каква последователност имате предвид? Разговорът няма последователност.
	— Оставете го да се доизкаже — предложих аз на Малта Кано. — Можем да добавим по-късно последователността, ако изобщо има такава.
	Тя ме погледа с леко издадени устни, после кимна едва доловимо.
	— Добре тогава — каза. — Нека господин Ватая говори пръв. Заповядайте.
	— В живота на Кумико има и друг мъж — подхвана той. — И сега тя е отишла при него. Поне това е ясно. Оттук следва, че е безсмислено да запазвате брака си. За щастие нямате деца и при тези обстоятелства отпадат парични претенции. Всичко може да се уреди бързо. Кумико просто подава молба за развод. Ти трябва само да подпишеш и да завериш формулярите, изготвени от адвокат, и готово. И нека добавя, за да си спестим недоразумения: това, което казвам, е окончателното мнение на всички в семейство Ватая.
	Скръстих ръце и известно време обмислях думите му.
	— Имам няколко въпроса — рекох. — Първо, откъде знаеш, че Кумико си е намерила друг?
	— Тя самата ми каза — отвърна Нобору Ватая.
	Не знаех как да реагирам. Сложих ръце върху масата и продължих да мълча. Беше ми трудно да си представя, че Кумико е отишла при брат си по такъв личен въпрос.
	— Обади ми се преди една седмица, искала да обсъдим нещо — продължи Нобору Ватая. — Видяхме се и поговорихме. На четири очи. Тогава Кумико ми каза, че се среща с друг.
	Изведнъж ми се допуши. Не носех, разбира се, цигари. Отпих от кафето и оставих чашата върху чинийката със силно тракване.
	— После тя си е тръгнала от вас — допълни Нобору Ватая.
	— Ясно — рекох аз. — Щом твърдиш, значи е така. Кумико явно си е намерила любовник. И е дошла при теб за съвет. Пак ми е трудно да повярвам, но не си представям, че ще седнеш да ме лъжеш за такова нещо.
	— Разбира се, че не лъжа — натърти Нобору Ватая с нещо като лека усмивка.
	— Само това ли имаш да ми казваш? Кумико ме е изоставила заради друг, затова трябва да й дам развод, така ли?
	Той отвърна със съвсем слабо кимване, сякаш си пестеше силите.
	— Предполагам, си даваш сметка, че бях против брака на Кумико с теб. Не направих нищо, за да се намеся, защото реших, че не е моя работа, сега обаче почти съжалявам, че не съм го сторил. — Нобору Ватая отпи от водата и остави тихо чашата върху масата. Сетне продължи: — От първия ден, когато те видях, осъзнах, че би било неразумно да се надявам да постигнеш нещо. Не видях нищо обещаващо, нищо у теб, от което да личи, че можеш да постигнеш нещо в живота и да станеш достоен човек: не блестеше, не се открояваше с нищо. Разбрах, че каквото и да подхванеш, ще си остане недовършено, че никога няма да докараш нищо до успешен край. И се оказах прав. Женен си за сестра ми вече шест години и какво постигна през цялото това време? Нищо, нали? Единственото, което направи за тези шест години, бе да напуснеш работа и да съсипеш живота на Кумико. Сега си безработен и нямаш планове за бъдещето. В тая твоя глава няма нищо освен боклук и бръмбари. Така и не мога да проумея какво харесва Кумико у такива като теб. Вероятно е решила, че боклукът и бръмбарите в главата ти са интересни. Но в края на краищата боклукът си е боклук и бръмбарите — бръмбари. Още от самото начало ти не беше за нея. Не че Кумико е самото съвършенство. Тя от малка си е особнячка — по една или друга причина. Сигурно затова си я привлякъл в началото. Но било каквото било. При всички положения е най-добре да приключим час по-скоро. Ние с майка ми и баща ми ще имаме грижата за Кумико. Настояваме да стоиш настрана. И не се опитвай да я намериш. Вече нямаш нищо общо с нея. Ако се опиташ да й попречиш, само ще създадеш допълнителни неприятности. Най-доброто, което можеш да направиш, е да започнеш нов живот на ново място, живот, който ти пасва повече. Това е най-доброто и за теб, и за нас.
	За да покаже, че е приключил, Нобору Ватая изпи всичката вода, останала в чашата, повика сервитьора и поръча още.
	— Имаш ли да казваш още нещо? — попитах аз.
	Този път той отговори само с леко поклащане на главата.
	— В такъв случай за каква последователност става дума? — обърнах се аз към Малта Кано.
	Тя извади от дамската си чанта бяла носна кърпичка и я допря до крайчеца на устните си. После взе от масата червената мушамена шапка и я сложи върху чантата.
	— Убедена съм, че това е голям удар за вас, господин Окада — подхвана Малта Кано. — Както вероятно се досещате, лично на мен ми е изключително мъчително да разговарям с вас за тези неща.
	Нобору Ватая си погледна часовника, за да се убеди, че светът още се върти около оста си и му струва ценно време.
	— Сега разбирам — продължи Малта Кано, — че трябва да говоря с вас възможно най-откровено, без недомлъвки. Първо госпожа Окада дойде при мен. Дойде за съвет.
	— По моя препоръка — намеси се Нобору Ватая. — Сестра ми дойде да поговорим за котарака и аз я запознах с госпожица Кано.
	— Кога беше това, преди или след като се срещнахме? — попитах я аз.
	— Преди — уточни тя.
	— В такъв случай се получава приблизително следната последователност — казах аз. — Кумико е научила за вас от Нобору Ватая и е дошла заради изгубения котарак. След това по причина, която още не ми е ясна, е скрила от мен, че вече ви познава, и е уредила да се срещна с вас, което и направих в същото това кафене. Прав ли съм?
	— В общи линии, да — потвърди някак колебливо Малта Кано. — Първият ми разговор с госпожа Окада беше само за котарака. Аз обаче долових, че има още нещо, затова пожелах да се срещнем и да поговоря направо с вас. После се наложи да се срещна още веднъж с госпожа Окада и да й задам по-лични, по-задълбочени въпроси.
	— И тогава Кумико ви е казала, че има любовник.
	— Да. Като цяло се случи точно това. В моето положение ми е невъзможно да влизам в по-големи подробности — каза Малта Кано.
	Въздъхнах тежко. Не че с въздишката щях да постигна някакъв напредък, но все беше нещо, което можех да направя.
	— Излиза, че Кумико е била с този мъж от известно време.
	— Според мен от два и половина месеца, някъде там.
	— Два и половина месеца — повторих аз. — Как е възможно това да е продължило два и половина месеца и аз да не забележа?
	— Не сте забелязали, господин Окада, защото не сте имали никакви съмнения в жена си — обясни Малта Кано.
	Аз кимнах.
	— Така е. И през ум не ми е минавало. Не съм си и помислял, че Кумико ще ме излъже, и досега не мога да повярвам.
	— Ако изключим резултатите, способността да имаш безусловна вяра в някого е едно от най-прекрасните качества, което някой може да притежава.
	— И се постига трудно — вметна Нобору Ватая. — Крайно рядко.
	Сервитьорът се приближи и отново напълни чашата ми с кафе. Някаква млада жена на съседната маса се смееше високо.
	— И така — обърнах се към Нобору Ватая, — каква всъщност е целта на нашата среща? Защо тримата сме тук? За да ме убедите да дам развод на Кумико ли? Или нещо повече? В онова, което каза преди малко, имаше някаква логика, но най-важните подробности са неясни. Твърдиш, че Кумико си има друг и ме е напуснала. И къде е отишла? Какво прави? Сама ли е, или е с него? Защо не се е свързала с мен? Ако наистина има друг, това е краят. Но аз ще повярвам, че е истина, едва след като го чуя от нея. Разбираш ли какво имам предвид? Всичко това засяга само нас двамата с Кумико. Ние двамата с нея трябва да разговаряме и да вземем някакво решение. Ти нямаш нищо общо с това.
	Нобору Ватая отмести встрани недокоснатата чаша изстуден чай.
	— Тук сме, за да ти съобщим за какво става въпрос — рече той. — Помолих госпожица Кано да ме придружи, защото реших, че е по-добре да има и трети човек. Не знам кой е другият мъж, не знам и къде е Кумико. Тя е пълнолетна. Може да постъпва, както сметне за добре. Но дори и да знаех къде е, със сигурност нямаше да ти кажа. Тя не ти се е обадила, защото не иска да разговаря с теб.
	— Но с теб очевидно е поискала да разговаря. Какво ти е казала? Доколкото усещам, вие двамата не сте много близки.
	— Е, ако вие двамата бяхте чак толкова близки, защо е спала с друг? — подметка Нобору Ватая.
	Малта Кано се прокашля тихо. Нобору Ватая продължи:
	— Кумико ми каза, че има връзка с друг. Сподели, че искала да приключи с това положение веднъж завинаги. Посъветвах я да се разведе. Тя отговори, че щяла да помисли.
	— Само това ли? — попитах аз.
	— А какво друго?
	— Нещо не разбирам — отвърнах аз. — Не мога да повярвам, че Кумико ще се съветва с теб за такива важни неща. Ти си последният човек, до когото ще се допитва в подобен случай. Или ще го обмисли сама, или ще разговаря с мен. Сигурно ти е казала още нещо. Щом е настояла да говорите на четири очи, значи е имало и още нещо.
	Нобору Ватая си позволи да се подсмихне едва забележимо — тънка студена усмивка като нова луна, увиснала в предизгревното небе.
	— Ето на това му се казва да не искаш да повярваш на истината — подметна той тихо, но достатъчно силно, за да го чуя.
	— Да, не искам да повярвам на истината — повторих, сякаш за да усетя израза.
	— Сигурен съм, че разбираш за какво ти говоря — рече шуреят ми. — Жена ти спи с друг. Напуска те. А после ти се опитваш да прехвърлиш вината от болната глава на здравата. Никога не съм чувал по-голяма глупост. Виж какво, не съм дошъл тук, защото ми е много приятно. Бях длъжен. За мен това е загуба на време. Все едно го хвърлям на вятъра.
	След като той млъкна, над масата се спусна тежко мълчание.
	— Знаеш ли историята за маймуните от лайняния остров? — попитах го аз.
	Той поклати глава, без да проявява признаци на любопитство.
	— За пръв път чувам.
	— Някъде много, много далеч има един лайнян остров. Остров без име. Остров, който не заслужава да е с име. Лайнян остров с лайнян вид. На този лайнян остров растат палми, които също са с лайнян вид. И лайняните палми раждат кокосови орехи, които миришат на лайна. Лайняните маймуни живеят по дърветата и обичат кокосовите орехи с лайняна воня — ядат ги и след това изсират най-гадните лайна на света. Лайната падат на земята и се трупат на лайнян тор, а лайняните палми, които растат от лайняния тор, стават още по-лайняни. Това е безкраен кръговрат. — Изпих каквото беше останало от кафето. — Докато седях тук и те гледах — продължих аз, — внезапно си спомних за лайняния остров. Ето това се опитвам да ти кажа: някаква лайняност, някакъв гнилоч, някакъв мрак сам си се множи в кръговрат, който сам захранва. И след като прескочи някаква точка, човек вече не може да го спре — дори и да иска.
	Върху лицето на Нобору Ватая не се четеше нищо. Усмивката му беше угаснала, но не се забелязваше дори сянка на раздразнение. Единственото, което виждах, беше тънка бръчка между веждите, и не успях да си спомня дали съм я забелязвал и преди.
	— Схващаш ли какво имам предвид, господин Ватая? — попитах аз. — Знам много добре що за човек си. Говориш ми за боклук и бръмбари. И си въобразяваш, че можеш да ме смажеш когато си поискаш. Но нещата не са толкова прости. За теб с твоите ценности може и да не съм нищо повече от боклук и бръмбари. Но аз не съм чак толкова глупав, колкото си мислиш. Знам какво точно се крие зад зализаната ти маска за пред телевизията. Знам тайната ти. Кумико я знае, аз също я знам: и двамата знаем какво има отдолу. Стига да поискам, мога да кажа на всички. Мога да извадя тайната на бял свят. Вероятно ще ми отнеме време, но съм в състояние да го направя. Може и да съм никой, но поне не съм чувал с пясък. Жив, дишащ човек съм. Ако някой ме удари, му отвръщам със същото. Постарай се да го запомниш.
	Нобору Ватая продължи да ме гледа с безизразното си лице, лице като скален къс, понесъл се из пространството. Онова, което му казах, си бе почти чист блъф. Не знаех тайната на Нобору Ватая. Не беше трудно да се досетя, че у него има нещо силно извратено. Но нямаше как да разбера със сигурност какво е то. Ала думите ми явно го бяха жегнали. Виждах по лицето му как са му подействали. Нобору Ватая не ми отговори, както винаги отговаряше на противниците си в телевизионните дебати: не се присмя на думите ми, не се опита да ме надприказва или да ме обори. Продължи да седи, без да казва нищо, по лицето му не трепваше и мускулче.
	После с лицето му започна да става нещо много чудновато. Малко по малко то взе да почервенява. Това стана по възможно най-странния начин. Някои места пламнаха до мораво, други само порозовяха, а останалото, кой знае защо, пребледня. Това извика в съзнанието ми представа за есенна гора с размазани цветове, където широколистни и иглолистни дървета растат в хаотична разбърканост.
	Накрая, без да изрича и дума, Нобору Ватая се изправи, взе си слънчевите очила и си ги сложи. Лицето му още беше на размазани петна. Те вече изглеждаха така, сякаш нямаше да се махнат никога. Малта Кано продължи да седи напълно неподвижно на стола, без да казва нищо. Аз пък демонстрирах пълно безразличие. Нобору Ватая понечи да ми каже нещо, но в крайна сметка се отказа. Отдалечи от масата и се сля с множеството.

	* * *

	Известно време, след като Нобору Ватая си тръгна, ние с Малта Кано не си казахме нищо. Чувствах се изтощен. Сервитьорът дойде и ми предложи още кафе, но аз отказах. Малта Кано вдигна от масата червената шапка, погледа я няколко минути, после я остави на стола до себе си.
	Усетих в устата си горчив вкус. Опитах се да го премахна, като отпих от водата, но тя не помогна.
	След някое време Малта Кано каза:
	— Трябва да намираме отдушник на чувствата си. В противен случай потокът може да се превърне в застояла вода вътре в нас. Сигурна съм, че сега, след като казахте каквото имахте да казвате, се чувствате по-добре.
	— Малко по-добре — потвърдих аз. — Но това не реши нищо. Не изведе нещата към никакъв край.
	— Господин Ватая не ви е симпатичен, нали, господин Окада?
	— Всеки път, когато го видя, усещам вътре в себе си някаква невероятна празнота. Всички предмети в помещението ми се струват празни. Кухи. Не бих могъл да ви обясня защо се получава така. Заради това усещане накрая казвам и върша неща, които не са ми присъщи. И после се чувствам ужасно. Ще бъда най-щастлив, ако не видя никога вече този човек.
	Малта Кано поклати глава.
	— За съжаление ще се наложи да срещате и занапред господин Ватая. Няма как да го избегнете.
	Вероятно беше права. Не можех толкова лесно да го премахна от живота си.
	Вдигнах чашата и пак отпих от водата. Откъде ли се беше взел този ужасен вкус?
	— Има само едно, което бих искал да ви попитам — рекох аз. — На чия страна сте? На страната на Нобору Ватая или на моята?
	Малта Кано се облакъти на масата и долепи длани пред лицето си.
	— На ничия — отговори тя. — В този случай няма страни. Те просто не съществуват. Това, господин Окада, не е от нещата, които имат връх и дъно, ляво и дясно, предна и задна част.
	— Звучи ми като дзен — отбелязах аз. — Интересен е като философска система, но не върши работа, ако искаш да обясниш нещо.
	Малта Кано кимна. Сега бе раздалечила на около осем сантиметра дланите, които бе притискала пред лицето си, и ги държеше леко под ъгъл, така че сочеха към мен. Бяха малки, с красива форма.
	— Знам, че това, което ви казвам, не ви звучи смислено. И не ви виня, че се сърдите. Но дори и да ви кажа сега нещо, то няма да ви помогне. Всъщност само ще усложни нещата. Длъжен сте да победите със собствени сили. С двете си ръце.
	— По първобитния начин — усмихнах се аз. — Ако те ударят, удряш и ти.
	— Точно така — съгласи се Малта Кано.
	После внимателно, сякаш прибира вещите на човек, който току-що е починал, взе дамската си чанта и си сложи червената мушамена шапка. С тази шапка на главата ми създаде странно осезаемото усещане, че току-що е приключил определен период от време.

	* * *

	След като Малта Кано си тръгна, продължих да седя, без да мисля за нищо конкретно. Нямах представа къде да отида и какво да направя, след като стана. Но не можех, разбира се, да седя там вечно. Когато минаха двайсет минути, платих сметката на тримата и си тръгнах от кафенето. Никой от другите двама не си беше платил.


>>	4.
>>	Загубената божествена благодат
#	Проститутка на ума

	Като се прибрах, намерих в пощенската кутия дебело писмо. Беше от лейтенант Мамия. Името и адресът ми бяха написани върху плика по същия калиграфски начин, както и преди. Преоблякох се, измих си лицето и отидох в кухнята, където изпих две чаши студена вода. След като успях да си поема дъх, отворих писмото.
	Лейтенант Мамия беше изписал с мастило десетина тънки листа за писма. Прехвърлих ги набързо и ги върнах в плика. Бях много уморен, не ми се четеше такова дълго писмо, точно сега бях разсеян. Докато плъзгах поглед по написаните с писалка йероглифи, те ми заприличаха на рояк странни сини насекоми. Освен това в съзнанието ми още отекваше приглушено гласът на Нобору Ватая.
	Излегнах се на канапето и дълго лежах със затворени очи — не мислех за нищо. Чувствах се така, че ми беше трудно да мисля за каквото и да било. За да не мисля за едно, бе достатъчно да мисля за много неща, да помисля за нещо и да си го махна от главата.
	Беше пет часът следобед, когато накрая реших да прочета писмото на лейтенант Мамия. Седнах на верандата, облегнал гръб на колоната, и извадих листовете от плика.
	Цялата първа страница беше запълнена с дежурни фрази: дълги-предълги поздравления, благодарности, че съм го поканил в дома си, искрени извинения, че ме е отегчил с безкрайните си истории. Лейтенант Мамия определено беше човек, който разбираше от обноски. Беше оцелял от време, когато добрите обноски са били важна част от всекидневието. Прочетох набързо любезностите и обърнах втората страница.
C>
	„Много ви моля да ме извините, че отделих толкова място на такива несъществени въпроси (така започваше тя). Съзнавам прекрасно, че писмото, което ви пиша толкова дръзко днес, само ще ви обремени с нежелани подробности, но имам една-единствена цел: да ви уведомя, че събитията, за които ви разказах по време на срещата ни, не са нито моя измислица, нито съмнителни старчески спомени и съдържат пълната и неизопачена истина и в най-малките подробности. Както знаете, войната е приключила много отдавна и с годините паметта неминуемо отслабва. Спомените и мислите остаряват точно като хората. Но някои мисли не подлежат на остаряване, някои спомени не подлежат на избледняване.
	Досега на никого не бях разказвал тези неща, господин Окада. На повечето хора разказите ми ще прозвучат като невероятна небивалица. Почти всички отхвърлят нещата, които не разбират, като нелепи и незаслужаващи да се мисли за тях. И на мен самия ми се иска историята ми да не е нищо повече от невероятна измислица. През всичките тези години съм живял с плахата надежда, че случилото се е само сън или заблуда. Опитвал съм се да си втълпя, че това не е било никога. Но всеки път, когато съм се мъчил да изтласкам спомените в мрака, те са се връщали при мен още по-силни и ярки. Те са като ракови клетки, пуснали са корени в съзнанието ми, разяждат плътта ми.
	Дори сега си припомням с ужасяваща яснота и най-дребната подробност и имам усещането, че се връщам към събития, които са станали вчера. Виждам формата на облаците по небето. Усещам сухия вятър, който навява в лицето ми песъчинки. В сравнение с това по-скоро ми изглеждат заблуда на ръба между съня и действителността събитията, разиграли се по-късно в живота ми.
	Самата същност на живота ми — онова, за което мога да кажа, че навремето наистина ми е принадлежало, — се вледени или може би се изпепели там, в степите на Външна Монголия, където чак до хоризонта нищо не се изпречва пред очите ти. След това в онази ожесточена битка със съветското танково подразделение, което ни нападна през границата, загубих ръката си, в лагера в Сибир изживях невъобразими ужаси, бях репатриран и трийсет години преподавах в провинциална гимназия география и история, оттогава живея сам и обработвам земята. Но всички тези последвали месеци и години ми се струват заблуда. Сякаш не ги е имало. Паметта ми прескача само за миг тази куха шупла от време и ме пренася в пущинака на Хулунбуир.
	Според мен онова, което ми отне живота, което го превърна в празна обвивка, беше светлината, която видях на дъното на кладенеца: ослепителната слънчева светлина, която за десетина-двайсет секунди проникваше чак до дъното на кладенеца. Блясваше изневиделица и угасваше точно толкова внезапно. Ала в онзи мигновен прилив на светлина видях нещо — видях нещо, което не зърнах никога повече в живота си. И след като го видях, вече не бях същият човек.
	Какво се случи там, долу? Какво означаваше то? Дори сега, след повече от четирийсет години, не мога да отговоря със сигурност на тези въпроси. Ето защо нещата, които ще кажа, са само предположение, плахо обяснение, което съм си дал, без да се осланям на логиката. Въпреки това съм убеден, че моето обяснение е най-близо до истината за всичко, което изживях.
	Войниците от армията на Външна Монголия ме бяха хвърлили в дълбок тъмен кладенец насред степта, кракът и рамото ми бяха счупени, нямах нито вода, нито храна, просто чаках да умра. Преди това бях видял как дерат жив човек. При тези особени обстоятелства съзнанието ми според мен достигна такава плътна съсредоточеност, че когато яркият лъч светлина блесна за няколко секунди, аз успях да проникна в нещо, което може да се нарече самата сърцевина на съзнанието. При всички положения видях там нещо. Представете си само: всичко около мен е окъпано в светлина. Аз съм точно в центъра на заслепяващите лъчи. Очите ми не виждат нищо. Просто съм обгърнат от светлина. И започва да се появява нещо. Нещо. Нещо, в което има живот. Подобно на сянката по време на слънчево затъмнение, то изниква, черно в светлината. Ала аз не мога да различа формата му. То се опитва да дойде при мен, опитва се да ми вдъхне нещо като върховна благодат. Аз го чакам с трепет. После обаче то не стига до мен или защото се е отказало, или защото не му е стигнало време. Миг преди да добие очертания, то се разтваря, разтапя се отново в светлината. После и самата светлина помръква. Времето, през което озарява дъното на кладенеца, е изтекло.
	Това се случва два поредни дни. Едно и също. Нещо започва да добива очертания в бликналата светлина, сетне, преди да се е откроило, угасва. Там долу, в кладенеца, ме мъчеха глад и жажда, мъчеха ме неописуемо. В крайна сметка обаче не беше толкова важно. Там долу, на дъното на кладенеца, всъщност ме мъчеше това, че не мога да видя ясно нещото в светлината: гладът, че не мога да видя онова, което искам да видя, жаждата, че не мога да узная онова, което искам да знам. Стига да можех да го видя ясно, нямах нищо против и да умра още там. Наистина се чувствах така. Бях готов да жертвам всичко, само и само да видя докрай очертанията му.
	Накрая обаче то беше грабнато, беше ми отнето завинаги. Благодатта свърши още преди да ми бъде дадена. Както вече казах, животът ми, след като излязох от онази дупка в земята, не беше нищо освен куха, празна обвивка. Затова, когато точно преди края на войната съветската армия нахлу в Манджурия, отидох доброволец на фронта. И в лагера в Сибир се стремях да се озова във възможно най-трудните обстоятелства. Но каквото и да правех, не можех да умра. Точно както ефрейтор Хонда беше предсказал онази нощ, ми беше писано да се върна в Япония и да живея изумително дълго. Помня колко щастлив се почувствах, когато го чух за пръв път. Но както се оказа, това е било проклятие. Не че не бях готов да умра, просто не можех. Ефрейтор Хонда се оказа прав и за друго: по-добре да не бях узнавал.
	Когато загубих откровението и благодатта, загубих и живота си. Живите неща, които навремето бях усещал в себе си и които по една или друга причина представляваха ценност за мен, вече бяха мъртви. Не беше останало нищо. В онази ослепителна светлина те бяха изпепелени. Топлината, която излъчи откровението, благодатта, изгори самата същност на живота, който ме правеше такъв, какъвто съм.
	Аз, естествено, нямах сили да й устоя. Затова не ме е страх от смъртта. Ако не друго, физическата смърт ще бъде за мен своеобразно спасение. Тя ще ме отърве веднъж завинаги от този безнадежден затвор, от болката да бъда това, което съм сега.
	Отново ви обремених с прекалено дълъг разказ. Моля за извинение. Но искам да ви предам, господин Окада, следното: в един определен момент във времето загубих живота си и живях без него през последните четирийсетина години. Като човек, озовал се в такова положение, стигнах до извода, че животът е много по-ограничен, отколкото си мислят онези, които са се озовали във водовъртежа му. Светлината блясва в човешкия живот само за най-кратък миг, вероятно за броени секунди. Ако тази светлина помръкне, без да си успял да доловиш откровението, което тя съдържа, втори шанс няма. Вероятно ще ти се наложи да изживееш остатъка от живота си в безнадеждните дълбини на самотата и съжалението. В този сумрачен свят вече не се стремиш към нищо и не очакваш нищо. Носиш в себе си само изсъхналия труп на онова, което е трябвало да бъде.
	При всички положения съм признателен за възможността да ви срещна, господин Окада, и да ви разкажа историята си. Не мога да знам дали тя ще ви бъде от полза. Но след като ви я разказах, усещам, че съм постигнал нещо като избавление. Колкото и крехко и илюзорно да е то, за мен е ценно като избавление. Когато си спомня, че именно господин Хонда ме насочи към него, неизбежно усещам в това нишките на съдбата. Много ви моля, господин Окада, не забравяйте, че тук има един човек, който ви пожелава от все сърце щастлив живот през идните години.“
C$
	Прочетох внимателно писмото още веднъж и го върнах в плика.
	Разказът на лейтенант Мамия докосна сърцето ми по странен начин, на ума ми обаче донесе само смътни далечни образи. Лейтенант Мамия беше човек, на когото можех да вярвам и когото приемах, приемах и като факт нещата, които ми бе разказал като факти. Точно в този момент обаче самата представа за факти и истина не бе в състояние да ме убеди. Онова, което ме трогна най-силно в писмото, бе усещането за безизходица, изпълващо думите на лейтенанта: безизходицата да не си в състояние някога да опишеш и да обясниш задоволително каквото и да било.
	Отидох в кухнята да пийна вода. После тръгнах безцелно из къщата. В спалнята седнах на леглото и загледах роклите на Кумико, накачени в гардероба. И се замислих: какъв е бил дотук смисълът на живота ми? Разбрах за какво ми бе говорил Нобору Ватая. В началото посрещнах думите му с гняв, но ща не ща, трябваше да призная, че е прав. „Женен си за сестра ми вече шест години и какво постигна през цялото това време? Нищо, нали? — ми беше заявил той. — Единственото, което направи за тези шест години, бе да напуснеш работа и да съсипеш живота на Кумико. Сега си безработен и нямаш планове за бъдещето. В тая твоя глава няма нищо освен боклук и бръмбари.“ Нямах друг избор, освен да призная, че е прав. Обективно погледнато, през тези шест години не бях направил нищо смислено, а онова, което ми беше в главата, наистина си приличаше на боклук и бръмбари. Бях кръгла нула. Точно както беше казал Нобору Ватая.
	Но наистина ли бях съсипал живота на Кумико? Гледах дълго роклите, полите и блузите й в гардероба. Това бяха сенките, които тя беше оставила след себе си. Лишени от притежателката си, тези сенки можеха само да висят безжизнено там. Отидох в банята и извадих шишенцето „Кристиан Диор“, което някой беше подарил на Кумико. Отворих го и го помирисах. Миризмата беше същата, както зад ушите на жена ми сутринта, когато тя бе излязла от нас. Излях бавно цялото съдържание в мивката. Докато течността се стичаше в канала, замириса силно на цветя (чието име се опитах, но не успях да се сетя) и това пробуди с жестока сила спомените. И насред тази остра миризма аз си измих лицето и зъбите. После реших да отида при Мая Казахара.

	* * *

	Както винаги застанах на уличката зад къщата на Мияваки и зачаках Мая да се появи, този път обаче нея я нямаше. Облегнах се на оградата, лапнах един лимонов бонбон, погледах каменната птица и се замислих за писмото на лейтенант Мамия. След някое време обаче започна да се мръква. Чаках към половин час и се предадох. Мая Казахара вероятно беше отишла някъде.
	Върнах се по уличката зад нашата къща и се прекачих през зида. Заварих къщата потънала в притихналия здрач на лятната вечер. А вътре беше Крита Кано. За миг ми се стори, че халюцинирам, че сънувам. Но не, това беше продължение на действителността. Из въздуха още се носеше едва доловима следа от парфюма, който бях излял. Крита Кано седеше на канапето, беше положила ръце върху коленете си. Приближих се, тя обаче не се и помръдна, сякаш самото време беше спряло вътре в нея. Запалих осветлението и седнах на фотьойла срещу жената.
	— Беше отключено — обясни накрая тя. — Влязох вътре.
	— Няма проблем — уверих я аз. — Обикновено не заключвам, ако излизам някъде.
	Крита Кано беше с бяла дантелена блуза и морава пола на волани, носеше големи обици. На лявата й китка имаше две големи еднакви гривни. При вида им се стъписах. Бяха същите като гривните, с които я бях видял в съня си. Прическата и гримът й бяха обичайните за нея. Както винаги лакът държеше косата й в безупречен вид, сякаш Крита Кано идваше направо от фризьор.
	— Няма много време — рече тя. — Трябва веднага да се прибирам. Но исках на всяка цена да поговоря с вас, господин Окада. Ако не се лъжа, днес сте се срещали със сестра ми и с господин Ватая.
	— Разбира се. Не че малката ни сбирка беше от най-забавните.
	— Искате ли да ме попитате нещо, което да е свързано с това? — рече жената.
	Какви ли не хора идваха при мен с какви ли не въпроси.
	— Бих искал да знам повече за Нобору Ватая — отвърнах аз. — Все ми се струва, че съм длъжен да знам повече за него.
	Тя кимна.
	— И аз бих искала да знам повече за господин Ватая. Сестра ми, мисля, вече ви е казала, че навремето, отдавна, той ме оскверни. Днес нямам време да се впускам в подробности, но в бъдеще ще го направя. При всички положения става въпрос за нещо, което ми беше причинено против моята воля. Беше уредено да имам отношения с него. Затова той не ме изнасили в обичайния смисъл на думата. Но наистина ме оскверни и това в много отношения ме промени като човек. Накрая успях все пак да се съвзема от преживяното. Всъщност то дори ми даде сили (с помощта на Малта Кано, естествено) да се изкача на съвсем ново, по-високо равнище. Каквито и да са крайните резултати обаче, навремето Нобору Ватая ме изнасили и ме оскверни против моята воля. Онова, което ми причини, беше лошо… и опасно. Можех да изгубя завинаги себе си. Разбирате ли какво искам да ви кажа?
	Не разбирах.
	— И с вас, господин Окада, съм имала, естествено, отношения, но това бе направено по правилния начин, с благородна цел. То не ме оскверни.
	Няколко секунди я гледах право в лицето, все едно виждах стена с размазани цветни петна.
	— Имали сте отношения с мен ли?
	— Да — потвърди Крита Кано. — Първия път беше само с уста, но втория имахме отношения. И двата пъти в една и съща стая. Помните, разбира се, нали? Първия път разполагахме със съвсем малко време, трябваше да бързаме. Втория път времето беше повече.
	Беше ми невъзможно да й отговоря.
	— Втория път бях облечена в роклята на жена ви. Онази, синята. И носех на лявата ръка ето такива гривни. Нали?
	Крита Кано протегна към мен лявата си китка с двете гривни на нея. Аз кимнах. После тя каза:
	— В живота не сме имали, разбира се, никакви отношения. Когато свършихте, го направихте не вътре в мен физически, а в съзнанието си. Разбирате ли? Това бе измислено съзнание. И все пак ние двамата имаме общото съзнание, че сме влезли в някакви отношения.
	— Какъв е смисълът да се прави подобно нещо?
	— Смисълът е да получим познание — отговори Крита Кано. — По-голямо… и по-дълбоко познание.
	Въздъхнах тежко. Беше налудничаво. Но тя описваше сцената от съня ми невероятно точно. Прокарах пръст по устните си, загледан в двете гривни на лявата й китка.
	— Вероятно не съм от най-схватливите — рекох аз сухо, — но наистина не мога да твърдя, че съм разбрал нещо от онова, което ми казвате.
	— Във втория сън, докато аз имах отношения с вас, мястото ми беше заето от друга жена. Нали? Нямам представа коя е. Но тази случка вероятно е трябвало да ви подскаже нещо, господин Окада. Точно това исках да ви обясня.
	Не казах нищо.
	— Не бива да се чувствате виновен, че сте имали отношения с мен — натърти Крита Кано. — Сам разбирате, господин Окада, аз съм проститутка. Преди бях проститутка на плътта, сега съм проститутка на ума. Нещата минават през мен.
	В този миг тя стана от канапето и коленичи пред мен, като ме стисна за ръката. Дланите й бяха нежни, топли, съвсем малки.
	— Много ви моля, господин Окада, прегърнете ме.
	Изправихме се и аз я притиснах до себе си. Да си призная, нямах представа дали да го правя. Но не ми се струваше грешка да прегръщам точно в този миг, на това място Крита Кано. Не можех да го обясня, ала точно така го почувствах. Обвих ръце около тънкото й тяло, сякаш взимам първия си урок по бални танци. Крита Кано беше дребна жена. Главата й ми стигаше до брадичката. Тя беше притиснала гърди до стомаха ми. Бузата й беше на гърдите ми. Плачеше безмълвно. Усещах през тениската топлите й сълзи. Погледнах надолу и видях, че косата й със съвършена прическа потрепва. Имах усещането, че сънувам добре направен сън. Но не беше сън.
	След като стояхме, без да мърдаме, много дълго в това положение. Крита Кано се дръпна от мен, сякаш внезапно си е спомнила нещо. Дръпна се и ме погледна.
	— Благодаря ви много, господин Окада — каза тя. — Сега ще си тръгвам.
	Уж бе плакала неудържимо, а гримът й си беше непокътнат. Усещането за реалност странно отсъстваше.
	— Пак ли ще дойдете някога в сънищата ми? — попитах аз.
	— Не знам — отговори жената и поклати леко глава. — Дори аз не мога да ви кажа. Но много ви моля, вярвайте ми. Каквото и да се случи, ви моля да не се плашите от мен и да се отпуснете. Ще ми обещаете ли, господин Окада?
	Отговорих с кимване.
	После Крита Кано си тръгна.
	Нощният мрак бе по-непрогледен от всякога. Тениската ми отпред беше мокра. Стоях буден до зори, сън не ме ловеше. Първо, не ми се спеше, второ, всъщност си ме беше страх да заспя. Имах чувството, че ако се унеса, ще бъда обгърнат от поток подвижни пясъци и те ще ме отнесат в свят, откъдето никога няма да успея да се върна. Седях на канапето до изгрев-слънце — пиех бренди и си мислех за разказа на Крита Кано. Дори след като нощта свърши, жената и миризмата на парфюм „Кристиан Диор“ продължиха да витаят като пленени сенки из къщата.


>>	5.
>>	Изглед от далечни градове
#	Вечният полумесец
#	Стълбата, здраво закрепена

	Точно когато заспивах, иззвъня телефонът. Опитах се да не му обръщам внимание, но той сякаш разчете мислите ми и продължи да си звъни упорито: десет, двайсет пъти, явно нямаше да млъкне никога. Накрая отворих едно око и погледнах часовника. Малко след шест сутринта. Зад прозореца беше ярък светъл ден. Може би се обаждаше Кумико. Станах от леглото, отидох в хола и вдигнах слушалката.
	— Ало — рекох аз, но не последва отговор.
	Явно имаше някой, обаче не казваше нищо. Аз също мълчах. Напрегнах слух и дочух едва доловимия звук на дишане.
	— Кой е? — попитах, но мълчанието в другия край не бе нарушено. — Ако е лицето, което обикновено се обажда, бъдете така любезна, звъннете малко по-късно — казах аз. — Хайде да не говорим за секс преди закуска.
	— Лицето, което обикновено се обажда ли? — тросна се гласът на Мая Казахара. — С кого говориш за секс?
	— С никого — изпелтечих аз.
	— С жената, която снощи прегръщаше ли? С нея ли говориш за секс по телефона?
	— Не, не с нея.
	— Я ми кажи, Господин Птицата с пружината, колко жени се навъртат около теб, ако не броим жена ти.
	— Дълго е за обясняване — отвърнах аз. — А е и шест часът сутринта, не спах добре. Значи снощи си идвала, а?
	— И те видях с нея, прегръщахте се.
	— Това не означава нищо — възразих аз. — Как да се изразя? Беше нещо като малка церемония.
	— Не е нужно да ми се оправдаваш — рече Мая Казахара. — Не съм ти жена. Не ми влиза в работата, но нека ти кажа: според мен здравата си загазил.
	— Може би си права — съгласих се аз.
	— Знам, тежко ти е. Но все ми се струва, че вината си е твоя. Имаш някакъв голям проблем и той привлича като магнит неприятностите. Всяка жена с капчица мозък в главата си ще избяга от теб.
	— Вероятно.
	Мая Казахара помълча. После се окашля и каза:
	— Снощи идва на уличката, нали? Доста дълго стоя зад нас като някакъв начинаещ крадец… Ти какво си мислиш, че не съм те видяла ли?
	— А защо не излезе?
	— На момичетата невинаги им се излиза, Господин Птицата с пружината. Понякога се правят на интересни, казват си — щом тоя чака, нека си чака.
	Изсумтях.
	— Но се почувствах виновна — продължи Мая. — Затова като последната малоумница след това се домъкнах чак до вас.
	— А аз прегръщах жената.
	— Да, ама тя не е ли малко шантава? Кой вече се облича така! И какъв грим само! Съвсем като побъркана. Няма да е зле да иде да се прегледа.
	— Не се притеснявай — уверих я аз, — не е шантава. Хората имат различни вкусове.
	— Е, да. Хората нека си имат каквито си искат вкусове. Но нормалните хора не стигат чак дотам заради единия вкус. Тая сякаш беше излязла от старо списание: с всичко по нея, от главата до петите.
	Не отговорих.
	— Я ми кажи, Господин Птицата с пружината, спа ли с нея?
	Поколебах се за миг и се сопнах:
	— Не, не съм спал.
	— Ама наистина?
	— Наистина. Нямам такива физически отношения с нея.
	— Защо тогава я прегръщаше?
	— Жените се чувстват понякога така… иска им се да бъдат прегръщани.
	— Дори да е така, може да си е опасно — прецени момичето.
	— Вярно е — съгласих се аз.
	— Жената как се казва?
	— Крита Кано.
	Мая Казахара млъкна в своя край на линията.
	— Без майтап? — рече накрая тя.
	— Без майтап. А сестра й се казва Малта Кано.
	— Малта ли?! Това едва ли е истинското й име.
	— Не, не е. Това е професионалният й псевдоним.
	— Те да не са комедийно дуо? Или са свързани по някакъв начин със Средиземно море?
	— Всъщност наистина има някаква връзка със Средиземно море.
	— Сестрата като нормален човек ли се облича?
	— Общо взето, да — отвърнах аз. — Поне дрехите й са по-нормални, отколкото на Крита. Само че все ходи с червена мушамена шапка.
	— Сигурно и тя не е съвсем наред. Защо се събираш с такива откачалки?
	— Е, това вече наистина е дълго за обясняване. Ако някога нещата се уредят, може и да ти кажа. Но хайде да не е сега. В главата ми е пълна бъркотия. А в живота ми — още по-голяма бъркотия.
	— Да, разбира се — съгласи се момичето с нотка на съмнение в гласа. — Значи жена ти още не си е дошла, нали?
	— Не, не си е дошла.
	— Знаеш ли, Господин Птицата с пружината, голям човек си. Защо от време на време не си използваш главата? Ами ако жена ти все пак си беше дошла снощи, щеше да те види как се прегръщаш с оная. И какво щеше да правиш тогава?
	— Така си е, можеше да стане и това.
	— И ако сега се беше обадила тя, а не аз, и ти беше започнал да й говориш за телефонен секс, какво щеше да си помисли, а?
	— Права си — рекох аз.
	— Казах ти, имаш някакъв проблем — въздъхна Мая.
	— Така е, имам проблем.
	— Престани да се съгласяваш с всичко, което кажа! И да си признаваш грешките, това няма да реши нищо. Грешките са си грешки, независимо дали ги признаваш.
	— Така си е — рекох аз.
	И си беше така.
	— Вече не се издържа! — възкликна Мая Казахара. — Но както и да е, я ми кажи за какво ме търсеше снощи? Дойде до нас за нещо, нали?
	— А, това ли? Вече е все едно.
	— Все едно ли?
	— Да. В крайна сметка… все едно.
	— С други думи, щом онази те прегръща, вече нямаш нужда от мен.
	— Не, нищо подобно. Просто ми се стори, че…
	Тук вече Мая Казахара ми затвори. Страхотно. Мая Казахара, Малта Кано, Крита Кано, жената от телефона и Кумико. Момичето беше право: напоследък около мен имаше прекалено много жени. И всяка със своя си непонятен проблем.
	Аз обаче бях прекалено уморен, за да мисля. А като се събудех, трябваше да направя нещо.
	Отново си легнах и съм заспал.

	* * *

	Когато се събудих, извадих от шкафа раницата, която държахме в случай на земетресение и на други бедствия, налагащи евакуация. Вътре имаше бутилка за вода, бисквити, електрическо фенерче и запалка. Вървяха в комплект и Кумико ги беше купила, когато дойдохме да живеем в тази къща, в случай че стане голямо земетресение. Но бутилката за вода беше празна, бисквитите се бяха разкашкали, а батериите на фенерчето бяха изтощени. Напълних бутилката с вода, хвърлих бисквитите и сложих нови батерии във фенерчето. После отидох до близката железария и купих от въжените стълби, каквито се ползват в случай на пожар. Замислих се какво ли още ми трябва, но не се сетих — освен лимонови бонбони. Обиколих къщата, угасих осветлението и затворих прозорците. Заключих вратата, после обаче ми дойде на ум друго. Ами ако някой дойде, докато ме няма? Кумико можеше да се прибере. Освен това вътре нямаше нищо за крадене. Оставих на кухненската маса бележка: „Излизам за малко. Ще се върна. Т.“
	Запитах се как ли ще се почувства Кумико, ако намери такава бележка. Как ще я приеме? Смачках я и написах нова: „Наложи се да изляза за малко по важна работа. Връщам се скоро. Изчакай ме, ако обичаш. Т.“
	Бях с памучен панталон и поло с къс ръкав; с раницата в ръка слязох от верандата в двора. Бях заобиколен от безпогрешните знаци на лятото — на истинското лято, безусловно, без задръжки. Блясъкът на слънцето, мирисът на лекия ветрец, синевата на небето, формата на облаците, жуженето на цикадите: всичко възвестяваше, че лятото наистина е дошло. Метнах раницата на гръб, прекачих се през зида и скочих долу на уличката.
	Навремето като малък бях избягал от къщи в точно такава красива лятна утрин. Не помня какво бе довело до решението да се махна. Вероятно съм бил сърдит на майка си и баща си. Тръгнах си от нас с раница на гърба и с всички пари, които бях спестил, в джоба. Казах на майка ми, че излизам с приятели, и я накарах да ми приготви обяд в кутия. Около къщата ни имаше хубави хълмове и децата често ходеха да се катерят по тях без надзора на възрастните. Веднага щом излязох от къщи, се качих на автобуса, който си избрах, и отидох с него до последната спирка. За мен това бе непознат далечен град. Там се прехвърлих на друг автобус и отидох в друг непознат и далечен — още по-далечен — град. Не знаех дори името му. Слязох от автобуса и тръгнах да се разхождам безцелно по улиците. В този град нямаше нищо забележително: беше малко по-оживен от квартала, където живеех, и малко по-запуснат. В него имаше улица с магазини от двете страни, железопътна гара, където спираше мотрисата, и няколко фабрички. През града течеше поток и точно срещу него имаше киносалон. От афиша отпред разбрах, че дават уестърн. По пладне седнах на една пейка в парка и си изядох обяда. Останах в града до късния следобед и когато слънцето започна да се снишава, сърцето ми се сви. Това е последната възможност да се прибереш, си казах. Щом се мръкне съвсем, няма да можеш да си тръгнеш оттук. Прибрах се със същите автобуси, с които бях отишъл. Бях си у дома преди седем и никой и не забеляза, че съм бягал. Майка ми и баща ми мислеха, че съм бил по хълмовете заедно с другите деца.
	Съвсем бях забравил за тази случка. Но в мига, в който възнамерявах да се прехвърля с раницата през зида, отново изпитах същото чувство — неописуемата самота, която усетих, когато бях самичък сред непознати улици, непознати хора и непознати къщи и гледах как следобедното слънце малко по малко се снишава. После се сетих за Кумико: за Кумико, която беше изчезнала някъде само с дамската си чанта и с полата и блузата от химическото чистене. Тя беше пропуснала последната възможност да се прибере. И сега вероятно е самичка в някой непознат далечен град. Заболя ме, като си го помислих.
	Всъщност не, тя не може да е сама. Вероятно е с мъж. Само така имаше някаква логика.
	Престанах да мисля за Кумико.

	* * *

	Тръгнах по уличката.
	Тревата вече нямаше зелената жизненост от времето на пролетните дъждове, а беше в обичайния си посърнал летен вид. Докато вървях, сред стръкчетата подскачаха скакалци. Видях и жабче. Тук беше светът на тези малки твари, а аз не бях нищо повече от натрапник, дошъл да наруши установения ред.
	Като стигнах до празната къща на Мияваки, отворих портичката и влязох без колебание. Прекосих високите бурени в двора, заобиколих замърсената каменна птица, която продължаваше да се взира в небето, и свърнах отстрани на къщата с надеждата, че Мая Казахара не ме е видяла.
	Първото, което направих, когато стигнах до кладенеца, беше да махна блокчетата, с които беше затиснат капакът, и да сваля единия от двата дървени полукръга. За да се уверя, че и сега на дъното няма вода, метнах вътре камъче. И този път се чу сух приглушен звук. Нямаше вода. Оставих раницата, извадих въжената стълба и завързах единия й край за дънера на близкото дърво. Дръпнах я с все сила, за да се уверя, че е захваната здраво. Тук трябваше да внимавам много. Ако стълбата случайно се разхлабеше или се развържеше, вероятно нямаше да изляза никога отново горе.
	Както държах в ръце навитите въжета, започнах да спускам дългата стълба в кладенеца. Тя се размота до края, а аз още не бях усетил да е опряла дъното. Не можеше да е къса — бях купил най-дългата възможна. Но кладенецът беше дълбок. Светнах с електрическото фенерче право надолу, а не видях дали стълбата е стигнала дъното. Лъчът светлина проникваше само донякъде, после чезнеше в мрака.
	Седнах на ръба на стената около кладенеца и нададох ухо. Из дърветата пищяха няколко цикади, сякаш се състезаваха кой е с най-силен глас и най-силно цвърчи. Птици обаче не чух. Донякъде с умиление си спомних за птицата с пружината. Може би не е искала да се надпява с цикадите и е отлетяла, за да избяга от тях.
	Извърнах ръце нагоре към слънцето. Те в миг се стоплиха, сякаш светлината попи в кожата, проникна в линиите и браздите на дланите ми. Тя властваше над всичко тук. Всичко наоколо, окъпано в нея, излъчваше блестящ летен цвят. Дори такива неосезаеми неща като времето и паметта споделяха прелестта на лятната светлина. Лапнах един лимонов бонбон и продължих да седя, докато той не се разтопи в устата ми. После още веднъж дръпнах силно стълбата, за да се убедя, че е прихваната здраво.
	Оказа се, че слизането по гъвкавата въжена стълба вътре в кладенеца е много по-трудно, отколкото съм си представял. Стълбата беше от памучна нишка, усукана с найлон, и безспорно си беше здрава, краката ми обаче не бяха устойчиви. Гумените подметки на маратонките се хлъзгаха всеки път, щом понечех да преместя надолу крака си. Трябваше да се държа толкова здраво за въжето, че дланите ме заболяха. Слизах бавно и предпазливо, стъпало по стъпало. Но колкото и надолу да се спусках, дъно нямаше и нямаше. Сякаш слизах цяла вечност. Припомних си звука на камъчето, ударило се в дъното. Все пак кладенецът имаше дъно! Но слизането по проклетата стълба отнемаше много време.
	След като бях преброил двайсет стъпала, ме обля вълна на ужас. Заля ме внезапно, сякаш ме удари ток, и аз застинах на място. Мускулите ми се вкамениха. От всяка пора по тялото ми рукна пот, краката ми се разтрепериха. Немислимо е да има толкова дълбок кладенец. Насред Токио. Точно зад къщата, където живеех. Затаих дъх и се ослушах, но не чух нищо. Туптенето на сърцето отекваше в ушите ми с такава сила, че престанах да чувам цикадите, които пищяха горе. Поех си дълбоко въздух. Бях на двайсетото стъпало, а не можех нито да продължа да слизам, нито да се кача отново горе. Въздухът в кладенеца беше студен и миришеше на пръст. Тук долу беше отделен свят, откъснат от повърхността, тук слънцето изобщо не напичаше. Погледнах нагоре към отвора на кладенеца, който сега беше съвсем мъничък. Беше пресечен точно на две от половинката на дървения капак, която бях оставил. От долу отворът приличаше на полумесец в нощното небе. „Скоро в продължение на няколко дни ще има непълна луна“, ми беше казала Малта Кано. Беше го предсказала по телефона.
	Страхотно. И когато ми хрумна тази мисъл, усетих как силите напускат донякъде тялото ми. Мускулите ми омекнаха, дъхът ми излезе на плътен облак.
	Напънах се да събера последните си сили и пак заслизах по стълбата. Още малко, казах си. Още съвсем мъничко. Не се притеснявай, има дъно. На двайсет и третото стъпало го стигнах. Кракът ми опря пръстта на дъното на кладенеца.

	* * *

	Първото, което направих в мрака, беше да опипам с върха на маратонката дъното на кладенеца, без да се пускам от стълбата, в случай че там долу има нещо, от което трябва да се дръпна. След като се убедих, че няма вода или нещо със съмнително естество, стъпих на земята. Оставих раницата, отворих ципа и извадих електрическото фенерче. Струята светлина ми даде първата ясна представа за мястото. Пръстта по дъното не беше нито много твърда, нито много мека. И за щастие беше суха. Тук-там имаше камъчета, явно хвърлени от някого. Единственото друго нещо, паднало в кладенеца, беше пакетче от чипс. Осветено от електрическото фенерче, дъното на кладенеца напомняше повърхността на Луната, както преди много време я бях видял по телевизията.
	Цилиндричните стени на кладенеца бяха голи и гладки, тук-там с мъх. Кладенецът беше прав като комин с малкия полумесец светлина при отвора далеч горе. Сега, когато гледах натам, виждах колко дълбок е кладенецът. Пак подръпнах силно въжената стълба. Усетих я в ръцете си здраво закрепена и това ме поуспокои. Докато си е на мястото, можех да се кача горе когато си поискам. След това си поех дълбоко въздух. Ако не се брои едва доловимият дъх на мухъл, ставаше за дишане. Най-много се бях притеснявал за въздуха. По дъното на кладенците той е застоял, а в сухите понякога има отровни газове, които се просмукват от пръстта. Преди доста време бях чел във вестника за човек, който слязъл да копае кладенец и се отровил от метана на дъното.
	Поех си дъх и седнах, облегнах се на стената. Затворих очи и оставих тялото си да свикне с мястото. Добре де, казах си: ето ме на дъното на кладенец.


>>	6.
>>	Завещани имоти
#	Изследване върху медузите
#	Нещо като чувство на отчуждение

	Седях в мрака. Високо горе като знак за нещо се носеше съвършеният полумесец светлина, очертан от капака на кладенеца. Но светлината горе не достигаше до дъното.
	С времето очите ми посвикнаха с мрака. Съвсем доскоро едвам различавах очертанията на дланта си, и то само ако я сложех пред лицето си. И други неща наоколо започнаха бавно да изникват като уплашени зверчета, които по възможно най-предпазливия начин се престрашават да се доближат. Но колкото и да свикнаха очите ми с мрака, той не престана да бъде мрак. Върху каквото и да се опитах да се съсредоточа, то губеше формата си и нечуто се шмугваше в мрака наоколо. Може би това тук можеше да се нарече „блед мрак“, но колкото и блед да беше, пак имаше някаква особена гъстота, която в някакъв смисъл съдържаше мрак с по-дълбоко значение, отколкото непрогледният мрак. В него се виждаше нещо. Същевременно не се виждаше нищо.
	Тук, в този мрак с неговото странно значение спомените ми започнаха да придобиват сила, каквато не бяха имали никога преди. Откъслечните образи, които те пораждаха вътре в мен, бяха тайнствено ярки до най-малката подробност, до степен да усещам, че мога да ги хвана с ръка. Затворих очи и си припомних как преди осем години се бях запознал с Кумико.

	* * *

	Това стана в чакалнята за посетители в университетската болница в квартал Канда. По онова време се налагаше да ходя там почти всеки ден при богат клиент, който правеше завещание за имотите си. Кумико пък идваше всеки ден между лекциите, за да се грижи за майка си, която лежеше в болницата с язва на дванайсетопръстника. Ходеше с дънки или къса пола и пуловер, връзваше косата си на опашка. Понякога се появяваше с връхна дреха, понякога не, в зависимост от ранноноемврийското време. Носеше чанта на рамо, в която винаги имаше някакви книги, явно учебници, както и нещо като скицник.
	Още първия ден следобед, когато отидох в болницата, Кумико беше там — седеше, кръстосала крака с ниски обувки, и се беше зачела в книга. Седнах срещу нея, през пет минути си гледах часовника, за да видя дали е станало време за срещата с клиента, която по причини, останали неизвестни за мен, бе изместена с час и половина. Кумико не вдигна нито веднъж очи от книгата. Имаше много красиви крака. Докато я гледах, се поободрих. Усетих се, че ми е интересно как ли се чувства момиче с такова мило (или поне изключително интелигентно) лице и такива страхотни крака.
	След като се засичахме в чакалнята няколко пъти, двамата с Кумико започнахме да си говорим, колкото да минава времето, да си разменяме списания, които вече сме прочели, и да ядем плодове от кошницата, донесена от някого за майка й.
	Още от началото си допаднахме. Изпитвахме не силното импулсивно чувство, което от първата среща удря двама души като електрически ток, а нещо по-спокойно и нежно — приличахме на две светлинки, които се носят заедно из необхватния мрак и неусетно се приближават все повече една към друга. Когато срещите ни зачестиха, имах усещането не че се виждам с нов човек, а че съм се натъкнал случайно на скъп стар приятел.
	Не след дълго вече не ми стигаха откъслечните разговори, които водехме между другото в болницата. Все ми се искаше да се срещна с Кумико някъде другаде, където наистина да поговорим поне веднъж на спокойствие. Накрая един ден реших да я поканя на среща.
	— Според мен и на двамата ще ни се отрази добре, ако променим обстановката — казах аз. — Хайде да се махнем оттук и да отидем някъде, където няма пациенти и клиенти.
	Кумико помисли малко и отговори:
	— В аквариума?
	И така, първата ни среща беше в аквариума. Онази неделна сутрин Кумико донесе на майка си чисти дрехи, срещнахме се в чакалнята на болницата. Беше топъл ясен ден и тя беше облечена в права бяла рокля и светлосиня жилетка. Винаги съм се изумявал колко добре се облича — още тогава. Дори и да бе с най-обикновената дреха, беше достатъчно да запретне ръкава или да вдигне яката, за да я превърне в нещо невероятно. Умееше го. Виждах, че се грижи за облеклото си с внимание, граничещо с любов. Когато бяхме заедно и вървях до нея, се улавях, че гледам възхитен дрехите й. По блузите й никога не е имало и една-едничка гънка. Плисетата й падаха съвършено. Всичко бяло, което тя обличаше, сякаш бе току-що купено. Обувките й никога не бяха с изядени токове или прах по тях. Докато я гледах как се облича, си представях как блузите и пуловерите й са старателно сгънати и наредени в чекмеджетата, а полите и роклите й висят в найлонови пликове в гардероба (след като се оженихме, установих, че е точно така).
	Прекарахме онзи първи следобед в аквариума в зоологическата градина в Уено. Времето беше много хубаво и аз си помислих, че сигурно ще ни бъде по-забавно да се разходим из самата зоологическа градина; докато пътувахме с влака за Уено, го намекнах на Кумико, тя обаче явно беше решила да отиде в аквариума. Щом така искаше, аз нямах нищо против. В аквариума имаше изложение на медузи и ние тръгнахме да ги разглеждаме от единия до другия край. Бяха събрани от всички кътчета на света. Плуваха, потрепервайки, в аквариумите. Имаше какви ли не, като се почне от малки пухчета колкото върха на пръста и се стигне до чудовища с диаметър един метър. За неделен ден аквариумът бе сравнително неоживен. Всъщност си беше почти празен. В такъв хубав ден всички предпочитаха слоновете и жирафите пред медузите.
	Макар и да не казах на Кумико, ненавиждах медузи. Навремето, като малък, ме бяха опарили веднъж, докато се къпех в океана. Друг път навлязох много навътре и се натъкнах на цяла колония. Докато се усетя, бях обкръжен. Никога няма да забравя слузестия им студен допир. Насред този въртоп от медузи ме обзе невероятен ужас, сякаш бях придърпан в бездънен мрак. Кой знае защо, те не ме опариха, но в паниката се нагълтах с океанска вода. Ето защо предпочитах, ако е възможно, да пропусна изложението на медузи и да отида да разгледам някакви обикновени риби, например риба тон или писия.
	Кумико обаче беше възхитена. Спираше пред всеки аквариум, надвесваше се над перилата и застиваше на едно място, сякаш забравила, че времето минава.
	— Погледни, погледни — току възкликваше тя. — Никога не съм знаела, че има такава яркорозова медуза. Виж колко красиво плува. Полюшват се и обикалят всички океани по света. Не са ли прекрасни?
	— Да, разбира се.
	Но колкото повече се насилвах да разглеждам заедно с нея медузите, толкова по-силна тежест усещах в гърдите си. Още преди да забележа, престанах да й отговарям и се заех отново и отново да броя монетите в джоба си или да си бърша устата с носната кърпа. Искаше ми се час по-скоро да стигнем последната медуза, но те сякаш нямаха край. Многообразието от медузи, които плуват из световните океани, беше огромно. Издържах половин час, ала от напрежението главата ми се превърна в пихтия. Когато накрая вече не издържах да стоя при перилата, оставих Кумико сама и се свлякох на близката пейка. Кумико дойде при мен очевидно много разтревожена и ме попита дали ми е зле. Признах си чистосърдечно, че от вида на медузите ми се вие свят.
	Тя се взря в очите ми с угрижен вид.
	— Наистина — възкликна Кумико. — Личи ти по очите. Не са на фокус. Невероятно… само защото гледаш медузи!
	Хвана ме за ръката и от мрачния усоен аквариум ме изведе на слънце.
	След като седях десетина минути в съседния парк и си поемах дълбоко въздух, успях да си възвърна обичайното душевно равновесие. Силното есенно слънце озаряваше всичко наоколо с приятната си светлина, а сухите като кост листа на дърветата също шумоляха тихо от ветреца.
	— Добре ли си? — попита Кумико след няколко минути. — Бива ли такова нещо! Щом ненавиждаш толкова много медузите, трябваше да ми кажеш веднага, вместо да чакаш да ти прилошее.
	Небето беше високо и безоблачно, вятърът бе приятен, хората, дошли да прекарат неделята в парка, изглеждаха щастливи. Слабичко красиво момиче разхождаше едро дългокосместо куче. Някакъв старец с бомбе наглеждаше внучката си на люлката. Много двойки седяха по пейките като нас. Някъде в далечината някой се учеше да свири на саксофон.
	— А ти защо харесваш толкова много медузите? — попитах аз.
	— Не знам. Сигурно защото са ужасно красиви — отвърна Кумико. — Но докато ги наблюдавах, ми хрумна нещо. Онова, което виждаме пред себе си, е съвсем малка част от света. Свикваме да мислим: ето това е светът. Всъщност обаче не е така. Истинският свят е много по-тъмен и дълбок и в по-голямата си част е обитаван от медузи и подобни твари. Ние просто забравяме това. Не си ли съгласен? Две трети от повърхността на планетата е океан, а с невъоръжено око ние виждаме само повърхността, обвивката. Почти не знаем какво има отдолу.
	След това се разхождахме дълго. В пет часа Кумико каза, че трябва да се върне в болницата, и аз я изпратих дотам.
	— Благодаря ти за прекрасния ден — каза ми тя, преди да се разделим.
	В усмивката й имаше някакво нежно сияние, което дотогава не бях забелязвал. Когато го видях, разбрах, че този ден съм успял да се доближа малко до нея — безспорно благодарение на медузите.

	* * *

	Ние с Кумико продължихме да се срещаме. Майка й беше изписана без усложнения от болницата, на мен вече не ми се налагаше да отскачам дотам за завещанието на клиента, но веднъж в седмицата двамата с Кумико ходехме на кино, на концерт или да се разхождаме. С всяка нова среща се сближавахме все повече. На мен ми беше приятно да бъда с нея и ако случайно се докоснехме, усещах трепет в гърдите. Често установявах, че наближи ли краят на седмицата, не ми се работи. Бях сигурен, че Кумико ме харесва. Защо иначе ще се среща с мен в края на всяка седмица?
	Въпреки това не бързах да задълбочавам връзката си с нея. Долавях у Кумико някаква несигурност. Не можех да определя каква точно, но от време на време тя избиваше в думите и постъпките й. Случваше се да я попитам нещо и преди тя да ми отговори, си поемаше дъх, колебаеше се за момент, аз обаче долавях тази стотна от мига като сянка.
	Дойде зимата, после и Нова година. Продължавахме да се виждаме всяка седмица. Никога не попитах Кумико за онова, а и тя не казваше нито дума. Срещахме се, отивахме някъде, хапвахме и си говорехме за обикновени неща.
	Веднъж аз попитах:
	— Сигурно си имаш приятел, нали?
	Тя ме погледна и отговори с въпрос.
	— Защо реши така?
	— Просто имам такова чувство — обясних аз.
	Вървяхме през пустите зимни градини на императорския парк „Шинджуку“.
	— Какво чувство?
	— Не знам. Че искаш да ми кажеш нещо. Кажи го.
	Лицето й трепна леко, почти недоловимо. Може и да се поколеба, но отвърна твърдо.
	— Благодаря ти, че попита — рече Кумико, — не, няма нищо, за което да искам да говорим.
	— Не ми отговори обаче на въпроса.
	— Дали си имам приятел ли?
	— Да.
	Кумико спря. После си свали ръкавиците и ги прибра в джоба на якето си. Хвана ме за ръката. Дланта й беше топла и мека. Стиснах ръката й и ми се стори, че дъхът й става по-накъсан и по-бял.
	— Можем ли сега да отидем у вас? — попита Кумико.
	— Разбира се — отвърнах стъписан. — Но жилището ми не е нищо особено.
	По онова време живеех в Асагая, в гарсониера с тясна кухничка и тоалетна с душ колкото телефонна кабина. Беше на втория етаж и гледаше на юг, към открития склад на някаква строителна фирма. Южното изложение беше единственото хубаво нещо. В потока слънчева светлина двамата с Кумико седяхме дълго един до друг.
	Онзи ден се любих за пръв път с нея. Бях сигурен, че тя иска точно това. В известен смисъл именно Кумико ме съблазни. Не че е направила или е казала нещо кой знае колко прелъстително. Но когато обгърнах с ръце голото й тяло, бях сигурен, че е възнамерявала да се случи точно това. Тялото й беше податливо, изобщо не се съпротивляваше.
	Кумико се любеше за пръв път. Дълго след това не каза нищо. Опитах се няколко пъти да я заговоря, ала тя не ми отговаряше. Взе си душ, облече се и отново седна на слънце. Нямах представа какво да й кажа. Просто отидох при нея в петното слънчева светлина и продължих да мълча. Двамата се местехме с движението на слънцето. Когато се свечери, Кумико каза, че си тръгва. Изпратих я до тях.
	— Сигурна ли си, че не искаш да ми кажеш нищо? — попитах я отново във влака.
	Тя поклати глава.
	— Все едно — прошепна.
	Никога повече не заговорих за това. В края на краищата Кумико сама, по своя воля бе решила да спи с мен и ако вътре в себе си таеше нещо, което не бе в състояние да ми каже, то вероятно щеше да се разсее с времето.
	След това продължихме да се срещаме всяка седмица, понякога отивахме у нас и се любехме. Докато се прегръщахме и се докосвахме, тя постепенно започна да говори повече за себе си, за нещата, които е изживяла, за мислите и чувствата, които тези неща са породили. А аз започнах да разбирам света така, както го виждаше Кумико. Все по-често усещах и че мога да разговарям с нея за света такъв, какъвто го виждах аз. С времето я обикнах дълбоко, а тя ми каза, че не искала да се разделя с мен никога. Изчакахме да завърши колежа и се оженихме.
	Бяхме щастливи в брака си и нямахме проблеми, за които си заслужава да се говори. Въпреки това от време на време не можех да не доловя у Кумико нещо, до което нямах достъп. Насред най-обикновения или най-разгорещения разговор тя най-неочаквано потъваше в мълчание. Това ставаше изневиделица, без причина (поне аз не виждах причина). Все едно вървиш по път и внезапно падаш в ров. Мълчанията на Кумико никога не се проточваха много дълго, но после още доста време тя сякаш витаеше другаде.
	Първия път, когато я обладах, долових странно колебание. На нея й беше за пръв път, тя би трябвало да чувства болка и наистина тялото й беше сковано от болката, която очевидно изпитваше, но това не бе единствената причина за колебанието, което сякаш долових. Беше нещо като прозрение за отдалеченост, за разстояние, макар и да не знам как точно да го нарека. Бях обзет от причудливата мисъл, че тялото, което държа в ръцете си, не е на жената, която допреди няколко мига бе лежала до мен и с която си бяхме говорили задушевно; че без да забележа, е било натиснато някакво копче и се е появила плътта на някой друг. Докато държах Кумико в обятията си, продължавах да я галя по тесния гладък гръб. Докосването до него ми действаше едва ли не хипнотично, но той сякаш беше някъде много далеч от мен. Можех да се закълна, че през цялото време, докато я притискам в обятията си, Кумико е някъде другаде, а тялото, което държа, временно я е заменило. Вероятно точно заради това доста време не можах да свърша, макар че бях силно възбуден.
	Усетих го само първия път, когато се любихме. След това чувствах Кумико много по-близо до мен, тя откликваше много по-чувствено. Внуших си, че първоначалното чувство на отчужденост е било породено от това, че на нея й е било за пръв път.

	* * *

	Докато ровех из спомените си, от време на време се пресягах към въжената стълба до стената и я подръпвах, за да се уверя, че не се е разхлабила. Очевидно не можех да се отърся от притеснението, че всеки момент тя ще се свлече долу. Всеки път, щом си помислех за това долу в мрака, ме обливаше страх. Всъщност чувах как бие собственото ми сърце. След като проверих доста пъти — може би двайсетина-трийсет, започнах да си възвръщам донякъде спокойствието. В края на краищата бях завързал добре стълбата за дървото. Тя не можеше да се разхлаби от само себе си.
	Погледнах си часовника. Светещите стрелки показваха точно три без малко. Три следобед. Извърнах очи нагоре. Полумесецът от светлина още блещукаше. Повърхността на земята бе окъпана в ослепителна лятна светлина. Представих си поток, който проблясва на слънчевата светлина, и зелени листа, потрепващи от вятъра. Светлината горе бе заляла всичко, а тук, долу, съществуваше мрак. Само се спускаш по въжена стълба малко под земята, и навлизаш в такъв наситен мрак.
	Подръпнах още веднъж стълбата, за да съм сигурен, че е захваната здраво. После облегнах глава върху стената и затворих очи. Накрая сънят надделя като постепенно прииждащ прилив.


>>	7.
>>	Спомени и разговор за бременността
#	Емпирично изследване върху болката

	Когато се събудих, отворът на кладенеца във вид на полумесец бе оцветен в наситеносиньото на вечерта. Стрелките на часовника показваха седем и половина. Седем и половина вечерта. Което означаваше, че съм спал тук, долу, четири часа и половина.
	Въздухът на дъното на кладенеца беше много студен. Когато се спуснах, вероятно съм бил прекалено напрегнат, за да мисля за температурата. А сега кожата ми реагираше на студа. Разтърках голите си ръце, за да ги постопля, и си дадох сметка, че е трябвало да сложа в раницата нещо, което да облека върху тениската. И през ум не ми беше минало, че температурата на дъното на кладенеца може да е различна от температурата горе.
	Сега бях обгърнат от мрак, който вече беше непрогледен. Колкото и да напрягах очи, не виждах нищо. Не можех да кажа къде е собствената ми ръка. Намерих опипом стълбата и я подръпнах. Пак си беше здраво закрепена горе. От движението на ръката ми мракът като че ли се размести, но може би само ми се е сторило.
	Беше ми изключително странно, че не виждам със собствените си очи собственото си тяло, макар и да знаех, че то е някъде тук. Докато стоях и не помръдвах в мрака, бях все по-малко убеден, че наистина съществувам. За да преодолея това усещане, от време на време се прокашлях или прокарвах длан по лицето си. Така слухът ми удостоверяваше съществуването на гласа, ръката удостоверяваше съществуването на лицето, а лицето — съществуването на ръката.
	Въпреки тези усилия тялото ми започна да губи малко по малко от плътността и тежестта си подобно на пясък, постепенно отмиван от течаща вода. Имах чувството, че вътре в мен бушува безсловесен ожесточен двубой, схватка, в която съзнанието ми бавно влачи тялото към новите си територии. Мракът нарушаваше равновесието между двете сили. Хрумна ми, че тялото ми не е нищо друго освен временна обвивка, подготвена за съзнанието ми от подредбата на знаците, познати като хромозоми. Ако тези знаци бъдеха пренаредени, щях да се озова в съвсем различно тяло. „Проститутка на ума“, се беше нарекла Крита Кано. Вече не ми беше трудно да приема израза. Да, беше възможно да се съвкупяваме в съзнанието си, а аз да свърша в действителността. В наистина непрогледен мрак са възможни всякакви странни неща.
	Тръснах глава и се опитах да върна съзнанието си обратно в тялото.
	Притиснах в мрака пръстите на едната си ръка до пръстите на другата: палец до палец, показалец до показалец. Пръстите на дясната ръка удостовериха съществуването на пръстите на лявата ръка, а пръстите на лявата ръка удостовериха съществуването на пръстите на дясната ръка. Сетне няколко пъти си поех дълбоко и бавно въздух. Хайде, стига си мислил за съзнанието. Мисли за действителността. Мисли за истинския свят. За света на тялото. Нали за това си тук. За да мислиш за истинския свят. Бях решил, че най-добрият начин да мисля за действителността е да се махна възможно най-далеч от нея: да отида на място като дъното на кладенец например. „Когато трябва да се снишиш, намери най-дълбокия кладенец и слез на дъното“, ми беше казал господин Хонда. Облегнах се на стената и бавно поемах в дробовете си от въздуха с дъх на мухъл.

	* * *

	Не правихме сватба. Нямахме финансовата възможност, а и двамата не искахме да взимаме пари от родителите си. За нас бе много по-важно да заживеем заедно от това да вдигаме сватба. Рано една неделна сутрин отидохме в гражданското, събудихме със звънеца дежурния и му връчихме формуляра за женитба. По-късно отидохме на скъп френски ресторант, какъвто обикновено не можехме да си позволим и двамата, и поръчахме бутилка вино и обилна вечеря. Това ни стигаше.
	Когато се оженихме, всъщност нямахме никакви спестявания (преди да умре, майка ми беше оставила малко пари, но аз бях решил да не ги пипам освен в краен случай), нито покъщнина, за която да си заслужава да се говори. Нямахме и бъдеще, за което да си заслужава да се говори. Аз работех без разрешително за адвокатска практика в юридическа кантора и всъщност не се надявах на нищо, Кумико пък работеше при дребен, никому неизвестен издател. Стига да бе поискала, след като се дипломира, можеше чрез баща си да намери далеч по-хубаво място, но тя не желаеше да го моли за нищо и сама си уреди работа. Бяхме доволни, че се справяме и без да ни се месят.
	Не ни беше лесно да градим от нулата. Като единствено дете аз си бях склонен към усамотение. Когато се опитвах да постигна нещо сериозно, обичах да го правя сам. Струваше ми се голяма загуба на сили и на време да се съобразявам с другите и да им обяснявам — за мен бе много по-лесно мълчаливо да си свърша сам работата. Колкото до Кумико, след като бе загубила сестра си, тя бе затворила сърцето си за другите в семейството и всъщност беше израсла сама. Никога не ходеше за съвет при тях. В това отношение двамата си приличахме много.
	Малко по малко се учехме да отдаваме телата и умовете си на новопоявилото се същество, наречено „наш дом“. Учехме се да мислим заедно за едно или друго. Стремяхме се да се справяме заедно с неща, случили се на единия от нас, така, сякаш те се отнасят и за двамата. Понякога се получаваше, друг път — не. Но на нас ни беше приятно това ново свежо изживяване: пробите и грешките. А дори и да се скарахме жестоко, бе достатъчно да се прегърнем, за да го забравим.

	* * *

	На третата година от брака ни Кумико забременя. За нас — поне за мен — това бе тежък удар, защото бяхме изключително предпазливи. Вероятно се беше случило в миг на нехайство: не че можехме да посочим в кой точно миг е станало, но друго обяснение нямаше. При всички положения просто не можехме да си позволим да гледаме дете. Кумико тъкмо бе започнала да се утвърждава в издателството и искаше да си запази работата. Малка фирма като нейната просто не предвиждаше такива луксове като отпуск по майчинство. Ако някоя жена искаше да има дете, не й оставаше друго, освен да напусне. В случай че Кумико го направеше, щеше да се наложи поне известно време да караме само на моята заплата, но всъщност това си беше невъзможно.
	— Според мен този път се налага да пропуснем — каза ми Кумико безизразно в деня, когато лекарят й съобщи новината.
	Вероятно беше права. Откъдето и да го погледнеш, това бе най-разумният извод. Бяхме млади и напълно неподготвени да ставаме родители. И двамата се нуждаехме от време за себе си. Трябваше да си уредим живота, това сега бе най-важното. В бъдеще щяхме да разполагаме с предостатъчно възможности да създаваме деца.

	* * *

	Всъщност обаче аз не исках Кумико да прави аборт. Навремето, във втори курс, едно момиче забременя от мен — запознах се с него на мястото, където работех от време на време. Беше добро дете, една година по-малко от мен, и се разбирахме чудесно. Харесвахме се, разбира се, но в никакъв случай не гледахме сериозно един на друг, а и беше изключено връзката ни да стане сериозна. Бяхме просто двама самотни младежи, на които им се искаше някой да ги прегърне.
	Нямаше никакво съмнение как момичето е забременяло. Винаги използвах презерватив, но един ден бях забравил да купя. Бяха ми свършили. Когато казах на момичето, то се поколеба няколко секунди и възкликна:
	— Е, нищо, мисля, че днес не е опасно.
	Беше достатъчен и един-единствен път.
	Направо не можех да повярвам, че момиче е забременяло от мен, знаех обаче, че единственият изход е абортът. Събрах парите и придружих приятелката си до клиниката. Качихме се на мотрисата, за да отидем в градче в префектура Чиба, където някаква нейна позната я беше свързала с един лекар. Слязохме на гара, за която изобщо не бях чувал, и видях хиляди малки къщи, всичките еднакви, сякаш са вадени от калъп, накацали близко една до друга и заели чак докъдето поглед стига полегатите хълмове. Тези огромни нови квартали бяха направени през последните няколко години, за да подслонят по-младите служители във фирми, на които не им беше по джоба да живеят в Токио. Самата гара беше съвсем нова и точно срещу нея се бяха разпрострели огромни, пълни с вода оризища — по-големи не бях виждал. Навсякъде по улиците се виждаха обяви на агенции за недвижими имоти.
	Чакалнята на клиниката беше препълнена с млади жени с огромни кореми, повечето явно бяха омъжени от четири-пет години и накрая се бяха решили да направят деца в домовете си на изплащане в предградията. Единственият млад мъж там бях аз. Всички бременни се извърнаха с изострено любопитство към мен — нямаше и следа от добронамереност. От пръв поглед си личеше, че съм студент и съм допуснал приятелката ми случайно да забременее от мен, затова съм я довел да прави аборт.
	След аборта ние с момичето се качихме на влака за Токио. Беше късен следобед и вагоните бяха почти празни. Извиних се на приятелката си. Казах, че заради небрежността си съм я забъркал в тези неприятности.
	— Не го взимай толкова присърце — отвърна тя. — Ако не друго, поне ме придружи до клиниката и плати аборта.
	Скоро престанахме да се виждаме и аз не знам какво е станало с нея, но много дълго след аборта… и дори след като се разделихме, в мен продължиха да бушуват чувства. Сетех ли се за онзи ден, в съзнанието ми изникваха бременните, с които чакалнята беше претъпкана, и неприязнените им погледи. И си казвах, че не е трябвало да допускам девойката да забременее.
	Докато се прибирахме с влака, тя ми описа най-подробно колко лесно е минал абортът, за да ме успокои — тя да успокои мен.
	— Не е чак толкова страшно, колкото си мислиш — подхвана момичето. — Трае кратко и не боли. Само се събличаш и лягаш. Е, малко неприятно е, но лекарят се случи симпатяга, сестрите също. Дръпнаха ми едно конско как оттук нататък трябвало да внимавам повече. Стига си се терзал. И аз имам вина. Не биваше да ти казвам, че не е опасно. Нали така? Хайде, усмихни се.
	Но през дългия път към малкия град в Чиба, а после и на връщане аз усещах, че съм станал друг човек. Усещах промяната дори след като изпратих момичето и се прибрах в стаята си, където легнах и се втренчих в тавана. Бях нов „Аз“ и никога нямаше да съм предишният. Променяше ме съзнанието, че вече не съм невинен. Това не бяха някакви угризения, че съм извършил зло, не беше гузна съвест. Знаех, че съм допуснал ужасна грешка, но не се самонаказвах за нея. Това беше физически факт, пред който трябваше да се изправя хладнокръвно и логично, и дума не можеше да става да се наказвам за него.

	* * *

	Първото, което изникна в съзнанието ми, щом научих, че Кумико е бременна, беше сценката с бременните, изпълнили чакалнята в клиниката. Или по-скоро особената миризма, която сякаш се носеше във въздуха там. Нямах представа каква е тази миризма и дали изобщо е било миризма на нещо. По-скоро е било нещо като миризма. Когато сестрата извика името на момичето, то стана бавно от твърдия пластмасов стол и се насочи право към вратата. Точно преди да тръгне, ме погледна с нещо като усмивка, по-точно каквото бе останало от усмивката му.
	Знаех, че е нереалистично да имаме дете с Кумико, но не исках и тя да прави аборт. Когато й го казах, тя отвърна:
	— Вече сме го обсъждали. Ако сега родя, с работата ми е свършено, а ти ще трябва да си намериш по-добре платена работа, за да издържаш мен и детето. Няма да имаме пари за нищо друго. Няма да можем да правим нищо от нещата, които обичаме. Оттук нататък възможностите ни ще бъдат стеснени, съвсем оскъдни. Съгласен ли си?
	— Да — потвърдих аз. — Мисля, че съм съгласен.
	— Наистина ли?
	— Ако реша, сигурно ще намеря работа, например при вуйчо ми, той търси хора. Смята да открива ново заведение, но не може да намери управител, на когото да го повери. Сигурен съм, че при него ще печеля много повече, отколкото сега. Е, не е юридическа кантора, но какво от това? И сега не съм луд по работата си.
	— Значи ще станеш управител на ресторант, така ли?
	— Защо да не опитам? В краен случай разполагам с малкото пари, които ми остави майка. Няма да умрем от глад.
	Кумико замълча и замислена, дълго не каза нищо, отстрани около очите й се бяха образували бръчици. Понякога на лицето й се появяваха такива изражения, които аз харесвах.
	— Това означава ли, че искаш дете? — попита тя.
	— Не знам — признах си аз. — Знам, че си бременна, но и през ум не ми е минавало, че мога да стана баща. И наистина не знам как животът ни ще се промени, ако родиш. Ти си обичаш работата и ми се струва грешка да ти я отнемам. От една страна, според мен ние двамата имаме нужда да прекарваме повече време заедно, но мисля, че детето ще разшири света ни. Не знам кое е правилно. Просто не ми се иска да правиш аборт. Затова не мога да ти дам никакви гаранции. Не съм сто процента сигурен за нищо, че разполагам и с изумителни решения. Но не искам да правиш аборт.
	Кумико се замисли, като от време на време прокарваше ръка по корема си.
	— Я ми кажи — поде тя. — Защо според теб съм забременяла? Хрумва ли ти нещо?
	Поклатих глава.
	— Не. Винаги съм внимавал. Исках да избегна точно такива неприятности. Нямам представа как е станало.
	— А не мислиш ли, че може да имам връзка? Хрумвало ли ти е някога?
	— Никога.
	— Защо?
	— Не знам. Не твърдя, че имам шесто чувство, но поне в това съм сигурен.
	Седяхме на масата в кухнята и пиехме вино. Беше късно и много тихо. Кумико присви очи и се взря в последната глътка вино на дъното на чашата. Почти не пиеше, само понякога, ако не можеше да заспи, пийваше чаша вино. Винаги й помагаше. А аз пиех, колкото да й правя компания. Не притежавахме такива изискани неща като вински чаши. Пиехме от малки халби, които бяхме получили безплатно от магазина за спиртни напитки в квартала.
	— А имала ли си връзка? — попитах аз, внезапно притеснен.
	Кумико се усмихна и поклати глава.
	— Не ставай за смях. Знаеш, че не бих го направила. Само ти го посочих като теоретична възможност. — Послс стана угрижена и се подпря на лакти върху масата. — Но понякога нещата ми се замъгляват. Не мога да кажа кое е истина и кое — не… кое се е случило наистина и кое — не… Но само понякога.
	— Сега едно от тези понякога ли е?
	— Нещо такова. Случвало ли ти се е?
	Позамислих се.
	— Не, не се сещам за конкретен пример — отговорих аз.
	— Как да се изразя? Съществува нещо като пропаст между онова, което мисля за истинско, и нещата, които наистина са истински. Имам чувството, че някъде вътре в мен има нещо такова, нещо малко… нещо като крадец в къщата, който се е скрил в килера… от време на време се появява и обърква реда и логиката, които съм въвела. Точно както магнит може да обърка работата на уред.
	— Нещо малко ли? Крадец? — възкликнах аз. — Ау, много неясно.
	— Неясно е. Наистина — каза Кумико, после изпи каквото беше останало от виното.
	Гледах я известно време.
	— И ти смяташ, че има връзка между това малко нещо вътре в теб и бременността ти?
	Тя поклати глава.
	— Не, не казвам, че двете неща са свързани или не са свързани. Просто понякога не съм сигурна за последователността. Това се опитвам да ти обясня.
	В думите й имаше все по-силни нотки на нетърпение. Беше дошло време да сложим край на разговора. Минаваше един след полунощ. Пресегнах се през масата и хванах Кумико за ръката.
	— Знаеш ли — рече тя, — иска ми се да ме оставиш да реша сама. Съзнавам, че е голям проблем и за двамата. Наистина. Но ми се иска да ме оставиш аз да реша. Гадно ми е, че не мога да ти обясня какво мисля и чувствам.
	— Като цяло смятам, че ти имаш правото да решиш — натъртих аз, — и уважавам това право.
	— Според мен остава месец, месец и нещо да взема решение. Огледахме нещата отвсякъде и сега съм наясно с мнението ти. Затова ме остави да помисля. Нека известно време не го обсъждаме.

	* * *

	Бях в Хокайдо, когато Кумико направи аборта. Юридическата кантора никога не пращаше момчетата за всичко в командировка извън града, онзи път обаче всички бяха заети и се оказа, че именно аз трябва да замина на север. Трябваше да занеса куфарче, пълно с документи, да дам на съответните хора просто обяснение, да взема техните документи и веднага да се прибера. Документите бяха важни, не можеха да ги пуснат по пощата или да ги поверят на куриер. Нямаше места в самолетите за Токио, затова се налагаше да пренощувам в хотел за бизнесмени в Сапоро. Същия ден Кумико отишла сама да направи аборт. След десет часа ми звънна в хотела и каза:
	— Днес следобед направих аборта. Извинявай, че не те предупредих, но изведнъж се появи свободен час и реших, че е най-добре сама да взема решение и да го направя, докато теб те няма.
	— Не се притеснявай — отговорих й аз. — Щом си сметнала, че така е най-добре.
	— Искам да ти кажа и други неща, но още не мога. Според мен се налага да ти кажа нещо.
	— Можем да поговорим, когато се върна.
	След този разговор си облякох якето и тръгнах да се разхождам безцелно по улиците на Сапоро. Още беше началото на март и от двете страни на пътищата имаше високи купчини сняг. Беше почти болезнено студено, дъхът излизаше на бели валма, които в миг изчезваха. Хората бяха облечени с дебели якета и палта, носеха ръкавици и шалове, омотани до брадичката, и пристъпваха много внимателно по заледените тротоари. Напред-назад се стрелкаха таксита със зимни гуми с шипове, които тракаха по пътя. Когато вече не издържах на студа, влязох в едно заведение да пийна набързо нещо, сетне пак излязох да се разхождам.
	Вървях много дълго. От време на време прехвърчаше сняг, съвсем рехав, приличаше на спомен, който се топи в далечината. Втората кръчма, която посетих, беше в сутерен. Оказа се много по-голяма, отколкото предполагаше входът. До барплота имаше малка сцена и на нея някакъв слаб очилат мъж свиреше на китара и пееше. Седеше с кръстосани крака на метален стол, беше оставил до него калъфа на китарата.
	Седнах на бара и докато пиех, почти не слушах музиката. Мъжът обясняваше между песните, че ги е писал той. Наближаваше трийсетте, лицето му не се открояваше с нищо, той носеше очила с черни пластмасови рамки. Беше по дънки, високи обуща с връзки и карирана бархетна риза над дънките. Беше ми трудно да определя стила на музиката — нещо като „фолка“ от едно време, но в японската му разновидност. Прости акорди, прости мелодийки, текст, който не привлича с нищо. Не беше от музиката, която ще си пусна.
	При обичайни обстоятелства нямаше да й обърна внимание. Щях да си изпия уискито, да си платя и да си тръгна. Онази вечер обаче бях премръзнал направо до кости и нямах намерение да излизам при никакви обстоятелства навън, докато не се стопля хубаво. Изпих едно чисто уиски и си поръчах второ. Изобщо не си свалих якето и шала. Когато барманът ме попита дали желая нещо за хапване, поръчах кашкавал и изядох само едно парче. Опитвах се да мисля, но главата ми отказваше да работи. Дори не знаех за какво искам да мисля. Приличах на празно помещение. Вътре в мен музиката произвеждаше само сухо кухо ехо.
	Когато мъжът спря да пее, тук-там му изръкопляскаха — нито прекалено разпалено, нито съвсем вяло. В заведението имаше най-много десетина-петнайсет души. Мъжът стана от стола и се поклони. Явно каза нещо забавно, защото неколцина от посетителите се засмяха. Аз повиках бармана и му поръчах трето уиски. След това си свалих най-после якето и шала.
	— Това е краят на концерта за днес — оповести певецът. Сетне поспря и огледа заведението. — Но тази вечер сред вас има и такива, които не харесаха песните ми. За вас имам още нещо. Не го правя постоянно, затова можете да се смятате за късметлии.
	Остави китарата на пода и извади от калъфа само дебела бяла свещ. Запали я с клечка кибрит, капна малко восък върху една чинийка и закрепи свещта. После точно като гръцки философ вдигна чинийката.
	— Бихте ли намалили осветлението, ако обичате?
	Един от работещите в заведението го направи.
	— Нека да е малко по-тъмно, моля ви.
	В помещението стана много по-тъмно и пламъкът на свещта се открояваше. Бях обхванал в шепи чашата с уискито, за да го постопля, и загледах мъжа и неговата свещ.
	— Както знаете — продължи той с тих, но пронизващ глас, — през живота си изпитваме различни видове болка. Телесна болка и сърдечна болка. Знам, през живота си съм усещал каква ли не болка, сигурен съм, че това важи и за вас. Сигурен съм обаче, че в повечето случаи ви е било много трудно да обясните на друг човек истината за тази болка, да я обясните с думи. Хората казват, че разбираш болката само когато я усещаш ти самият. Но дали е така? Според мен не. Ако видим как някой наистина страда пред очите ни, понякога усещаме страданието и болката като свои. Това е силата на състраданието. Ясен ли съм? — той замълча и отново огледа помещението. — Хората пеят песни за други хора, защото им се иска да притежават силата да вдъхват състрадание, да се освободят от тясната черупка на Аза и да споделят с другите своята болка и радост. Това, разбира се, не е лесно. Ето защо тази вечер ще направим нещо като експеримент, за да изпитате по-проста, физическа разновидност на състраданието.
	Всички в заведението бяха притихнали и бяха вперили очи в сцената. Насред тишината мъжът се взря някъде в пространството, сякаш за да вмести в него пауза или да се съсредоточи. После, без да казва и дума, сложи лявата си длан над запалената свещ. Малко по малко я доближаваше до пламъка. Някой от посетителите въздъхна или изстена. Виждаше се как върхът на пламъка прогаря дланта на мъжа. Почти се чуваше как плътта цвърчи. Някаква жена изписка. Всички останали наблюдаваха вцепенени и ужасени. С изкривено лице мъжът понасяше болката. Какво, по дяволите, беше това? Защо той вършеше такава безсмислена глупост? Усетих как устата ми пресъхва. След пет-шест секунди мъжът дръпна дланта си от пламъка и остави чинийката със свещта на пода. После долепи длани.
	— Както видяхте тази вечер, госпожи и господа, болката наистина може да бъде изгаряща — оповести мъжът. Гласът му звучеше точно както преди: тих, спокоен, равномерен. Върху лицето му нямаше и помен от болка. Той всъщност леко се усмихваше. — А вие усещахте болката като своя. Това е силата на състраданието.
	Мъжът раздалечи бавно дланите си. Между тях се появи тънък червен шал, който той разгъна — да го видят всички. Сетне протегна длани към публиката. Нямаше никакви изгаряния. Последва миг мълчание, после хората изразиха с ръкопляскания облекчението си. Осветлението беше включено, напрежението, изпълнило помещението, потъна във врява. Сякаш не се беше случило нищо, мъжът прибра китарата в калъфа, слезе от сцената и изчезна.
	След като платих, попитах момичето на касата дали мъжът пее често тук и дали прави винаги фокуса.
	— Нямам представа — отвърна то. — Доколкото знам, е за пръв път при нас. До днес не съм чувала за него. И никой не каза, че ще прави фокуси. Но беше изумително, нали? Как ли го постига? Обзалагам се, че по телевизията ще обере овациите.
	— Така си е — съгласих се аз. — Наистина създаваше впечатлението, че си гори ръката.
	Върнах се в хотела и веднага щом си легнах, сънят ме застигна, сякаш ме бе причаквал. Докато се унасях, си мислех за Кумико, ала тя ми се струваше много далеч, а вече не можех да се съсредоточа върху нищо. В съзнанието ми като светкавица изникна лицето на мъжа, който си бе прогорил дланта. Май наистина я гореше, казах си аз. После съм заспал.


>>	8.
>>	Коренът на желанието
#	В стая 208
#	Как минах през стената

	Преди зазоряване на дъното на кладенеца ми се присъни сън. Но не беше сън. Беше нещо, което ми се яви като сън.
	Вървях сам. В средата на просторно фоайе имаше голям телевизор и на екрана му се виждаше лицето на Нобору Ватая. Току-що бе започнал речта си. Беше с туиден костюм и риза на райета, носеше тъмносиня вратовръзка. Кръстосал ръце на масата отпред, той говореше на камерата. На стената зад него висеше голяма карта на света. Във фоайето имаше над сто души и всички до последния бяха спрели да правят, каквото правеха, за да го слушат вглъбено. Нобору Ватая щеше да оповести нещо, което да предопредели съдбата на човечеството.
	И аз спрях и се загледах в телевизионния екран. С школуван, но съвсем искрен глас Нобору Ватая се обръщаше към милиони хора, които не виждаше. Това, което не понасях у него и усещах винаги когато бях лице в лице с него, сега бе потулено на някакво невидимо място. Той говореше по неповторимо убедителния си начин: внимателно премислените паузи, кънтежът на гласа, различните мимики на лицето му пораждаха странното усещане, че Нобору Ватая говори истини. От ден на ден той сякаш ставаше все по-обигран оратор. Колкото и да ми беше неприятно, трябваше да му го призная.
	— И така, приятели мои — каза той, — виждате, че всичко е и сложно, и просто. Това е основополагащото правило, на което е подчинен светът. Не бива да го забравяме никога. Неща, които изглеждат сложни — и наистина са сложни, — всъщност са много прости, ако отчетем подбудите. Важно е какво търсим. Подбудите са, така да се каже, коренът на желанието. Важно е да търсим корена. Копайте под сложната повърхност на действителността. Не се отказвайте. После дълбайте още, докато не намерите началото на корена. Ако направите само това — посочи той картата, — накрая всичко ще се изясни. Така е устроен светът. Глупавите все не успяват да се отскубнат от привидната сложност. Лутат се в мрака, търсят изход и умират, без да са разбрали и едно-едничко нещо за устройството на света. Загубили са представа за посоката. Сякаш са насред гора или на дъното на кладенец. А са загубили представа за посоката, защото не разбират основополагащи принципи. Нямат в главите си нищо освен боклук и бръмбари. Не разбират нищо. Нищичко. Не могат да различат началото от края, върха от дъното, север от юг. Затова не могат да се отскубнат от мрака. — Тук Нобору Ватая замълча, за да даде възможност на публиката да осмисли думите му. — Но нека забравим такива хора — продължи той. — Ако някой иска да загуби представа за посоката, най-доброто, което ние с вас можем да сторим, е да не се занимаваме с него. Имаме по-важна работа.
	Колкото повече слушах, толкова повече се вбесявах, докато накрая вече се давех от гняв. Нобору Ватая уж говореше изобщо на света, а всъщност се обръщаше единствено към мен. И явно го правеше от някакви користни подбуди. Ала никой не го разбираше. И точно заради това шуреят ми се възползваше от огромната система на телевизията, за да ми праща тайни послания. Както бях бръкнал в джобовете си, стиснах юмруци, но гневът не ме отпусна. Не можех да го споделя с никого във фоайето и от това се почувствах съвсем самотен.
	Помещението беше пълно с хора, които внимаваха да не пропуснат и една-единствена дума на Нобору Ватая. Тръгнах да прекосявам помещението и се насочих направо към стаите. Там стоеше мъж без лице. Когато се приближих, той ме погледна с безликото си лице. После ми препречи тихо пътя.
	— Сега не може — каза ми мъжът. — Нямате работа тук.
	Но силната безпощадна болка, която ми бе причинил Нобору Ватая, сякаш ми беше дала ускорение. Пресегнах се и изтласках мъжа без лице. Той залитна като сянка и падна.
	— Казвам го за ваше добро — провикна се след мен, а думите му се забиха като шрапнел в гърба ми. — Ако продължите натам, няма да можете да се върнете. Разбрахте ли?
	Не му обърнах внимание и продължих с бърза крачка нататък. Сега не ме беше страх от нищо. Трябваше да разбера. Бях изгубил всякаква представа за посока, но това не можеше да продължава вечно.
	Тръгнах по познат коридор. Предполагах, че мъжът без лице ще ме последва и ще се опита да ме спре, но когато се обърнах, след мен не вървеше никой. От двете страни на дългия криволичещ коридор имаше еднакви врати. Всяка беше с номер, но аз не можех да си спомня в коя точно бях заведен последния път. Бях сигурен, че тогава съм знаел номера, сега обаче опитите ми да си го припомня не се увенчаваха с нищо, а не можех да тръгна да отварям вратите подред.
	Вървях безцелно напред-назад по коридора, докато не срещнах сервитьор от румсървиса, който носеше табла. На нея имаше неотворена бутилка „Къти Сарк“, кофичка за лед и две чаши. Оставих го да ме подмине и тръгнах след него. От време на време лъскавият поднос отразяваше ярко светлината на лампите по тавана. Сервитьорът не се обърна нито веднъж. С устремено вдигната брадичка продължи с ритмична равномерна крачка право напред. От време на време си свирукаше откъслечна мелодия. Беше от увертюрата на „Крадливата сврака“, началото, където се включваха ударните инструменти. Умееше го.
	Коридорът беше дълъг, но докато вървях след сервитьора, не срещнах никого. Накрая мъжът спря пред една врата и почука тихо три пъти. След няколко секунди някой отвори на келнера и той внесе таблата. Залепих се за стената и се скрих зад голяма китайска ваза, после зачаках сервитьорът да излезе. Номерът на стаята беше 208. Ами да! Как така не си го бях спомнил досега?
	Сервитьорът се забави много. Аз си погледнах часовника. В някакъв миг обаче стрелките бяха спрели да се движат. Взрях се в цветята във вазата и долових уханието на всяко цвете. Те сякаш бяха донесени от градината преди няколко мига, толкова съвършени бяха — запазили докрай багрите и миризмата си. Вероятно още не бяха забелязали, че са откъснати от корените. Вътре в една червена роза с дебели месести листца пъплеше мъничко крилато насекомо.
	Минаха пет, може би повече минути, докато келнерът излезе с празни ръце от стаята. Все така вдигнал брадичка, тръгна по същия път, откъдето беше дошъл. Веднага щом зави зад ъгъла, аз отидох при вратата. Затаих дъх и напрегнах слух с очакването да чуя нещо. Но нямаше никакъв звук, никакво усещане, че вътре има човек. Престраших се и почуках. Три пъти. Тихо. Както сервитьора. Но не ми отговори никой. Изчаках няколко секунди и отново почуках три пъти, сега вече по-силно. Отново никакъв отговор.
	След това натиснах дръжката на бравата. Тя поддаде и вратата се отвори нечуто навътре. В началото в помещението цареше непрогледен мрак, но през дебелите пердета по прозорците все пак се процеждаше някаква светлинка. Трябваше да се напрегна, за да видя едва-едва самия прозорец, масата и канапето. Това беше стаята, където се бях съвкупявал с Крита Кано. Всъщност беше апартамент: тук беше холът, а отзад — спалнята. На масата се мержелееха смътните очертания на бутилката „Къти Сарк“, на чашите и кофичката за лед. Когато отворих вратата, кофичката от неръждаема стомана отрази светлината в коридора с остър като бръснач блясък. Влязох в мрака и затворих тихо вратата. Вътре в помещението беше топло, носеше се наситената миризма на цветя. Затаих дъх и се ослушах, без да свалям лявата си ръка от дръжката на вратата, за да я отворя, ако се наложи. Тук някъде трябваше да има човек. Човекът, поръчал от румсървиса уискито, леда и чашите и отворил вратата, за да пусне сервитьора.

	* * *

	— Не включвай осветлението — каза женски глас.
	Дойде откъм спалнята. Познах го веднага. Беше на тайнствената жена, която ми се беше обаждала по телефона. Пуснах дръжката на вратата и тръгнах опипом към гласа. Мракът във вътрешната стая бе по-непрогледен, отколкото в хола. Застанах на прага между двете помещения и се взрях в тъмнината.
	Чух шумолене на чаршафи. В тъмното се размърда черна сянка.
	— Нека остане тъмно — каза женският глас.
	— Не се притеснявай — отвърнах аз. — Няма да паля осветлението.
	Държах се здраво за касата на вратата.
	— Сам ли дойде? — попита жената някак уморено.
	— Разбира се — рекох аз. — Досетих се, че ще те намеря тук. Теб или Крита Кано. Не може да не знаеш къде е Кумико. Всичко започна след първото ти обаждане. Ти отвори кутията на Пандора. Започнаха да се случват какви ли не странни неща, накрая изчезна и Кумико. За това съм тук. Сам. Не знам коя си, но държиш някакъв ключ. Прав ли съм?
	— Крита Кано ли? — попита жената предпазливо. — За пръв път я чувам. И тя ли е тук?
	— Не знам къде е. Но съм я срещал тук повече от веднъж.
	С всеки дъх, който си поемах, усещах острото ухание на цветя. То изпълваше въздуха. Някъде в стаята имаше ваза с цветя. Някъде в същия мрак те дишаха и се поклащаха. В мрака, наситен със силното им ухание, аз престанах да усещам собственото си физическо тяло. Имах чувството, че съм се превърнал в мъничко насекомо. Пъплех сред листата на огромно цвете. Чакаха ме лепкав сок, прашец и нежни власинки. Те имаха нужда от нахлуването и присъствието ми.
	— Знаеш, че първото, което искам, е да разбера коя си — казах на жената. — Твърдиш, че те познавам, опитах се да се сетя, но не успях. Коя си?
	— Коя съм ли? — повтори жената, но без следа от присмех. — Пие ми се. Налей две уискита с лед, може ли? Нали ще пийнеш с мен?
	Върнах се в хола, отворих неначенатата бутилка уиски, сложих в чашите лед и ги напълних. В тъмното ми отне доста време. Занесох чашите в спалнята. Жената ми каза да оставя нейната на нощното шкафче.
	— И седни на фотьойла до леглото.
	Направих каквото ми каза, оставих чашата на шкафчето и както държах втората чаша, седнах на фотьойла малко встрани. Очите ми като че ли бяха посвикнали с мрака. Виждах из него мърдащи сенки. Жената май беше приседнала на леглото. Докато отпиваше от уискито, ледът подрънкваше о` чашата. Аз също отпих.
	Жената мълча дълго. Колкото повече се проточваше мълчанието, толкова по-силна ставаше миризмата на цветя.
	— Наистина ли искаш да знаеш коя съм? — попита жената.
	— За това съм тук — обясних аз, ала гласът ми прозвуча някак притеснено в мрака.
	— Дошъл си специално за да научиш името ми, нали?
	Вместо да отговоря, се прокашлях, но и това отекна странно.
	Жената пак разклати няколко пъти леда в чашата си.
	— Искаш да знаеш как се казвам — рече тя, — но за съжаление не мога да ти кажа името си. Аз те познавам много добре. Ти ме познаваш много добре. Аз обаче не познавам себе си.
	Поклатих глава в мрака.
	— Не разбирам — рекох. — И ми втръсна от главоблъсканици. Имам нужда от нещо конкретно, което мога да пипна. От твърдо установени факти. От нещо, което да използвам като лост, за да отворя вратата. Ето какво искам.
	Жената изтръгна въздишка сякаш от дълбините на тялото си.
	— Сам открий името ми, Тору Окада. Всъщност не, не се налага да го откриваш. Ти вече го знаеш. Единственото, което трябва да направиш, е да си го спомниш. Ако намериш името ми, ще успея да се махна оттук. Дори мога да ти помогна да намериш жена си, да намериш Кумико Окада. Ако искаш да я откриеш, постарай се да разбереш името ми. Ето лоста, който ти трябва. Нямаш време да протакаш. С всеки ден, в който не си открил името ми, Кумико се отдалечава още повече от теб.
	Оставих чашата с уискито на пода.
	— Кажи ми, къде се намира това място? — попитах аз. — Откога си тук? Какво правиш?
	— Налага се да си тръгнеш незабавно — подкани ме жената, сякаш си бе спомнила защо е тук. — Ако той те завари, ще стане неприятно. По-опасен е, отколкото си мислиш. Наистина може да те убие. Според мен е способен и на това.
	— Кой е този „той“?
	Жената не отговори, а аз не знаех какво още да кажа. Чувствах се объркан. В стаята не се помръдваше нищо. Тишината бе глуха, наситена и задушаваща. Главата ми сякаш пламтеше. Сигурно от цветния прашец. Смесени във въздуха, микроскопичните прашинки проникваха в главата ми и възпламеняваха нервите.
	— Кажи ми, Тору Окада — рече жената, гласът й изведнъж бе станал съвсем друг. Променяше се за миг. Сега се беше слял с тежкия спарен въздух в стаята. — Как мислиш, дали някога отново ще поискаш да ме прегръщаш? Да ме обладаеш? Да ме целуваш навсякъде? Знаеш, можеш да правиш с мен всичко, каквото пожелаеш. А аз ще сторя всичко, каквото искаш… всичко… неща, които жена ти… Кумико Окада… няма да направи никога заради теб. Ще ти доставя такова удоволствие, че няма да го забравиш никога. Ако…
	Най-неочаквано на вратата се почука. Рязко и силно, сякаш се забиваше пирон — зловещ звук в тъмнината.
	Жената се пресегна в мрака и ме хвана за ръката.
	— Насам — прошепна тя. — Побързай.
	Сега гласът й вече не звучеше замечтано. Пак се почука: два пъти, със съвсем същата сила. Изведнъж ми хрумна, че не съм заключил.
	— Побързай — повтори жената. — Трябва да се махнеш оттук. Това е единственият начин.
	Тръгнах в мрака накъдето ме затегли жената. Чух как дръжката на вратата се извърта бавно. От звука настръхнах целият. Точно когато светлината от коридора разцепи мрака, ние влязохме в стената. Беше с плътността на огромна маса желатин и аз стиснах зъби да не ми влезе в устата. Внезапно осъзнах: минавам през стената? За да отида от едно място на друго, минавах през стена. Но това сега ми се стори най-естественото нещо на света.
	Усетих как езикът на жената влиза в устата ми. Топъл и мек, той обикаляше и обгръщаше моя език. Тежката миризма на цветя проникна в белите ми дробове. Почувствах долу в слабините си как още малко, и ще се възбудя. Стиснах очи и се преборих с желанието. След миг почувствах върху дясната си буза силна топлина. Усещането беше странно. Не долових болка, само топлина. Не можех да определя дали идва отвън или напира отвътре. После всичко изчезна: езикът на жената, мирисът на цветя, възбудата, топлината върху бузата ми. Минах през стената. Когато отворих очи, бях от другата й страна — на дъното на дълбок кладенец.


>>	9.
>>	Кладенецът и звездите
#	Как стълбата изчезна

	В пет и нещо призори вече беше светло, но въпреки това видях горе много звезди. Беше точно както ми бе казал лейтенант Мамия: от дъното на кладенец и посред бял ден виждаш звезди. Късчето небе с формата на съвършен полумесец беше осеяно равномерно с едва мъждукащи звезди, които наподобяваха подредени като за изложение редки минерали.
	В пети или шести клас, когато с няколко момчета си направихме бивак на върха на планината, бях виждал звезди, които бяха толкова много, че изпълваха небето. Имах чувството, че то ще рухне от тежестта им, ще се свлече долу. Никога дотогава не бях виждал такова изумително звездно небе. Другите се унесоха, аз обаче не можех да заспя, изпълзях от палатката и легнах на земята, за да погледам небето. Сегиз-тогиз небосклонът беше прорязван от ярката дъга на падаща звезда. Но колкото повече гледах, толкова по-притеснено ми ставаше. Звездите просто бяха прекалено много, а небето бе прекалено обширно и дълбоко. Грамадно похлупващо чуждо тяло, то ме заобикаляше, обгръщаше ме и на мен ми се маеше главата. Винаги дотогава бях мислил, че Земята под нозете ми е твърдо тяло, което съществува и ще съществува вечно. Всъщност не бях мислил изобщо за това. Просто го бях приемал за нещо, което се разбира от само себе си. А Земята не беше нищо повече от каменна отломка, която се носи в някакво местенце във Вселената: временно тяло в необятната пустош на пространството. И утре това тяло, а заедно с него и всички ние ще бъдем пометени от някакъв мигновен взрив или от леко изместване в енергията на Всемира. Несигурността на собственото ми битие ме изуми (макар, разбира се, не с толкова много думи) под това невероятно звездно небе. За невръстно момче откритието бе вцепеняващо.
	Да гледаш изгревните звезди от дъното на кладенец, бе особено изживяване, съвсем различно от това да гледаш звездното небе от върха на планина — сега съзнанието ми, моето „Аз“, самото ми съществувание бяха свързани през тесния ми прозорец с всяка от тези звезди горе на небосвода. Изпитвах огромна близост с тях: те бяха моите звезди, видими единствено за мен тук, долу, в тъмния кладенец. Прегръщах ги като свои, а те ми даваха нещо като сила и топлина.
	Времето минаваше, небето все повече се изпълваше с яркото сутрешно слънце на лятото и звездите започнаха да се заличават една по една от полезрението ми. Чезнеха бавно и аз ги наблюдавах с широко отворени очи. Лятното слънце обаче не изтри всички звезди по небето. Няколко от най-ярките останаха. Колкото и високо да се изкачваше слънцето, те упорстваха и отказваха да изчезнат. Това ме направи много щастлив: с изключение на малкото облаци, които преминаваха, звездите бяха единственото, което виждах от тук, долу.
	Насън се бях изпотил и сега потта започна да изстива. Втресе ме, потреперих няколко пъти. Покрай потта се сетих за онази хотелска стая, където беше тъмно като в рог, и за жената от телефона в нея. В ушите ми още кънтяха думите, които тя беше казала — всяка от тях — и чукането по вратата. Още усещах с ноздрите си странно тежката миризма на цветя. И Нобору Ватая още говореше от телевизионния екран. Споменът за тези впечатления остана, ненакърнен от отминаващото време. И както ми подсказваше паметта, причината бе, че това не е било сън.
	Дори след като се разсъних напълно, продължих да усещам по бузата си силна топлина. Сега заедно с нея долавях и лека болка, сякаш кожата бе ожулена от едра шкурка. Долепих през еднодневната си брада длан до мястото, това обаче не притъпи болката или топлината. Долу, на дъното на тъмния кладенец, нямах огледало и ми бе невъзможно да проверя какво става с бузата ми.
	Пресегнах се, докоснах стената, прокарах върховете на пръстите си по нея, после известно време държах дланта си долепена, но не открих нищо необичайно: беше си най-обикновена бетонна стена. Свих юмрук и ударих няколко пъти. Стената беше твърда, непроницаема и леко влажна. Още помнех ясно странното усещане за нещо хлъзгаво, останало ми от стената, докато минавах през нея — все едно си проправях път през огромна маса от желатин.
	Намерих пипнешком в раницата шишето с вода и отпих една глътка. Не бях ял цял ден. При самата мисъл ме присви страхотен глад, но той се попритъпи, погълнат от пълното ми вцепенение. Пак вдигнах ръка към лицето си и се опитах да преценя колко брада ми е порасла. Страните ми бяха покрити с еднодневна четина. Нямаше никакво съмнение: беше минал цял ден. Но еднодневното ми отсъствие вероятно не бе повлияло на никого. Едва ли някой беше забелязал, че ме няма. Можех да изчезна от лицето на земята и светът дори нямаше да трепне, щеше да продължи да се движи. Нещата със сигурност бяха невероятно сложни, едно обаче беше ясно: никой нямаше нужда от мен.
	Пак се извърнах нагоре и погледнах звездите. При тази гледка сърцебиенето малко по малко ме отпусна. После ми хрумна да проверя стълбата при стената. Но там, където тя трябваше да виси, не напипах нищо. Поех си дълбоко въздух, извадих от раницата електрическото фенерче и го включих. Нямаше и следа от стълбата. Изправих се и насочих фенерчето към пода, после към стената над мен — докъдето стигаше лъчът. Стълбата я нямаше никъде. По страните ми като жива твар запъпли студена пот. Фенерчето се изплъзна от ръката ми, падна долу и от удара се изключи само. Това беше знак. В този миг през ума ми мина: фенерчето е песъчинка, погълната от мрака наоколо. Тялото ми престана да функционира, сякаш някой му беше изключил захранването. Над мен се спусна съвършено нищо.
	Това продължи може би няколко секунди, докато аз не се посъвзех. Малко по малко физическите ми функции се възвърнаха. Наведох се, вдигнах фенерчето, което беше при краката ми, чукнах по него няколко пъти и пак го включих. То веднага светна. Трябваше да се успокоя и да подредя мислите си. Страхът и паниката нямаше да решат нищо. Кога за последно бях проверил стълбата? Късно предната вечер точно преди да заспя. Бях се уверил, че стълбата е там, и чак тогава бях заспал. Точно така. Стълбата е изчезнала, докато съм спял. Изтеглена е. Взета е.
	Изключих фенерчето и се облегнах на стената. После затворих очи. Първото, което усетих, беше глад. Той ме плисна отдалеч като вълна, заля ме беззвучно и пак се плъзна назад. Изтегли се и ме остави кух, празен като изкормено животно. Първоначалната паника отмина и вече не усещах нито ужас, нито отчаяние. Колкото и да е странно, в онзи миг усещах нещо като примирение.

	* * *

	След като се върнах от Сапоро, прегърнах Кумико и започнах да я утешавам. Чувстваше се объркана и нещастна. Беше си взела един ден отпуск.
	— Нощес не съм мигнала — оплака ми се. — В клиниката имаха много удобен свободен час и аз се престраших, реших на своя глава.
	След като го каза, си поплака.
	— Всичко е приключило — рекох й. — Няма смисъл да мислиш за това. Обсъдихме го, не се занимавай повече с тези неща. Ако има още нещо, за което искаш да поговорим, нека е сега. И да забравим. Да го загърбим. Спомена по телефона, че си искала да ми кажеш нещо.
	Кумико поклати глава.
	— Няма значение — рече тя. — Прав си. Дай да забравим.
	Известно време избягвахме да отваряме дума за аборта на Кумико. Но не беше лесно. Случвало се е да говорим за съвсем друго и внезапно да млъкнем и двамата. В края на седмицата ходехме на кино. В мрака се съсредоточавахме върху филма, понякога обаче си мислехме за неща, които нямаха нищо общо с него, или оставяхме мозъците ни да си починат, като не мислят за нищо. Знаех, че както седи до мен, Кумико си мисли за друго. Усещах го.
	След киното ходехме да пийнем бира или да хапнем. Понякога не знаехме за какво да говорим. Това продължи месец и половина, много дълъг месец и половина, в края на който Кумико ми рече:
	— Какво ще кажеш, искаш ли утре да заминем, да си направим само двамата малка почивка? Утре е петък, можем да се върнем чак в неделя. От време на време всеки има нужда от нещо такова.
	— Знам за какво говориш — отвърнах с усмивка аз, — но дали някой в кантората е чувал някога за почивка?
	— Тогава се направи на болен. Кажи, че е грип или нещо такова. Аз ще сторя същото.
	Качихме се на влака за Каруизава. Избрах тази посока, защото Кумико каза, че искала да отидем на тихо място в планината, където да се разхождаме на воля. През април там сезонът беше свършил, хотелът беше притихнал, повечето магазини бяха затворени, но ние търсехме точно това. Не правехме друго, освен да се разхождаме всеки ден от сутрин до вечер.

	* * *

	На Кумико й отне ден и половина, докато даде воля на чувствата си. Тогава седна и близо два часа плака в хотелската стая. През цялото време аз мълчах, само я прегърнах и я оставих да се наплаче.
	Сетне малко по малко, на откъслеци, Кумико започна да ми разказва. За аборта. Как се е чувствала тогава. Колко силно е било усещането за загуба. Колко самотно й е било, докато съм бил в Хокайдо — и как е могла да се престраши да го направи само защото се е чувствала толкова самотна.
	— Не ме разбирай погрешно — рече тя. — Не съжалявам, че го направих. Друг начин нямаше. Това ми е пределно ясно. Всъщност ме боли, защото искам да ти кажа всичко… абсолютно всичко, а не мога. Не мога да ти обясня как точно се чувствам. — Кумико вдигна косата от лицето си и оголи красивото си малко ухо, сетне поклати глава. — Не крия нищо от теб. Смятам да ти кажа някой ден. Ти си единственият, на когото мога да кажа. Но сега нямам сили. Не знам как да го изразя.
	— Нещо от миналото ли?
	— Не, не е от миналото.
	— Не бързай, ще ми кажеш, когато можеш — рекох аз. — Поне с време разполагаме в предостатъчни количества. С теб съм. Не бързаме за никъде. Само искам да помниш едно — всички твои тревоги и грижи приемам като свои. Точно за това можеш да не се безпокоиш.
	— Благодаря ти — промълви Кумико. — Щастлива съм, че се омъжих за теб.
	Ние обаче не разполагахме с предостатъчни количества време, както си мислех. Какво ли не можеше да изрази Кумико? Дали беше свързано с изчезването й? Ако тогава го бях изкопчил от нея, може би нямаше да я загубя сега. Но след като размислих, реших, че не: нямало е да мога да я насиля да ми каже. Тя бе обяснила, че не може да го изрази. Каквото и да беше, то явно бе непосилно за нея.

	* * *

	— Ей, ти там, долу! Господин Птицата с пружината! — извика Мая Казахара.
	Бях се унесъл и реших, че чувам гласа насън. Но не беше сън. Когато вдигнах очи, видях лицето на момичето, малко и много далечно.
	— Знам, че си там! Ей, Господин Птицата с пружината! Отговори!
	— Тук съм — обадих се аз.
	— Ама защо? Какво правиш долу?
	— Мисля — отвърнах аз.
	— Не разбирам. Толкова ли трябва да слизаш на дъното на кладенец, за да мислиш? Ама че работа!
	— Така човек наистина може да се съсредоточи. Тъмно е, прохладно и тихо.
	— Често ли го правиш?
	— Не, не често. Не съм го правил никога през живота си… да се спускам в кладенец.
	— Върши ли работа? Помага ли ти да мислиш?
	— Още не знам. Експериментирам.
	Тя се прокашля. Звукът прокънтя силно на дъното на кладенеца.
	— А забеляза ли, Господин Птицата с пружината, че стълбата я няма?
	— Разбира се, че забелязах — потвърдих аз. — Преди малко.
	— А знаеше ли, че съм я издърпала аз?
	— Не, не знаех.
	— А кой според теб би го направил?
	— Не знаех кой — признах си откровено. — Не знам как да ти го обясня, но изобщо не ми е хрумвало… че някой я е взел. Да ти кажа, мислех, че просто е изчезнала.
	Мая Казахара помълча. После рече предпазливо, сякаш беше решила, че в думите ми има някаква клопка за нея:
	— Просто е изчезнала. Хм. В какъв смисъл „просто е изчезнала“? От само себе си ли… хоп… и е изчезнала?
	— Може би.
	— Знаеш ли, Господин Птицата с пружината, едва ли сега е времето да ти го казвам, но си голям особняк. Рядко се срещат такива като теб. Знаеше ли?
	— За себе си не съм чак такъв особняк — възразих аз.
	— Защо тогава реши, че стълбата просто е изчезнала?
	Разтърках с длани лицето си и се опитах да насоча цялото си внимание към разговора с Мая Казахара.
	— Ти я изтегли, нали?
	— Разбира се, че аз. Не се иска много мозък, за да се досетиш. Аз я изтеглих. Снощи се приближих тихо и изтеглих стълбата.
	— Но защо?
	— Защо пък не? Знаеш ли колко пъти ходих вчера до вас? Исках да дойдеш с мен на работа. А теб, разбира се, те нямаше. После намерих бележката в кухнята. Чаках, чаках, а ти не се върна. Тогава реших, че вероятно пак си в празната къща. Видях, че капакът на кладенеца е наполовина отворен и е спусната стълба. Но и през ум не ми е минавало, че може да си долу. Реших, че някой майстор или друг е слизал и е оставил стълбата. Колко хора седят на дъното на кладенец, когато решат да мислят?
	— Тук си права — съгласих се аз.
	— Затова после пак отскочих до вас, но теб отново те нямаше. И тогава ми светна, че може би си долу в кладенеца. Умът ми не го побираше какво търсиш долу, но както вече казах, ти си си особняк. Дойдох при кладенеца и издърпах стълбата. Бях готова да се обзаложа, че това ще те ядоса.
	— Е, права си.
	— Имаш ли там долу нещо за ядене и пиене?
	— Малко вода. Не си донесох храна. Но имам три лимонови бонбона.
	— Откога си долу?
	— От вчера малко преди обяд.
	— Сигурно си гладен.
	— Сигурно.
	— А не ходиш ли по малка нужда и така нататък?
	Сега, след като тя ми спомена, се сетих, че откакто съм слязъл долу, не съм пикал нито веднъж.
	— Всъщност не — съобщих аз. — Не ям много, не пия течности.
	— Знаеш ли какво, Господин Птицата с пружината. Може и да умреш долу, зависи от настроението ми. Само аз знам, че си там, а ти скрих въжената стълба. Разбираш ли? Ако просто си тръгна, накрая ще умреш. И да крещиш, никой няма да те чуе. Никой няма да се досети, че си на дъното на кладенец. Обзалагам се, никой няма и да забележи, че те няма. Не работиш никъде, жена ти избяга. Накрая вероятно все някой ще се усети, че те няма, и ще съобщи в полицията, но дотогава ти ще бъдеш мъртъв и така и няма да намерят трупа ти.
	— Със сигурност си права. Възможно е да умра тук, зависи от настроението ти.
	— И как се чувстваш?
	— Уплашен — отговорих аз.
	— Не ми звучиш уплашен.
	Продължавах да търкам бузите си. Това бяха моите ръце и моите бузи. Не ги виждах в мрака, но те пак си бяха тук: тялото ми още съществуваше.
	— Защото още не съм го осъзнал — отвърнах.
	— Е, аз съм го осъзнала — рече Мая Казахара. — Определено е много по-лесно да убиеш някого, отколкото хората си мислят.
	— Вероятно зависи от начина.
	— Толкова е лесно! Достатъчно е да те оставя тук. Не се налага да правя нищо. Помисли само, Господин Птицата с пружината. Представи си колко ще се мъчиш, ако умираш постепенно от глад и жажда долу в тъмното. Няма да ти е леко.
	— Със сигурност си права — потвърдих аз.
	— Всъщност не ми вярваш, нали, Господин Птицата с пружината? Въобразяваш си, че не съм способна на такава жестокост.
	— Всъщност не знам — казах аз. — Тук не става въпрос дали ти вярвам, или не ти вярвам. Всичко може да се случи. Възможно е. Ето какво мисля.
	— Не ти говоря дали е възможно — рече тя с най-леден тон. — Ей, хрумна ми нещо. Току-що. Направил си си труда да слезеш чак долу, за да мислиш. Защо да не ти помогна да се съсредоточиш още повече върху мислите си?
	— Как? — попитах аз.
	— Как ли? Ето така — рече тя, след което сложи върху кладенеца и втората половина на капака.
	Сега мракът беше пълен.


>>	10.
>>	Мая Казахара за смъртта и еволюцията
#	Неща, направени другаде

	Бях се свил в пълния мрак. Единственото, което виждах, беше нищото. И аз бях част от нищото. Затворих очи и заслушах звука на сърцето си, звука на кръвта, която течеше в тялото ми, как белите ми дробове се свиват и издуват като мях, слушах къркоренето на червата си от глад. В непрогледния мрак всяко движение, всяко туптене ми кънтеше в главата. Това беше моето тяло: моята плът. В мрака обаче го чувствах твърде първично и физическо.
	Не след дълго съзнателният ми разум започна да се изплъзва и да се отдалечава от физическото ми тяло.
	Представих си, че съм птицата с пружината, която се рее из лятното небе, каца някъде на клона на огромно дърво и навива пружината на света. Ако вече наистина нямаше птица с пружина, някой трябваше да поеме задълженията й. Някой трябваше да навива вместо нея пружината на света. В противен случай пружината щеше да се развие и добре настроената система щеше да изскърца и да спре. Но май само аз бях забелязал, че птицата с пружината я няма.
	Постарах се да повторя с гърлени звуци писъка й. Нищо не стана. Единственото, което постигнах, беше безсмислен грозен звук, какъвто се чува, когато едно о друго се търкат две безсмислени грозни неща. Само истинската птица с пружината можеше да изпищи както трябва. Само птицата с пружината можеше да навие както трябва пружината на света.
	Въпреки това реших като безгласа птица с пружина, която не може да навие пружината на света, да полетя из лятното небе и това се оказа доста лесно. Веднъж извисиш ли се, е достатъчно да разпериш криле под правилен ъгъл, за да уцелиш посоката и височината. Тялото ми в миг усвои това изкуство и с лекота ме запрати да летя където си поискам. Погледнах света през очите на птицата с пружината. Където и да летях, кацах на някой клон и надзъртах през зелените листа към покривите и пътищата. Наблюдавах как хората се движат по земята и правят каквото трябва да се прави в живота. За съжаление обаче не виждах тялото си. Не бях виждал никога птицата с пружината и не знаех как изглежда.
	Дълго време — колко ли дълго? — продължих да бъда птицата с пружината. Но това, че съм птицата с пружината, не ме отведе никъде. Беше забавно, разбира се, да летя, но не можех да се забавлявам цял живот. Трябваше да направя нещо тук, в мрака на дъното на кладенеца. Престанах да бъда птицата с пружината и се върнах към това да бъда аз самия.

	* * *

	Мая Казахара дойде да ме посети за втори път в три и нещо. В три и нещо следобед. Когато отвори половината кладенец, отгоре заструи светлина: ослепителният блясък на летния ден. За да предпазя очите си, които вече бяха свикнали с пълния мрак, ги затворих и наведох за малко глава. От самата мисъл за светлината горе очите ми се насълзиха.
	— Ей, ти, Господин Птицата с пружината — каза Мая Казахара. — Още ли си жив? Господин Птицата с пружината! Отговори, ако още си жив.
	— Жив съм — потвърдих аз.
	— Сигурно си гладен.
	— Така ми се струва.
	— Пак ли само това „така ми се струва“? Значи ще се помъчиш още, докато умреш от глад. Хората не умират толкова лесно от глад, стига да имат вода.
	— Може би е така — рекох аз и неувереността в гласа ми проехтя в кладенеца.
	Ехото сигурно е усилило намека за каквото и да било, съдържащ се в гласа.
	— Знам, че е така — отсече Мая Казахара. — Днес сутринта проверих в библиотеката. Всичко за глада и за жаждата. — Знаеш ли, Господин Птицата с пружината, че някакъв живял двайсет и един дни под земята? По време на революцията в Русия.
	— Сериозно ли? — възкликнах аз.
	— Сигурно се е намъчил.
	— Сигурно.
	— Оцелял е, но са му окапали косата и зъбите. Явно е било ужасно да живее така.
	— Да, сигурно.
	— Но ако на теб ти окапят косата и зъбите, мисля, че ще си живееш, общо взето, нормално, ще си сложиш прилична перука и изкуствени зъби.
	— Да, от времето на революцията в Русия перуките и ченетата много са се усъвършенствали. Това ще улесни донякъде положението.
	— Знаеш ли, Господин Птицата с пружината… — каза Мая Казахара и се прокашля.
	— Какво?
	— Ако хората живееха вечно… ако никога не остаряваха… ако можеха да си живеят на този свят, без да умират, и винаги да са здрави, как мислиш, дали щяха да си дават труда да мислят толкова много за нещата, както правим ние сега? Тоест малко или повече мислим за всичко… философия, психология, логика. Религия. Литература. Все ми се струва, че ако не би имало неща като смъртта, в света е нямало да има и такива сложни мисли и представи. Искам да кажа, че…
	Мая Казахара мълча известно време, през което нейното „искам да кажа, че“ увисна в мрака на кладенеца като окастрена мисъл. Може да й се беше отщяло да говори. Или й трябваше време да помисли какво иска да каже. Свел глава, просто зачаках в мълчание момичето да продължи. Хрумна ми, че ако Мая Казахара реши да ме убие, това изобщо няма да я затрудни. Би могла просто да хвърли в кладенеца голям камък. Ако опиташе с няколко, все някой щеше да ме удари по главата.
	— Исках да кажа, че… ето какво мисля аз, но… хората трябва да се замислят съвсем сериозно какво означава да живеят тук и сега, защото знаят, че някой ден ще умрат. Нали така? Кой щеше да се замисля какво означава да живееш, ако животът продължаваше вечно? Защо да си прави този труд? А и да си прави труда, сигурно ще си каже: „Е, какво толкова, разполагам с предостатъчно време. Ще помисля после.“ Ние обаче не можем да го чакаме това „после“. Трябва да мислим точно в този миг. Утре следобед може да ме блъсне камион. А ти, Господин Птицата с пружината, ти може да умреш от глад. Една сутрин след около три дни би могло да си мъртъв на дъното на кладенеца. Разбра ли? Никой не знае какво ще се случи. Ето защо имаме нужда от смъртта, та да ни накара да се развиваме, ето това е еволюция. Така мисля аз. Смъртта е огромно прекрасно нещо и колкото по-огромно и прекрасно е, толкова повече се побъркваме да мислим за едно или друго. — Мая Казахара замълча. — Я ми кажи, Господин Птицата с пружината…
	— Какво?
	— Там, в мрака, замислял ли си се за собствената си смърт? И как ще умреш долу?
	Трябваше ми известно време, за да поразсъждавам върху въпроса й.
	— Не — отговорих аз. — Ето нещо, за което не съм се замислял.
	— Защо? — попита Мая Казахара с нотка на омерзение, сякаш говореше за уродливо животно. — Защо не си мислил за това? Точно в този момент буквално си изправен пред смъртта. Не се шегувам. Ще става все по-лошо. И ще ти свърши водата. Как е възможно да не мислиш за смъртта? Не ти ли се струва странно?
	— Да, странно си е — съгласих се аз. — Но през цялото време мислех за други неща. Когато наистина започне да ме мъчи глад, вероятно ще мисля и за смъртта. Остават ми още три седмици, нали така?
	— Само ако имаш вода — уточни Мая Казахара. — Така е било с онзи руснак. Бил е едър земевладелец, нещо от тоя род. Революционната армия го хвърлила в шахтата на стар рудник, но през стената се процеждала вода, той я лижел и това го спасило. Бил е в пълен мрак точно като теб. Но ти нямаш много вода, нали?
	— Не — признах чистосърдечно. — Останало ми е съвсем малко.
	— Тогава внимавай — препоръча ми Мая Казахара. — Отпивай на малки глътчици. И си мисли на спокойствие. За смъртта. За това как умираш. Все още разполагаш с предостатъчно време.
	— Защо толкова настояваш да мисля за смъртта? Защо толкова държиш на това?
	— Изобщо не държа — възрази Мая Казахара. — Откъде реши, че държа ти да мислиш за собствената си смърт? Животът си е твой. Аз нямам нищо общо. Просто… ми е интересно.
	— Само от любопитство?
	— Да. От любопитство. Как хората умират. Какво е да умреш. От любопитство.
	Мая Казахара замълча. След като разговорът секна, пространството около мен се изпълни с глуха тишина, която сякаш беше чакала да й се отвори такъв случай. Искаше ми се да вдигна лице и да погледна нагоре. Да проверя дали Мая Казахара се вижда от долу. Но светлината беше прекалено силна. Бях сигурен, че ще ми прогори очите.
	— Искам да ти кажа нещо — подех аз.
	— Добре. Кажи.
	— Жена ми си има любовник. Вече съм почти сигурен. Месеци наред не съм и подозирал, но докато е живеела с мен, тя е спала с този тип. В началото не можех да повярвам, но колкото повече мислех за това, толкова повече се убеждавах. Сега, като се върна назад, виждам най-различни малки издайнически признаци. Тя се прибираше по никое време или трепваше, ако я докоснех. Но аз не ги разчетох. Вярвах й. И през ум не ми е минавало, че има връзка. Не ми е и хрумвало.
	— Ау — каза Мая Казахара.
	— После един прекрасен ден жена ми излезе от нас и не се прибра. Закусихме заедно. Отиде както обикновено на работа. Носеше само дамската си чанта, взела от химическото чистене една блуза и една пола. Само това. Не се сбогува. Не написа бележка. Нищо. Кумико си отиде. Остави всичките си неща, дрехите, всичко. И вероятно няма да се върне никога тук… при мен. Не и по свое желание. Това поне знам.
	— Как мислиш, дали сега Кумико е с другия?
	— Не знам — отвърнах аз и поклатих глава. Докато главата ми се движеше бавно във въздуха, аз го почувствах като някаква тежка вода, но без усещането, че ме докосва нещо мокро. — Вероятно са заедно.
	— И сега ти, Господин Птицата с пружината, си смазан и заради това си слязъл в кладенеца.
	— Разбира се, че бях смазан, когато разбрах какво става. Но съм тук не заради това. Не се крия от действителността. Както вече ти обясних, ми трябваше място, където да бъда сам и да се съсредоточа. Къде и как съм объркал отношенията си с Кумико? Ето какво не мога да разбера. Не твърдя, че дотогава всичко е било идеално. Един мъж и една жена на около двайсет години, със свои си характери, се срещат случайно някъде и решават да заживеят заедно. Няма семейство без проблеми. Но аз си мислех, че като цяло ние се разбираме и с времето дребните проблеми ще се разрешат. А съм грешал. Пропуснал съм нещо важно, вероятно съм направил някаква наистина съществена грешка. Ето за какво съм дошъл да мисля тук.
	Мая Казахара не каза нищо. Аз преглътнах.
	— Кой знае дали ще го проумееш: когато преди шест години се оженихме, ние двамата се опитвахме да създадем един съвсем нов свят, сякаш строяхме нов дом на празно място. Имахме ясна представа какво искаме. Не ни трябваше някаква скъпа къща, искахме нещо, което да ни подслони, само и само да сме заедно. Не ни трябваха никакви екстри. Нещата се нареждаха от само себе си. Всичко ни изглеждаше толкова просто. Случвало ли ти се е някога да ти се иска да отидеш на съвсем ново място и да станеш съвсем друг човек?
	— Разбира се — отвърна Мая Казахара. — Чувствам се така през цялото време.
	— Е, това се опитвахме да направим, когато се оженихме. Исках да надскоча себе си, онова, което съм бил дотогава. Същото беше и с Кумико. В онзи наш нов свят се опитвахме да свикнем с новото си „Аз“, което прилягаше повече на онова, което всъщност бяхме. Бяхме убедени, че можем да живеем по начин, който е по-подходящ за онова, което сме.
	Мая Казахара като че ли поизмести центъра си на тежест в светлината. Усетих движението й. Явно чакаше да продължа. Но аз нямах какво повече да кажа. Не ми хрумваше нищо. Чувствах се уморен от звука на гласа си в бетоновия тунел на кладенеца.
	— Разбираш ли? — попитах аз.
	— Да, естествено.
	— И какво ще кажеш?
	— Е, аз съм още непълнолетна. Не разбирам нищо от бракове. Не знам какво си е мислела жена ти, когато е тръгнала с друг или когато те е напуснала. Но от онова, което ми разказа, подразбирам, че сте грешали още от самото начало. Знаеш ли какво имам предвид, Господин Птицата с пружината? Онова, което току-що ми разказа… Не знам, но май никой не може да стори такова нещо, да си каже: „Я да направя един съвсем нов свят“, или „Я да си направя едно съвсем ново «Аз»!“ Ето какво мисля. Може и да си въобразяваш, че си направил нов свят или ново „Аз“, но старото ти „Аз“ винаги ще си бъде вътре в теб, под повърхността, и ако стане нещо, ще надигне глава и ще извика: „Здрасти!“ Май не го осъзнаваш. Направен си някъде другаде. И дори самата идея да се направиш наново, дори тя е направена другаде. Дори аз знам това, Господин Птицата с пружината. Ти си зрял човек, нали? Толкова ли не го разбираш? Мен ако питаш, това си е голям проблем. И точно заради това си наказан — от най-различни неща: от света, от който си се опитал да се отървеш, от твоето „Аз“, което си се опитал да премахнеш. Разбираш ли какво ти говоря?
	Продължих да мълча и да гледам мрака, обвил краката ми. Не знаех какво да кажа.
	— Добре, Господин Птицата с пружината — рече тихо момичето. — Продължавай да мислиш. Мисли. Мисли.
	Капакът тракна на мястото си и отворът на кладенеца беше запушен отново.

	* * *

	Извадих от раницата манерката и я разклатих. В мрака отекна тихият плисък. Беше ми останала може би една четвърт от водата. Опрях глава в стената и затворих очи. Мая Казахара вероятно беше права. Този човек, този „Аз“, тази личност в края на краищата беше направена другаде. Всичко беше дошло от другаде и щеше да отиде другаде. Аз не бях нищо повече от път за човека, познат като „Аз“.
	Дори аз знам това, Господин Птицата с пружината. Толкова ли не го разбираш?


>>	11.
>>	Гладът като болка
#	Дългото писмо на Кумико
#	Птицата като пророк

	Няколко пъти заспивах и точно толкова често се събуждах. Това бяха кратки тревожни откъслеци от сън, както в самолет. Тъкмо да заспя дълбоко, и трепвах и се събуждах, тъкмо да се разсъня съвсем, и отново се унасях — в безкрайно повторение. Без промени в светлината времето креташе и се клатушкаше като каруца с разхлабена ос. Бях се свил неестествено и това ограбваше на малки, натрупващи се дози тялото ми от почивка. Всеки път, щом се събудех, си гледах часовника. Той вървеше тромаво, неравно.
	Понеже нямах какво да правя, взимах електрическото фенерче и шарех с лъча напосоки: по земята, по стените, по капака на кладенеца. Онова, което откривах, беше същата земя, същите стени, същият капак на кладенеца. Сенките, които мърдащият лъч хвърляше, се люшкаха, проточваха се и се свиваха, набъбваха и се смаляваха. След като това ми втръснеше, опипвах лицето си, проучвах всяка линия, изследвах наново чертите си, за да усвоя формата им. Никога дотогава не се бях замислял сериозно за формата на ушите си. Ако някой ми беше казал да ги нарисувам — съвсем грубо, — щях да се объркам. А сега бях в състояние да възпроизведа точно и подробно всяка кухина и извивка. Стори ми се странно, че те са много различни. Нямах представа как се е получило и за какво служи тази липса на симетрия (явно все служеше за нещо).
	Стрелките на часовника ми показваха седем и двайсет и осем. Откакто бях слязъл тук, долу, сигурно си бях поглеждал часовника към две хиляди пъти. Сега беше седем и двайсет и осем вечерта, поне това беше сигурно — точно времето, когато се играят мачове. Като малък обичах да седя високо на трибуните и да гледам как летният ден се опитва да не свършва. Слънцето вече е залязло на запад, но сиянието му още е ярко и красиво. Осветлението на стадиона хвърля по игрището дълги сенки, сякаш загатва нещо. Малко след началото на мача първо една, а после и други лампи светват постепенно. Небето обаче е достатъчно светло, за да четеш вестник. Споменът за сиянието на дългия ден спира на прага и препречва пътя на лятната нощ.
	Но изкуственото осветление печели с упоритост и търпение своята победа над слънчевата светлина и донася цял порой от празнични багри. Яркозеленото на игрището, красивата черна пръст, новоначертаните прави бели линии, проблясващият лак на бухалките в ръцете на играчите, които си чакат реда, тютюневият дим, който се носи в лъчите светлина (в безветрени дни валмата приличаха на души, които се скитат и търсят у кого да се заселят) — всичко това се открояваше с огромна яснота. Младите продавачи на бира поглеждат срещу светлината банкнотите между пръстите си. Множеството се надига от седалките, за да проследи пътя на някоя високо запратена топка, а възгласите се извисяват заедно с дъгата, която топката описва, или завършват с въздишка. Над нас към морето прелитат малки ята птици, поели към местата, където нощуват. Така изглеждаше стадионът в седем и половина вечерта.
	Започнах да си мисля за бейзболните срещи, които съм гледал през годините. Веднъж, когато бях малък, в Япония за приятелски мач бяха дошли „Кардинълс“ от Сейнт Луис. Бях ходил да ги гледам заедно с баща си. Преди началото на срещата играчите на „Кардинълс“ застанаха отстрани на игрището с кошове, пълни с топки за тенис с автографи по тях, и започнаха да ги мятат с бясна скорост към трибуните. Хората подивяха, докато се мъчеха да уловят някоя от топките, аз обаче просто си седях, без да помръдвам, и ненадейно в скута ми тупна една от топките. Беше вълшебна случка, удивителна и внезапна.
	Отново си погледнах часовника. Седем и трийсет и шест. Откакто го бях поглеждал за последно, бяха минали осем минути. Само осем минути. Свалих си часовника и го допрях до ухото си. Тиктакаше си. Свих рамене в мрака. С представата ми за време се случваше нещо странно. Реших известно време да не си гледам часовника. Дори и да нямах какво друго да върша, не беше здравословно да го правя толкова често. Но трябваше да хвърля огромни усилия, за да се сдържа. Усещането беше точно толкова болезнено, както когато отказах цигарите. От мига, в който реших да не мисля за времето, вече не можех да мисля за нищо друго. Беше нещо като противоречие, като шизофренично раздвоение. Колкото повече се мъчех да забравя времето, толкова по-силно бе желанието да мисля за него. Още преди да съм се усетил, очите ми вече търсеха часовника върху лявата китка. Всеки път, когато това се случваше, аз извръщах лице, зажумявах и се мъчех да не гледам. Накрая свалих часовника и го пъхнах в раницата. Въпреки това съзнанието ми не спря да рови из раницата и да търси часовника, който и там продължаваше да си отброява времето.
	И така времето течеше през мрака, лишено от стрелките на часовника, които да вървят напред: време, неразделено и неотмерено. След като изгуби опознавателните си знаци, то престана да бъде непрекъсната линия и се превърна в нещо като безформен флуид, който се разширяваше и се свиваше съвсем произволно. Именно в това време аз заспивах и се будех, заспивах и се будех и малко по малко свиквах с живот без часовници. Обучавах тялото си да осъзнае, че вече нямам нужда от време. Не след дълго обаче ме обори огромна тревога. Вярно, бях се отървал от притеснителния навик да си гледам през пет минути часовника, но след като отправната рамка на времето се заличи окончателно, започнах да изпитвам чувството, че съм хвърлен през нощта от палубата на кораб, който е продължил нататък. Никой не обръща внимание на виковете ми, а корабът си плава, отдалечава се, докато накрая съвсем ще изчезне от погледа ми.
	Отказах се от усилията — извадих часовника от раницата и го върнах върху китката си. Стрелките сочеха шест и петнайсет. Вероятно шест и петнайсет сутринта. Последният път, когато бях погледнал часовника, беше седем и трийсет и шест. Седем и трийсет и шест вечерта. Стори ми се разумно да заключа, че оттогава са минали единайсет часа. Едва ли бяха минали двайсет и три часа. Но не можех да бъда сигурен. Каква бе същностната разлика между единайсет и двайсет и три часа? Колкото и да бяха часовете, дали единайсет или двайсет и три, сега ме мъчеше много по-голям глад. Усещането нямаше нищо общо с представата, която си бях създал за силния глад. Бях смятал, че гладът е като чувството, че ти липсва нещо. Той обаче наподобяваше по-скоро чиста физическа болка: съвсем физическа и съвсем осезаема, все едно са те намушкали с острие или те душат. И бе неравномерна. Нямаше плътност. Надигаше се като задаващ се прилив — аха да припадна, — после лека-полека се отдръпваше.
	За да отклоня вниманието си от силния болезнен глад, се опитах да насоча мислите си към друго. Ала сега вече ми бе невъзможно да се замисля сериозно. В съзнанието ми от време на време изникваха откъслечни мисли, които после изчезваха точно толкова внезапно, както се бяха появили. Понечех ли да уловя някоя, тя се изплъзваше като слузесто безформено животинче.
	Изправих се, протегнах се и си поех дълбоко въздух. Всяка част от тялото ме болеше. Всяко мускулче и става роптаеха болезнено от неестественото положение, в което ги бях държал толкова дълго. Протегнах се бавно нагоре, сетне сгънах няколко пъти колене, но след десетия път ми се зави свят. Седнах отново на дъното на кладенеца и затворих очи. Ушите ми пищяха, по лицето ми се стичаше пот. Искаше ми се да се хвана за нещо, а нямаше за какво. Пригади ми се, а нямаше какво да повърна. Опитах с дълбоко дишане, надявах се така да освежа ума си, като проветря тялото си и заредя кръвообращението, но облаците в съзнанието ми отказаха да се разсеят. Сега тялото ми е толкова немощно, казах си аз и всъщност се опитах да го изрека на глас: „Сега тялото ми е толкова немощно“, ала устата ми се затрудни с думите. Помислих си — де да можех да видя звездите, но не можех да видя звезди. Мая Казахара беше запечатала входа на кладенеца.
	Смятах, че сутринта по някое време момичето ще се появи, то обаче не дойде. Чаках го, облегнат на стената. Цяла сутрин ми се гадеше, а съзнанието ми бе загубило способността да се съсредоточава дори за кратко върху каквито и да било мисли. Гладът ту се появяваше болезнено, ту пак изчезваше, мракът наоколо се сгъстяваше или изсветляваше и всеки нов талаз отнасяше поредния къс от способността ми да се съсредоточа, сякаш крадци отнасяха една по една мебелите от безлюдна къща.
	Обед мина, а Мая Казахара не се появи. Затворих очи и се опитах да заспя с надеждата, че ще сънувам Крита Кано, но дрямката бе твърде повърхностна за сънища. Малко след като се отказах от усилията да се съсредоточа върху мислите си, започнаха да ме посещават някакви откъслечни спомени. Пристигаха мълком, като вода, която бавно запълва подземна пещера. Места, където бях ходил, хора, които бях познавал, рани, които бях имал, разговори, които бях водил, неща, които бях купувал, неща, които бях губил: успях да си ги спомня много ярко и изумително подробно. Започнах да си мисля за къщи и апартаменти, в които съм живял. За прозорците им, за дрешниците, покъщнината и полилеите. За свои учители и преподаватели, като се почне от началното училище и се свърши с колежа. Малко от тези спомени бяха свързани помежду си. Бяха подробни и безсмислени и изникваха без всякаква последователност. От време на време ги прекъсваше поредният болезнен пристъп на глад. Но всеки спомен бе невероятно ярък и ме блъсваше със силата на смерч.
	Седях и наблюдавах как съзнанието ми следва тези спомени, докато в него не оживя нещо, случило се в кантората преди три-четири години. Глупава, никому ненужна случка, но колкото повече време посвещавах на това да пресъздавам нелепите подробности, толкова по-подразнен се чувствах, докато раздразнението не се превърна в откровен гняв. Гневът, който ме обзе, беше толкова силен, че измести всичко останало: умората, глада, страховете, и аз се разтреперих в буквалния смисъл на думата и се задавих. Сърцето ми биеше така, че го чувах, а гневът ускори кръвта ми, пълна с адреналин. Беше разправия, започнала от несъществено недоразумение. Колегата ми изсъска няколко обиди, аз не му останах длъжен, но и двамата разбрахме колко безсмислено е това и се извинихме един на друг, с което сложихме край на въпроса и изгладихме отношенията. Случват се и такива неща: имаш много работа, уморен си, без да искаш, казваш нещо необмислено. Аз просто забравих за разпрата. Но долу, в непрогледния мрак на дъното на кладенеца, далеч от действителността, споменът оживя с огнена яснота. Усещах как ме пари по кожата, чувах как от топлината плътта ми цвърчи. Защо съм отвърнал толкова меко на такива възмутителни думи? Сега се сетих за куп неща, които съм можел да кажа на колегата. Заех се да ги правя още по-язвителни и остри, но колкото по-остри ставаха те, толкова повече се вбесявах.
	После най-неочаквано бесът, който ме беше обзел, изчезна и всичко това престана да ме вълнува. Защо трябва да се ядосвам за такива отминали неща? Каква полза имаше? Колегата вероятно бе забравил отдавна за караницата. Аз също я бях забравил — до този миг. Поех си дълбоко въздух, отпуснах рамене и оставих тялото ми отново да хлътне в мрака. Опитах се да си припомня нещо друго, но веднага щом невероятно силният гняв ме отпусна, сломените ми свършиха. Сега главата ми беше точно толкова празна, както стомахът.
	После, още преди да съм се усетил, започнах да си говоря сам, да пелтеча някакви откъслечни мисли, за които и не подозирах, че ми се въртят в съзнанието. Не можех да се спра. Чух как устата ми изрича някакви думи, ала почти не разбирах за какво става въпрос. Устата ми се движеше от само себе си, предеше в мрака дълги масури от думи, думи, чийто смисъл не схващах. Изникваха от един мрак, за да бъдат погълнати от друг. Тялото ми не беше нищо друго освен празен канал, тунел, където думите да бъдат местени от тук на там. Те определено бяха откъслеци от мисъл, ала от мисъл, която се случваше извън съзнанието ми.
	Какво става тук? Дали нервите ми вече не издържат? Погледнах си часовника. Стрелките сочеха три и четирийсет и две. Вероятно три и четирийсет и две следобед. Представих си как изглежда светлината в три и четирийсет и две в летен следобед. Видях и себе си в тази светлина. Нададох ухо, за да чуя някакви звуци, ала нямаше какво да чуя: нито цикади, нито птици, нито детски гласове. Може би, докато аз съм бил тук, в кладенеца, птицата с пружината не е навила пружината и светът е спрял да се движи. Малко по малко пружината е забавила ход и всякакво движение: течението на реките, люшкането на листата, летежът на птиците в небето — е спряло.
	Какво прави Мая Казахара? Защо не идва? Не се беше появявала от много време. Внезапно ми хрумна, че може да й се е случило нещо ужасно, например да я е бутнала кола. В такъв случай никой по целия свят не знаеше, че съм тук долу. И аз наистина щях да умра бавно на дъното на кладенеца.
	Реших да погледна на нещата от друг ъгъл. Мая Казахара не беше толкова безразсъдна. Нямаше да допусне толкова лесно да я бутне кола. Вероятно сега си беше в стаята, от време на време оглеждаше двора с бинокъла и си представяше как седя долу в кладенеца. Правеше го нарочно, бавеше се, за да се уплаша, да се почувствам изоставен. Така предполагах. И ако се бавеше нарочно, тогава планът й се увенчаваше с възхитителен успех. Наистина бях уплашен. Наистина се чувствах изоставен. Всеки път, щом се сетех, че наистина може да изгния бавно тук, в мрака, ме оборваше такъв страх, че едвам си поемах дъх. Колкото повече време минаваше, толкова повече щях да изнемощявам, докато гладът се засилеше дотолкова, че да ме убие. Преди това обаче вероятно щях да загубя способността да движа тялото си. Дори и някой да спуснеше въжената стълба, нямаше да бъда в състояние да се кача по нея. Всичките ми зъби и косата щяха да окапят.
	После ми хрумна да се притеснявам за въздуха. Бях стоял долу, на дъното на кладенеца, в тази тясна шахта, повече от два дни, на всичкото отгоре сега и капакът беше затворен. Нямаше никакво проветряване. Изведнъж въздухът ми се стори много тежък и потискащ. Не можех да определя дали само ми се струва, или въздухът наистина ме затискаше заради липсата на кислород. За да разбера, няколко пъти си поех дълбоко дъх, но колкото повече го правех, толкова по-зле се чувствах. От страх плувнах в пот. Започнех ли да мисля за въздуха, смъртта нахлуваше в съзнанието ми като нещо съвсем истинско, което ще се случи всеки момент. Надигаше се като черна тиха вода, която се просмуква във всяко кътче на съзнанието ми. Досега бях мислил, че е възможно да умра от глад, което нямаше да стане скоро. Нещата щяха да се разиграят много по-бързо, ако кислородът свършеше.
	Какво ли е да умреш от задушаване? Колко ли трае? Дали става бавно и мъчително, или ще губя постепенно съзнание и ще издъхна, все едно заспивам? Представих си как Мая Казахара идва на кладенеца и ме намира мъртъв. Вероятно щеше да ме повика един-два пъти и след като не й отговорех, щеше да хвърли в кладенеца няколко камъчета, защото ще си помисли, че съм заспал. Аз обаче нямаше да се събудя. Тогава тя щеше да разбере, че съм умрял.
	Искаше ми се да повикам някого. Искаше ми се да изкрещя, че съм затворен тук. Че съм гладен. Че въздухът вече не става за дишане. Имах чувството, че отново съм станал безпомощно малко дете. Че ме е прихванало нещо и съм избягал, а сега никога вече не ще намеря дома си. Че съм забравил пътя. Това беше сън, който ми се беше присънвал често. Беше кошмарът на детството и юношеството ми: че съм се изгубил и не мога да намеря пътя към нас. Още преди години бях забравил тези кошмари. Но сега, на дъното на този дълбок кладенец, те оживяха ужасяващо ярки. В мрака времето се движеше назад, за да бъде погълнато от различен вид време.
	Извадих от раницата манерката, отвинтих капачето и изключително предпазливо, за да не похабя и капка, оставих мъничко количество вода да намери пътя си до устата ми. Държах я дълго, наслаждавайки се на влагата, после я глътнах възможно най-бавно. Докато водата минаваше през гърлото ми, се чу силен звук, сякаш някакъв тежък твърд предмет е паднал на пода, а беше само звукът, който издадох, докато съм поглъщал няколко капки вода.

	* * *

	— Господин Окада!
	Някой ме викаше.
	Чух гласа в съня си.
	— Господин Окада! Господин Окада! Моля ви, събудете се!
	Беше като гласа на Крита Кано. Успях да отворя очи, но това не промени нищо. Още бях обгърнат от мрак, в който не виждах нищо. Нямаше ясна граница между сън и будно състояние. Опитах да се понадигна, ала в пръстите ми нямаше достатъчно сила. Усещах тялото си студено, сбръчкано и безчувствено, като краставица, отдавна забравена някъде отзад в хладилника. Съзнанието ми беше пристегнато от изтощение и немощ. Все ми е тая, правете каквото искате, ще се възбудя в съзнанието си и ще свърша в действителността. Хайде, направете го, ако искате това. Зачаках в замъгленото си съзнание Крита Кано да разхлаби колана ми. Гласът й обаче идваше някъде от горе.
	— Господин Окада! Господин Окада! — викаше той.
	Погледнах нагоре и видях, че половината капак на кладенеца е вдигнат и над него мъждука красиво звездно небе, небе със съвършената форма на полумесец.
	— Тук съм!
	Надигнах се и успях да се закрепя прав. Погледнах нагоре и отново изкрещях.
	— Тук съм!
	— Господин Окада — каза истинската Крита Кано. — Долу ли сте?
	— Да, тук съм.
	— Как е станало така?
	— Дълго е за обясняване.
	— Извинявайте, но не ви чувам добре. Може ли да говорите малко по-високо?
	— Дълго е за обясняване! — извиках аз. — Ще ви разкажа, след като изляза. Точно сега не мога да говоря много високо.
	— Въжената стълба тук ваша ли е?
	— Да, моя.
	— Как сте успели да я вдигнете? Метнахте ли я?
	— Разбира се, че не. — Защо да го правя? Как бих могъл да го направя? — Разбира се, че не. Някой я е изтеглил, без да ми каже.
	— Но сега вече не можете да излезете.
	— Разбира се, че не мога — потвърдих възможно най-търпеливо. — Така се получава. Сега не мога да изляза. Затова бъдете така любезна, спуснете стълбата. Тогава вече ще мога да изляза.
	— Да, разбира се. Ей сега.
	— Чакайте малко! Преди да я спуснете, бихте ли проверили дали е здраво захваната за основата на дървото? Иначе…
	Крита Кано обаче не отговори. Стори ми се, че там горе вече няма никой. Взрях се в отвора на кладенеца, но не видях никого. Извадих от раницата електрическото фенерче и насочих лъча нагоре, ала в светлината се появиха не очертанията на човек, а въжената стълба, която си висеше на мястото, сякаш е била тук през цялото време. Въздъхнах от облекчение и усетих как буцата вътре в мен се отпуска и се топи.
	— Ей! Крита Кано! — провикнах се аз, но пак не последва отговор.
	Стрелките на часовника ми сочеха един и седем. Един и седем през нощта, разбира се. Поне това ми казаха звездите, които мъждукаха горе. Плъзнах раницата на рамо, поех си дълбоко въздух и тръгнах нагоре. Беше трудно да се изкачвам по неустойчивата стълба. При всяко движение всички мускули, всяка костица и става в тялото ми скърцаха и роптаеха. Стъпвах внимателно и скоро усетих, че въздухът наоколо е по-топъл, после замириса и на трева. Сега до мен достигаше цвъркотът на насекомите. Хванах се за ръба на кладенеца и с последни усилия се изтеглих — само дето не се претърколих по меката повърхност на земята. Готово: отново бях горе. Известно време просто лежах по гръб, без да мисля за нищо. Гледах звездите и отново и отново пълнех гърдите си с въздух — гъстия възтопъл въздух на лятната нощ, изпълнен със свежото ухание на живот. Долавях миризмата на пръст, миризмата на трева. Самата миризма беше достатъчна, за да усетя с дланите си нежния допир на пръстта и на тревата. Искаше ми се да ги взема и да ги погълна.
	Сега по небето нямаше звезди, нито една. Звездите горе се бяха виждали само от дъното на кладенеца. На небето сега висеше само почти пълната огромна луна.
	Нямах представа колко съм лежал. Дълго не правех друго, освен да слушам туптенето на сърцето си. Усещах, че мога да живея вечно и да правя само това: да слушам туптенето на сърцето си. Накрая все пак станах от земята и се огледах. Нямаше никого. Градината се простираше в нощта с каменната птицата, която както винаги се бе взряла в небето. У Мая Казахара не светеше. В двора им мъждукаше само неонова лампа, която хвърляше бледа безизразна светлина чак до пустата уличка. Къде ли беше изчезнала Крита Кано?
	Така или иначе, първото, което трябваше да направя, беше да се прибера — да се прибера, да пийна нещо, да хапна и дълго да стоя под душа. Вероятно смърдях ужасно. Преди всичко останало трябваше да се отърва от смрадта. После трябваше да напълня празния си стомах. Всичко друго оставаше за после.
	Тръгнах по обичайния път към нас, но уличката ми изглеждаше различна, непозната. Вероятно заради странно оголената лунна светлина с необичайна сила се открояваха признаците на тление и застой и аз долавях миризмата на нещо като разложено мъртво животно и съвсем отчетливата смрад на изпражнения и пикоч. В много от къщите хората още не си бяха легнали, говореха си или ядяха, докато гледаха телевизия. От един прозорец ме лъхна на мазно готвено, което хвърли в смут мозъка и стомаха ми. Подминах стенещ климатик и ме лъхна горещ въздух. Чух звука на душ и видях в прозореца на една баня размазаната сянка на голо тяло.
	Успях да се прехвърля през зида зад нас и тупнах долу в двора. Къщата тънеше в непрогледен мрак и сякаш беше затаила дъх. Не беше запазила усещането за топлина и близост. Уж точно в нея живеех ден след ден, а сега тя ми се струваше празна постройка без следа от човешко присъствие. Но ако имаше дом, където да се прибера, то това бе именно тук.
	Качих се на верандата и плъзнах остъклената врата. Понеже тя беше останала твърде дълго затворена, въздухът вътре беше застоял и спарен. Миришеше на нещо средно между презрели плодове и препарат срещу насекоми. Кратката бележка, която бях оставил върху кухненската маса, още си беше там. Съдовете, които бях измил, бяха подредени по същия начин върху поставката за сушене. Взех една чаша и я напълних няколко пъти с вода от чешмата. В хладилника нямаше нищо особено, някакви случайни остатъци и отчасти използвани храни: яйца, шунка, картофена салата, патладжан, маруля, домати, соево сирене, извара, мляко. Залях с млякото малко овесени ядки и изядох тях. Уж би трябвало да съм огладнял, но след като видях истинската храна в хладилника, почти не усетих глад. Дори напротив, почувствах нещо като леко гадене. Въпреки това, за да попритъпя болката в празния си стомах, след овесените ядки изядох и няколко сухара. После вече не ми се ядеше.
	Отидох в банята, съблякох се и метнах дрехите в пералнята. Застанах под горещия душ, изтърках всеки сантиметър от тялото си и си измих косата. Найлоновата шапка на Кумико още висеше окачена в банята. Там бяха и любимият й шампоан, балсамът и пластмасовата четка, с която тя се търкаше. Четката й за зъби. Водата за уста. Всичко си изглеждаше същото, както преди Кумико да си тръгне. Единствената промяна, настъпила заради отсъствието й, беше този прост факт: нея вече я нямаше тук.
	Застанах пред огледалото и огледах лицето си. Беше обрасло с черна четина. След миг колебание реших да не се бръсна. Ако се обръснех сега, със сигурност щях да се порежа. По-добре да го оставя за утре сутринта. Нямаше да се виждам с никого. Измих си зъбите, изплакнах си няколко пъти устата и излязох от банята. После отворих една бира, извадих от хладилника домати и маруля и си направих салата. След като я изядох, изпитах някакво желание за храна, затова взех малко картофена салата, сложих я между две филии хляб и изядох и нея. Погледнах часовника само веднъж. Колко ли часа бях прекарал долу в кладенеца? Но само при мисълта за това главата ми забуча. Не, не исках да мисля за времето. Точно сега това бе нещото, за което ми се искаше най-силно да избягвам да мисля.
	Отидох в тоалетната и дълго пиках със затворени очи. Направо не можех да повярвам колко дълго. Имах чувството, че ще стоя така, докато умра. После отидох в хола, изтегнах се на канапето и се вторачих в тавана. Изпитвах възможно най-странното чувство: тялото ми беше уморено, а мозъкът ми бе напълно буден. Изобщо не ми се спеше.

	* * *

	Изведнъж ми хрумна да проверя пощенската кутия. Докато съм бил в кладенеца, някой може да ми е пратил писмо. Отидох във входното антре и установих, че се е получило едно-единствено писмо. Върху плика нямаше адрес на подателя, но почеркът отпред очевидно беше на Кумико — ситните йероглифи бяха написани, не, почти нарисувани с много старание, едва ли не калиграфски. Такъв почерк отнемаше много време, но друг Кумико не владееше. Очите ми незабавно се насочиха към пощенската марка. Клеймото беше размазано и почти не се четеше, аз обаче успях да различа „така“ и може би „мацу“. Такамацу в префектура Кагава? Поне доколкото ми беше известно. Кумико нямаше познати в Такамацу. Ние двамата не бяхме ходили никога там, тя никога не ми беше споменавала да се е качвала на ферибота за Шикоку или да е минавала по новия мост. Името Такамацу просто не беше споменавано никога в разговорите ни. Може би не беше Такамацу.
	При всички положения занесох писмото в кухнята, седнах на масата и отворих плика с ножицата, като внимавах да не разрежа и листовете вътре. За да се поуспокоя, отпих от бирата.
	„Вероятно си бил стъписан и притеснен, когато изчезнах толкова внезапно, без нито една дума“ — пишеше Кумико с любимото си синкавочерно мастило „Монблан“. Хартията беше обикновена, каквато се продава навсякъде.
C>
	„Смятах да ти пиша по-скоро и да ти обясня всичко, но времето минаваше, а аз все не можех да измисля как точно да обясня чувствата си или положението, в което се намирам сега, така, че да разбереш. Много съм виновна пред теб.
	Вероятно вече си се усъмнил, че се виждам с друг. Спах с него близо три месеца. Срещнахме се служебно, ти не го познаваш. Не че е много важно кой е. Няма да го видя повече. Поне за мен всичко е приключило. Не знам дали това е някаква утеха за теб.
	Дали бях влюбена в него? Не мога да отговоря на този въпрос. А и самият въпрос е несъществен. Дали бях влюбена в теб? На това мога да отговоря без колебание: да. Винаги съм била неописуемо щастлива, че съм се омъжила за теб. И досега се чувствам така. Вероятно ще попиташ защо тогава съм имала друга връзка, а за капак съм избягала от къщи. Дори докато това се случваше, съм си задавала многократно този въпрос: защо го правя?
	Не мога да обясня. Никога не съм изпитвала и най-малко желание да си намирам любовник и да имам връзка. Когато започнах да се виждам с него, това бе последното, което ми е минавало през ума. Срещнахме се няколко пъти по работа и макар бързо да намерихме общ език, единственото, което се е случило след това, бяха няколко разменени по телефона думи, които не бяха свързани със службата. Той е много по-възрастен от мен, има жена и деца и не ме привличаше особено като мъж: не ми е и хрумвало, че мога да имам сериозни отношения с него.
	Това не означава, че не ми е минавало през ума да ти го върна. Още ми беше криво, че веднъж прекара нощта с друга жена. Повярвах ти, когато ми каза, че не си имал нищо с нея, но от това не ми олекваше особено. Ето как се чувствах. Въпреки това имах връзка не за да ти го върна. Помня, веднъж казах, че ще го направя, но само се заканвах. Спах с него, защото исках. Защото не можех да устоя да не спя с него. Защото не можех да потисна сексуалното си желание.
	Не се бяхме виждали известно време, после се срещнахме по работа. След това отидохме да вечеряме и да пийнем по нещо. Понеже, разбира се, не нося на пиене, колкото от любезност си поръчах чаша портокалов сок без капка алкохол вътре. Алкохолът няма нищо общо със случилото се. Говорехме си и вечеряхме съвсем нормално. По едно време обаче случайно се докоснахме и изведнъж ми се прииска да бъда в обятията му. В мига на допира разбрах, че той ме желае, той явно също усети, че аз го желая. Между нас премина нещо като електрически заряд, напълно ирационален и всепоглъщащ. Имах чувството, че небето се е срутило върху мен. Страните ми пламтяха, сърцето ми бумтеше, под кръста усещах някаква тежест. Направо не можех да седя на стола, толкова силно беше. В началото не разбрах какво става вътре в мен, после обаче схванах, че е сексуално желание. Желаех този мъж толкова силно, че едвам си поемах дъх. Без някой от двамата да отваря дума за това, отидохме в един хотел наблизо и продължихме с необуздан секс.
	Сигурно ще те заболи, задето ти го описвам толкова ярко и подробно, но съм убедена, че в крайна сметка е най-добре да ти разкажа всичко честно. Дори и да е тежко, искам да понесеш болката и да продължиш да четеш нататък.
	Онова, което направих с мъжа, няма нищо общо с «любовта». Единственото, което исках, беше да ме прегръща и да го усещам вътре в себе си. Никога през живота си не бях изпитвала такава задушаваща потребност от тялото на мъж. Бях чела по книгите за «непреодолимото желание», но до онзи ден не бях си представяла дори какво означава такъв израз.
	Нямам представа защо тази потребност се е породила толкова внезапно, защо е била свързана не с теб, а с друг. Но беше невъзможно да потисна желанието, което изпитвах, нито пък съм и опитвала. Много те моля, разбери: и за миг не ми е хрумвало, че те предавам по някакъв начин. Сексът, който правех в хотелското легло с този мъж, наподобяваше лудост. За да съм докрай откровена, ще кажа, че никога през живота не ми е било толкова хубаво. Не, не беше тъй просто, не ми беше само «хубаво». Плътта ми се гънеше в топла кал. Съзнанието ми всмукваше чистата наслада до степен, че още малко, и да се пръсне — и накрая наистина се взриви. Беше неописуемо. Бе едно от най-прекрасните неща, които са ми се случвали някога.
	А после, както знаеш, криех през цялото време. Ти така и не разбра, че имам връзка. Нито веднъж не се усъмни в мен — дори след като започнах да закъснявам. Сигурна съм, че ми имаше пълно доверие. Мислеше, че няма да те предам никога. А аз не изпитвах никаква вина, задето не оправдавам доверието ти. Обаждала съм се от хотелската стая и съм ти казвала, че ще се забавя в редакцията. Трупах лъжите една върху друга, от това обаче не ме болеше. Струваше ми се най-естественото нещо на света. Сърцето ми се нуждаеше от живота с теб. Домът, който делях с теб, бе мястото, на което принадлежах. Светът, на който принадлежах. Но тялото ми изпитваше неутолима потребност от секс с онзи мъж. Бях наполовина тук и наполовина там. Знаех, че рано или късно разривът ще дойде, тогава обаче ми се струваше, че този двойствен живот ще продължава вечно. Тук живеех идеално с теб, а там се любех необуздано с него.
	Искам да разбереш поне едно. Не става въпрос, че сексуално ти му отстъпваш или че не ме привличаш, или че ми е втръснало да се любим. По онова време тялото ми просто изпитваше този необуздан непреодолим глад. Не можех да сторя нищо, за да му устоя. Нямам представа защо става така. Единственото, което мога да кажа, е, че става така. През седмиците, докато се любех с онзи мъж, на няколко пъти ми е минавало през главата да се любя и с теб. Струваше ми се нечестно да спя с него, а с теб — не. Но с теб вече не чувствах нищо. Сигурно си забелязал. Близо два месеца си намирах какви ли не оправдания, за да не спя с теб.
	Един ден обаче онзи мъж поиска да те напусна и да остана с него. Подхождали сме си изключително много, нямало причини да не бъдем заедно. Щял да изостави семейството си. Помолих го да ми даде време да помисля. Но същата вечер, след като се разделихме, докато се прибирах с влака, си дадох сметка, че вече не изпитвам към него нищо. И аз не разбирам защо, но в мига, когато той ме помоли да живея с него, онова особено нещо вътре в мен изчезна, сякаш беше излязъл силен вятър, който го беше отнесъл. Желанието ми към този мъж се изпари, от него не остана и следа.
	Точно тогава започнах да се чувствам виновна пред теб. Както вече ти писах, нямах никакви угризения на съвестта през цялото време, докато изпитвах силно желание към него. Единственото, което чувствах, бе, че е много хубаво, дето не забелязваш нищо. Въобразявах си, че ще ми се размине, докато ти не забелязваш. Връзката ми с онзи човек сякаш бе в свят, различен от света, където бях свързана с теб. Но след като желанието ми към него се стопи, вече не знаех къде се намирам.
	Винаги съм си мислила, че съм честен човек. Вярно, имам си недостатъци. Но за важното не съм лъгала никого и не съм заблуждавала себе си. Никога не съм крила нищо от теб. Това ме караше да се чувствам горда. После обаче месеци наред без капка разкаяние те лъжех право в очите.
	Ето какво започна да ме терзае. Ето какво ме накара да се чувствам кух, вятърничав човек без всякаква стойност. Всъщност вероятно съм точно такава. Но има още нещо, което и досега ме мъчи, и то е: как така изведнъж започнах да изпитвам такова силно неестествено полово влечение към човек, когото дори не обичах? Направо не проумявам. Ако не беше това влечение, още щях да се радвам на щастливия живот с теб. А онзи човек и досега щеше да си остане симпатичен приятел, с когото от време на време си бъбря. Ала онова чувство, онова невероятно всепоглъщащо полово влечение събори всичко, което ние с теб бяхме изградили през годините. Отне ми всичко: отне ми теб, дома, който бяхме подредили заедно, работата. Защо трябваше да се случи?
	Преди три години, когато направих аборта, ти казах, че има нещо, което трябва да споделя с теб. Помниш ли? Вероятно е трябвало да го направя. Вероятно е трябвало да си изплача душата, за да не се стига дотук. Ако го бях направила, това сигурно нямаше да се случи никога. Но сега, след като се случи, дори сега ми се струва, че няма да съм в състояние да ти кажа как съм се чувствала тогава. Струва ми се, че веднъж изразя ли го с думи, всичко ще рухне още по-безвъзвратно, отколкото сега. Ето защо реших, че е най-добре да го преглътна и да изчезна.
	Съжалявам, че трябва да ти го кажа, но с теб никога не съм изпитвала истинска сексуална наслада — и преди, и след като се оженихме. Беше ми приятно да ме прегръщаш, ала усещанията ми бяха някак смътни, сякаш се случваше на друг човек. Ти нямаш никаква вина. Сама съм си виновна, че не изпитвах нищо. Вътре в мен сякаш нещо блокираше и възпираше удоволствието, което можех да изпитам. Просто не знаех какво да правя, когато по причини, неразбираеми за мен, тези задръжки бяха пометени от секса с онзи мъж.
	Между нас, между теб и мен, винаги е имало някаква голяма близост и нежност. Още от самото начало. Сега обаче те са погубени завинаги. Онзи напаснат механизъм, онова митичното нещо е унищожено. Аз го унищожих. По-точно някакво нещо ме принуди да го унищожа. Ужасно съжалявам, че стана така. Не всеки има такъв късмет, какъвто аз имах с теб. Мразя нещото, причинило всичко това. Нямаш представа как го ненавиждам. Искам да знам какво точно е то. Трябва да знам. Трябва да намеря неговите корени, да го осъдя и накажа. Не съм сигурна, че ще имам силата да го направя. Със сигурност обаче това е само мой проблем. Той няма нищо общо с теб.
	Искам да те помоля за едно и то е: недей да мислиш повече за мен. Не се опитвай да ме намериш. Просто ме забрави и мисли как да започнеш нов живот. Колкото до майка ми, баща ми и брат ми, ще направя каквото трябва: ще им пиша и ще им обясня, че вината е изцяло моя и ти не си ми причинил нищо. Те няма да ти създават неприятности. Мисля скоро да подам молба за развод, така е най-добре и за двамата. Затова не възразявай. Съгласи се. Що се отнася до дрехите и другите вещи, които съм оставила, извинявай, но те моля да ги изхвърлиш или да ги дадеш на някого. Сега вече всичко принадлежи на миналото. Нямам право да докосвам нещата, които съм използвала, докато живеех с теб.
	Сбогом.“
C$
	Прочетох още веднъж писмото от начало до край и го върнах в плика. После извадих от хладилника още една кутийка бира и я изпих.
	Щом Кумико смята да подава молба за развод, значи няма намерение да посяга веднага на живота си. Това ме поуспокои. После обаче ми хрумна, че около два месеца не съм спал с жена. Както споменаваше и в писмото, Кумико през цялото време бе отказвала да спи с мен. Твърдеше, че имала лек цистит и лекарят й бил препоръчал известно време да се въздържа от полови сношения. И аз, естествено, и бях повярвал. Нямах причини да не й вярвам.
	През тези два месеца бях имал отношения с жени в сънищата си, или в някакъв свят, който в рамките на моя си речник можех да нарека единствено сън: с Крита Кано и с жената от телефона. Но сега, като се замислих, осъзнах, че са минали два месеца, откакто съм спал с истинска жена в истинския свят. Както лежах на канапето и гледах ръцете си върху гърдите, започнах да си мисля за последния път, когато бях видял тялото на Кумико. Спомних си нежната извивка на гърба й, докато й вдигах ципа на роклята, и миризмата на парфюма зад ушите й. Но ако онова, което тя ми казваше в писмото, бе необратимата истина, вероятно нямаше да спя никога отново с нея. Беше го написала пределно ясно и окончателно; какво друго можеше да бъде това освен необратимата истина?
	Колкото повече си мислех за възможността отношенията ми с Кумико вече да са минало, толкова повече ми липсваше нежната топлина на тялото й, което някога ми бе принадлежало. Беше ми хубаво да спя с нея. Беше ми хубаво, разбира се, и преди да се оженим, но дори след като минаха няколко години и първоначалната тръпка поотслабна, пак ми беше приятно да се любя с Кумико. Тесният й гръб, тилът й, краката й, гърдите й: спомнях си все така ярко допира до всяка част от нея. Спомнях си всичко, което съм правил и което е правила тя, докато сме се сливали.
	Сега обаче Кумико бе сляла тялото си с човек, когото не познавах — и то с необузданост, каквато трудно си представях. Беше открила в това наслада, каквато не бе получавала от любенето с мен. Докато го е правела с него, тя вероятно се е гърчела и извивала така, че леглото е подскачало, стенела е, та са я чували в съседната стая. Вероятно е вършела неща, каквито не е вършила никога с мен. Отидох до хладилника, отворих го и извадих една бира, която изпих. После хапнах картофена салата. Прииска ми се да послушам музика и настроих тихо радиото на станция за класическа музика на къси вълни. „Днес съм много уморена — все повтаряше Кумико. — Нямам настроение. Наистина. Извинявай.“ А аз отговарях: „Не се притеснявай, не е болка за умиране.“ След като свърши Серенадата за струнен оркестър на Чайковски, пуснаха кратка клавирна пиеса, звучеше ми като Шуман. Беше ми позната, но не помнех заглавието. Щом свърши, водещата обясни, че това била седмата от „Горските сцени“ на Шуман, озаглавена „Птицата като пророк“. Представих си как Кумико движи хълбоци под другия мъж, как вдига крака, как забива нокти в гърба му и се гъне върху чаршафите. Водещата каза, че Шуман е създал фантастична пиеса, в която тайнствена горска птица предсказва бъдещето.
	Какво изобщо съм знаел някога за Кумико? Смачках бавно в ръката си празната бирена кутия и я хвърлих в боклука. Беше ли възможно Кумико, която съм си въобразявал, че разбирам, Кумико, която бях притискал до себе си и с която през годините бях сливал тяло като със своя жена, беше ли възможно тази Кумико да не е нищо друго освен външна обвивка на самата Кумико като личност. А светът всъщност да е най-вече царство на медузите? Ако е така, какво да кажа за шестте години, които бяхме живели заедно? Какво са те? Какво означават?

	* * *

	Четях за кой ли път писмото на Кумико, когато телефонът иззвъня. Звукът ме изстреля от канапето. Кой ли можеше да се обажда в два часа след полунощ? Кумико? Не, тя никога не би позвънила тук. Може би Мая Казахара. Видяла ме е, че си тръгвам от празната къща, и е решила да ми се обади. Или може би Крита Кано. Иска да обясни защо е изчезнала. Или жената от телефона. Вероятно иска да ми каже нещо. Мая Казахара беше права: около мен имаше прекалено много жени. Избърсах си лицето с хавлиената кърпа, която бях оставил наблизо, и когато бях готов, вдигнах слушалката.
	— Ало — казах.
	— Ало — обади се глас от другата страна.
	Не беше на Мая Казахара. Нито на Крита Кано или на тайнствената жена. Обаждаше се Малта Кано.
	— Ало — повтори тя, — господин Окада ли е? Казвам се Малта Кано. Помните ли ме?
	— Разбира се. Помня ви много добре — отвърнах, като се опитвах да успокоя бумтежа на сърцето си.
	Как можех да не я помня?
	— Извинявайте, че ви звъня толкова късно. Но не търпи отлагане. Напълно съзнавам, че ви се натрапвам много грубо и че вероятно ще се ядосате, въпреки това се почувствах длъжна да се обадя. Ужасно съжалявам.
	Уверих я, че няма нужда да не се безпокои: така и така още не съм легнал, тя изобщо не ме притеснява.


>>	12.
>>	Открито. Докато се бръснех
#	Открита, докато се будех

	— Обаждам ви се толкова късно, господин Окада, защото усетих, че трябва да се свържа с вас час по-скоро — обясни Малта Кано.
	Докато я слушах, останах с впечатлението, че както винаги тя подбира и подрежда всяка дума в изреченията си според строгите правила на логиката.
	— Стига да не възразявате, бих искала, господин Окада, да ми разрешите да ви задам няколко въпроса. Може ли?
	Както държах слушалката, седнах на канапето.
	— Питайте каквото сметнете за добре — отвърнах аз.
	— Може би сте отсъствали последните два дни, господин Окада? Няколко пъти се опитах да се свържа с вас по телефона, но все ви нямаше.
	— Ами да, нямаше ме. Исках да се махна за известно време от къщата. Да се усамотя и да помисля. Имам да обмислям много неща.
	— Да, знам го прекрасно, господин Окада. Разбирам как се чувствате. Когато човек иска да обмисли на бистра глава, внимателно нещо, е хубаво да промени обстановката. Знам, ще си кажете, че проявявам прекалено любопитство, но в такъв случай много далеч ли се намирахте, господин Окада?
	— Не чак толкова далеч — отвърнах преднамерено мъгляво. Преместих слушалката от лявата в дясната си ръка. — Как да се изразя? Бях на усамотено място. Но наистина не мога да се впускам в подробности. Върнах се преди малко. Прекалено уморен съм за обяснения.
	— Разбира се, господин Окада. Влизам ви в положението. Всички си имат своите причини. Няма да настоявам да ми обяснявате. Вероятно наистина сте уморен, личи от гласа ви. Много ви моля, не се притеснявайте от мен. В такъв момент няма да ви досаждам с прекалено много въпроси. Винаги бихме могли да го обсъдим в по-подходящо време. Знам, твърде невъзпитано е от моя страна да ви задавам такъв личен въпрос, но го направих само защото се притеснявах, че през последните няколко дни ви се е случило нещо много лошо.
	Опитах се да отговоря подобаващо, ала тихият шум, който излезе от устата ми, прозвуча не толкова като отговор, колкото като стон на водно животно, което се е задавило. Нещо много лошо, помислих си аз. От всичко, което ми се беше случило, кое беше лошо и кое — добро? Кое беше правилно и кое — не толкова правилно?
	— Благодаря ви, че се притеснявате за мен — казах, след като си възвърнах дар словото, — но в момента съм добре. Не мога да кажа, че ми се е случило нещо хубаво, но не ми се е случило и нищо чак толкова лошо.
	— Радвам се да го чуя.
	— Просто съм уморен — допълних аз.
	Малта Кано се прокашля тихо и изискано.
	— Между другото, господин Окада, случайно да сте забелязвали през последните дни някаква голяма физическа промяна?
	— Физическа промяна ли? В мен?
	— Да, господин Окада. Някаква промяна в тялото ви.
	Вдигнах лице и погледнах отражението си върху стъклената врата за задния двор, но не забелязах нищо, което да се нарече физическа промяна. Под душа се бях изтъркал навсякъде, но и тогава не бях забелязал нищо.
	— Каква промяна имате предвид? — попитах аз.
	— Нямам представа каква би могла да бъде, но би трябвало да личи от пръв поглед.
	Сложих лявата си китка на масата и я разгледах, но в нея нямаше нищо необичайно. Поне аз не забелязвах да се е променила. Не беше се позлатила, между пръстите ми не се бяха появили ципи. Не беше нито красива, нито грозна.
	— Какво имате предвид, като казвате, че би трябвало да личи от пръв поглед? Нещо като криле, поникнали на гърба ми ли?
	— Би могло да е и нещо такова — отвърна все така спокойно Малта Кано. — В смисъл че и това е възможно.
	— Да, разбира се — казах аз.
	— Е, забелязвали ли сте такава промяна?
	— Всъщност не. Поне засега. Ако на гърба ми бяха поникнали криле, все щях да забележа, нали?
	— Вероятно — съгласи се Малта Кано. — Но все пак внимавайте, господин Окада. Не е никак просто човек да разбере в какво състояние се намира. Така например не може да види сам лицето си. Няма друг избор, освен да погледне отражението си в огледалото. Чрез опита малко по малко започваме да вярваме, че образът е истински, но толкова.
	— Ще внимавам — обещах аз.
	— Все пак има още нещо, за което бих искала да ви питам, господин Окада. От известно време не мога да установя връзка със сестра си Крита, както загубих връзка и с вас. Може да е съвпадение, но ми се струва твърде странно. Питам се дали случайно не знаете нещо по случая.
	— За Крита Кано ли?!
	— Да — потвърди Малта Кано. — Хрумва ли ви нещо във връзка с това?
	Не, не ми хрумва нищо, отвърнах аз. Не знам защо реших така, но ми се стори, че поне засега е по-добре да не споменавам на Малта Кано, че наскоро съм разговарял със сестра й и веднага след това тя е изчезнала. Просто имах такова чувство.
	— Крита се притесняваше, че сме загубили връзка с вас, господин Окада. Вечерта излезе, каза, че смятала да се отбие до вас и да провери, но дори в този късен час още не се е прибрала. И по неизвестна причина вече не усещам присъствието й.
	— Ясно. Е, ако случайно намине насам, ще й предам да се свърже незабавно с вас — обещах аз.
	Известно време Малта Кано мълча в другия край на линията.
	— Да ви призная, господин Окада, безпокоя се за Крита. Както знаете, онова, което ние с нея правим, не е съвсем обичайно. Но за разлика от мен тя не е посветена достатъчно в нещата от онзи свят. Не искам да кажа, че й липсва дарба. Всъщност дарбата й е голяма. Но сестра ми не е свикнала с нея.
	— Ясно.
	Малта Кано замълча отново, този път за по-дълго. Долових у нея известна нерешителност.
	— Ало! Там ли сте още? — попитах аз.
	— Да, господин Окада, още съм тук — потвърди жената.
	— Ако видя Крита, непременно ще й предам да се свърже с вас — повторих аз.
	— Много ви благодаря — отвърна Малта Кано.
	После се извини, че ми е позвънила толкова късно, и затвори. Аз също затворих и отново погледнах отражението си в стъклото. Най-неочаквано си помислих: нищо чудно да не разговарям никога повече с Малта Кано. Това може би беше последният път, когато я чувах. Тя може би щеше да изчезне безвъзвратно от живота ми. Нямах някакви особени причини за подобни мисли, просто така ми се стори.

	* * *

	Изведнъж се сетих за въжената стълба. Бях я оставил да виси в кладенеца. Може би колкото по-бързо я приберях, толкова по-добре. Ако някой я намереше, можеше да възникнат неприятности. Освен това Крита Кано внезапно беше изчезнала. За последно я бях видял при кладенеца.
	Пъхнах в джоба си електрическото фенерче, обух си маратонките, слязох в градината и пак се прехвърлих пред зида. После отидох по уличката в празната къща. Къщата на Мая Казахара тънеше в пълен мрак. Стрелките на часовника ми наближаваха три. След полунощ. Влязох в двора на празната къща и отидох право при кладенеца. Въжената стълба пак си беше прихваната за долния край на дънера на дървото и висеше в кладенеца с капак, който още бе наполовина отворен.
	Нещо ме накара да надзърна долу в кладенеца и да повикам тихо, почти шепнешком Крита Кано. Отговор нямаше. Извадих фенерчето и го насочих надолу към кладенеца. Лъчът не достигна дъното, но аз чух нещо като стон. Отново се опитах да я повикам по име.
	— Всичко е наред. Тук съм — отвърна тя.
	— Какво правите там? — попитах тихо.
	— Какво правя ли? Правя същото, каквото правехте и вие, господин Окада — отговори тя очевидно озадачена. — Мисля. Наистина това тук е идеалното място за мислене, нали?
	— Да, предполагам — рекох аз. — Но преди малко у нас се обади сестра ви. Много се притеснява, че сте изчезнали. Посред нощ е, а вие още не сте се прибрали, сестра ви каза, че освен това не усещала присъствието ви. Помоли, ако ви чуя, да ви предам да се свържете незабавно с нея.
	— Ясно. Е, благодаря, че си направихте труда.
	— За нищо. Крита Кано. Бъдете така любезна, излезте оттам. Трябва да поговоря с вас.
	Тя не каза нищо.
	Изключих фенерчето и го прибрах в джоба си.
	— Защо не слезете и вие, господин Окада? Бихме могли да си седим тук двамата и да разговаряме.
	Помислих, че ще бъде хубаво да се спусна отново в кладенеца и да си поговоря с Крита Кано, но се сетих за мрака с дъх на плесен на дъното и ми призля.
	— Не, съжалявам, но няма да сляза още веднъж. Вие също трябва да се качите. Някой може пак да издърпа стълбата. И въздухът е застоял.
	— Знам. Но ми се иска да поостана тук още малко. Не се притеснявайте за мен.
	Щом Крита Кано отказваше да излезе от кладенеца, аз не можех да сторя нищо.
	— Докато разговарях със сестра ви по телефона, не й казах, че съм ви видял тук. Дано не съм сгрешил. Просто ми се стори, че е по-добре да не казвам нищо.
	— Правилно сте постъпили — одобри Крита Кано. — Много ви моля, не казвайте на сестра ми, че съм тук. — След миг тя добави: — Не искам да я притеснявам, но и аз от време на време имам нужда да мисля. Веднага щом приключа, излизам. А сега, ако обичате, ми се иска да остана сама. Няма да ви причиня неприятности.
	Реших сега-засега да я оставя и да се прибера. Можех сутринта да намина и да проверя как е. Ако през нощта Мая Казахара отново издърпаше стълбата, щях да се справя с положението и да помогна на Крита Кано да се качи по един или друг начин горе. Прибрах се, съблякох се и се опънах на леглото. Взех книгата, която четях, и я отворих, докъдето бях стигнал. Усетих, че съм прекалено напрегнат, за да заспя веднага, но още преди да съм прочел и две страници, почувствах, че се унасям. Затворих книгата, угасих лампата и след миг съм заспал дълбоко.

	* * *

	Когато се събудих, беше девет и половина сутринта. Притеснен за Крита Кано, се облякох и без дори да си мия лицето, забързах по уличката към празната къща. Небето беше похлупено с ниски облаци, влажната утрин подсказваше, че ще завали всеки момент. Въжената стълба я нямаше на кладенеца. Някой очевидно я бе отвързал от долния край на дънера и я беше отнесъл. И двете половини на капака бяха сложени старателно на мястото им и бяха затиснати с по един камък. Отворих едната половина и като надзърнах, повиках по име Крита Кано. Отговор не последва. Опитах още няколко пъти, след всеки вик изчаквах. Реших, че тя е заспала, и метнах вътре няколко камъчета, на дъното на кладенеца обаче очевидно вече нямаше никого. Когато се е съмнало, Крита Кано явно беше излязла, беше развързала стълбата и я бе взела със себе си. Сложих капака на мястото му и се махнах от кладенеца.
	На уличката се облегнах върху оградата на празната къща и известно време наблюдавах къщата на Мая Казахара. Мислех, че както обикновено Мая ще ме забележи и ще излезе, но от нея нямаше и следа. Всичко наоколо беше притихнало: никакви хора, никакви шумове, не пищяха дори цикади. За да убия времето, взех да ровя с върха на маратонката пръстта. Нещо в квартала ми се струваше различно, непознато, сякаш през дните, докато съм бил в кладенеца, старата действителност е била изместена от нова действителност, която е надделяла и се е наложила. Някъде дълбоко в себе си го усещах още откакто бях излязъл от кладенеца и бях тръгнал към къщи.
	След като се върнах по уличката у нас, отидох в банята и си измих зъбите. Бях брадясал. Приличах на току-що спасен корабокрушенец. За пръв път през живота си пусках брада. Замислих се дали да не я оставя, след малко обаче реших да се обръсна. Кой знае защо, ми се стори по-добре лицето ми да е такова, каквото беше, когато Кумико ме напусна.
	Запарих с кърпа, натопена в топла вода, четината си — да омекне, сетне покрих лицето си с дебел пласт пяна за бръснене. След това започнах да се бръсна бавно и внимателно, за да не се порежа: първо брадичката, после лявата буза, след това и дясната. Тъкмо приключвах с дясната, когато видях в огледалото нещо, от което дъхът ми спря. Някакво синьо-черно петно. В началото си помислих, че сигурно случайно съм се изцапал. Избърсах остатъците от пяната за бръснене, измих си хубаво лицето със сапун и вода и се опитах да махна петното с кърпа. То обаче не помръдна. Явно беше проникнало дълбоко в кожата. Прокарах по него пръст. Кожата при петното бе малко по-топла, иначе си беше същата като на останалата част от лицето ми. Беше белег. Точно там на бузата, където в кладенеца бях усетил нещо да ми пари, сега имах белег.
	Приближих се до огледалото и огледах изключително внимателно белега. Беше точно под дясната скула и имаше размерите и формата на длан на новородено. Беше синкаво, почти черна като синьо-черното мастило марка „Монблан“, с което Кумико пишеше.
	Бе възможно това да е някаква алергична реакция. В кладенеца може би се бях допрял до нещо, което като японския лак е предизвикало обрив. Но какво е можело да има там долу, на дъното на кладенеца, което да причини подобно нещо? Бях проучил с електрическото фенерче всяка издатинка и пукнатина и не бях открил нищо освен пръст по пода и бетонни стени. Освен това нима алергиите и обривите оставяха такива ясно очертани белези?
	Обзе ме лека паника. За няколко мига загубих всякакво чувство за ориентация, както когато на плажа ви заливат огромни вълни, които ви теглят навътре в морето. Кърпата падна от ръката ми. Аз съборих кошчето за отпадъци и си ударих крака, като през цялото време пелтечех някаква безсмислени срички. После успях да си възвърна самообладанието, подпрях се на мивката и започнах да мисля спокойно какво да правя.
	Най-добре бе да изчакам и да видя. Винаги можех да ида на лекар. Може би беше временно състояние, нещо, което ще мине от само себе си, както обрив, предизвикан от лак. Беше се образувало само за няколко дни, вероятно щеше да изчезне точно толкова бързо. Отидох в кухнята и си направих кафе. Бях гладен, но понечех ли да хапна нещо, апетитът ми изчезваше като вода в мираж.
	Излегнах се на канапето и видях, че е започнало да вали. От време на време ходех в банята и се гледах в огледалото, но не забелязвах белегът да се е променил. Беше обагрил бузата ми в наситено, тъмно, почти красиво синьо.
	Сещах се само за едно, което е могло да го причини: това, че в предизгревното видение, наподобяващо сън, долу в кладенеца бях минал през стената, когато жената от телефона ме поведе за ръка. Беше ме изтеглила през стената, за да избягаме от опасния някой, който бе отворил вратата и влизаше в стаята. В мига, в който минавах през стената, бях усетил, че нещо ми пари на бузата — точно на мястото, където сега се тъмнееше петното. Все така нямах, разбира се, обяснение, каква е причинно-следствената връзка между това, че съм минал през стената, и петното, избило върху лицето ми.
	Човекът без лице ми беше казал в хотелското фоайе: „Сега не може. Нямате работа тук.“
	Аз обаче не бях обърнал внимание на предупреждението и бях продължил нататък. Бях ядосан на Нобору Ватая, бях ядосан на собственото си объркване. И вероятно с това бях заслужил петното.
	Ами ако е нещо като дамга, сложена ми от онзи странен сън или видение, или каквото там беше? „Това не е сън — ми казваше то чрез петното. — Случи се наистина. И всеки път, когато се погледнеш в огледалото, волю-неволю ще си го спомняш.“
	Поклатих глава. Прекалено много неща си оставаха без обяснение. Единственото, което разбирах със сигурност, бе, че не разбирам нищо. Главата ми забумка глухо. Вече не бях в състояние да мисля. Не изпитвах желание да правя нищо. Отпих от изстиналото кафе и продължих да гледам дъжда.

	* * *

	Следобед се обадих на вуйчо — да си поприказваме. Имах нужда да поговоря с някого, все едно с кого, за да се отърся от чувството, че съм бил изтръгнат от действителността.
	Когато той ме попита как е Кумико, му отговорих, че е добре, и не се впуснах в обяснения. Добавих, че в момента е заминала в кратка командировка. Можех да му разкажа искрено какво се случва, но бе невъзможно да изложа пред трети човек събитията от последно време в някакъв смислен вид. За мен те нямаха никакъв смисъл, как да ги обясня на друг? Реших засега да не казвам истината на вуйчо си.
	— Навремето си живял тук, в къщата, нали? — попитах аз.
	— Разбира се — потвърди той. — Общо шест-седем години. Чакай малко… Купих я, когато бях на трийсет и пет, и живях там, докато станах на четирийсет и две. Седем години. Преместих се в апартамента, след като се ожених. Дотогава живеех там.
	— А докато си бил тук, случвало ли ти се е нещо лошо?
	— Нещо лошо ли? Какво например?
	— Ами да си се разболял или да си се разделил с жена.
	Вуйчо ми се засмя от все сърце.
	— Със сигурност съм се разделял с повече от една жена. Но не само докато съм живял в къщата. Хе, не бих казал, че това е било чак толкова лошо. Да ти призная, не съм се разделял с жена, с която не съм искал да се разделям. Колкото до болестите… хм. Не, не помня да съм боледувал. Махнаха ми от тила една бенка, друго не се сещам. Забеляза й бръснарят, каза да съм я отстранял — за всеки случай. Отидох на лекар, но се оказа, че не е нищо сериозно. Докато живеех в къщата, това ми беше първият и последен път да ходя на лекар. Трябва да пусна молба да ми намалят здравните осигуровки!
	— Значи не свързваш с къщата някакви лоши спомени.
	— Не, не — потвърди вуйчо ми, след като помисли малко. — Но защо ни в клин, ни в ръкав ме питаш такива неща?
	— А, просто така — изпелтечих аз. — Завчера Кумико е ходила на гледачка, онази й наговорила разни неща за къщата: че носела нещастие, такива неща — излъгах аз. — Мен ако питаш, това са си бабини деветини, но обещах да те питам.
	— Хм. Как му викаха на това? Нищо не разбирам. Но съм живял в къщата и според мен всичко си й е наред, няма проблеми. Виж, къщата на Мияваки е друго нещо, но тя е доста далеч от вас.
	— След като си се изнесъл, какви хора са живели тук? — полюбопитствах аз.
	— Чакай да помисля: след мен в продължение на три години там живя един гимназиален учител със семейството си, после пет години едно младо семейство. Мъжът въртеше някакъв бизнес, но не помня какъв. Не мога да се закълна, че всички са живели щастливо в къщата, наемателите общуваха с един брокер на недвижими имоти. Не ги познавам, не знам защо са се изнесли, но не съм чувал да им се е случило нещо лошо. Предполагам, че вече им е станало тясно и са решили да си построят свои къщи, нещо от този род.
	— Веднъж някой ми каза, че потокът в къщата бил препречен. Това говори ли ти нещо?
	— Потокът бил препречен ли?
	— И аз не знам какво означава — допълних. — Така ми казаха.
	Вуйчо отново се позамисли.
	— Не, не се сещам нищо. Но вероятно не беше хубаво да заграждат уличката и от двете страни. Като се замислиш, няма път без начало и край. Основното правило при пътищата и реките е, че по тях тече нещо. Ако ги препречиш, те умират.
	— Разбирам — рекох аз. — Исках да те питам още нещо. Чувал ли си някога в квартала птицата с пружината?
	— Птицата с пружината — повтори вуйчо ми. — Каква е тази птица?
	Обясних му набързо за птицата с пружината, как идваше всеки ден на дървото отзад и надаваше писък, все едно навива пружина.
	— Това е ново за мен — призна вуйчо ми. — Никога не съм я виждал и чувал. Обичам птици, винаги ги слушам как пеят, но за пръв път чувам за подобно нещо. Искаш да кажеш, че птицата има нещо общо с къщата ли?
	— Не, всъщност не. Просто питам дали някога си я чувал.
	— Знаеш ли, ако те вълнуват тези неща, кой е живял след мен в къщата и така нататък, поговори с господин Ичикава, възрастния брокер от агенцията за недвижими имоти срещу спирката на метрото. Агенцията се казва „Сетагая Дай-ичи“. Кажи му, че те пращам аз. Точно той се занимаваше с къщата. Живее открай време в квартала и може да ти каже всичко, каквото те интересува. Точно той ме предупреди за къщата на Мияваки. Бъбрив си е. Виж се с него.
	— Благодаря. На всяка цена — отвърнах аз.
	— А работа намери ли си?
	— Засега не. Да ти призная, не търся много усърдно. Кумико работи, аз се грижа за къщата, засега се оправяме.
	Вуйчо пак се замисли. После рече:
	— Кажи ми, ако случайно имаш трудности. Вероятно ще мога да ти помогна.
	— Благодаря — отговорих аз. — Разбира се.
	Така разговорът ни приключи.
	Запитах се дали да не се обадя на възрастния брокер, за да го поразпитам за историята на къщата и за хората, живели тук преди мен, но после ми се стори нелепо дори да си помислям такава глупост. Реших да не се занимавам с това.
	И следобед продължи да ръми, дъждът мокреше покривите на къщите, мокреше дърветата по дворовете, мокреше земята. За обяд си направих препечена филийка и супа, остатъка от следобеда прекарах на канапето. Исках да отида на пазар, но се разколебах заради белега на лицето си. Съжалих, че не съм си оставил брада. В хладилника имаше зеленчуци, в шкафа ми се намираха консерви. Имах ориз, имах и яйца. Ако карах по-пестеливо, храната щеше да ми стигне за още два-три дни.
	Докато лежах на канапето, изобщо не мислех. Четях, слушах касети с класическа музика, гледах как в градината вали. Мисловните ми способности явно бяха достигнали най-ниската си точка — вероятно заради дългия период на пълно съсредоточаване на дъното на тъмния кладенец. Понечех ли да мисля сериозно за нещо, усещах в главата си тъпа болка, сякаш ме стискаше менгеме. Понечех ли да си припомня нещо, всяко мускулче и нерв в тялото ми като че скърцаха от усилието. Имах чувството, че съм се превърнал в Тенекиения дървар от „Магьосникът от Оз“, че всичките ми стави са ръждясали и се нуждаят от смазване.
	От време на време ходех в банята и проверявах състоянието на белега върху лицето си. Той не растеше, но и не се свиваше. Наситеността на цвета не се увеличаваше, но и не намаляваше. По едно време забелязах, че не съм обръснал няколко косъмчета над горната си устна. След като бях забелязал петното, бях толкова объркан, че бях забравил да довърша бръсненето. Пак си измих лицето, намазах го с пяна за бръснене и махнах косъмчетата.
	Докато ходех и се връщах от банята, се сетих какво ми бе казала по телефона Малта Кано: че трябва да внимавам, че чрез опита малко по малко започваме да вярваме в истинността на образа. За да съм сигурен, влязох в спалнята и си погледнах лицето в голямото огледало, пред което Кумико се обличаше. Но петното си оставаше. Не беше нещо, което се вижда само в другото огледало.
	Ако не броим белега, физически се чувствах нормално. Премерих си температурата, беше си същата, както обикновено. Тялото ми беше добре, само дето почти не бях гладен, а все пак не бях ял три дни, и от време на време ми се гадеше (вероятно продължение на гаденето, което бях изпитвал на дъното на кладенеца).
	Следобедът мина спокойно. Телефонът не иззвъня нито веднъж. Нямаше писма. По уличката не мина никой. Тишината не бе нарушавана от гласовете на съседите. През градината не минаваха котки, нямаше птици, които да прелитат и да пеят. От време на време се чуваше цвърчене на цикада, но и то за разлика от друг път не беше силно.
	Малко преди седем усетих лек глад, затова си направих вечеря от консерва и зеленчуци. За пръв път от цяла вечност изслушах по радиото вечерните новини, но в света не ставаше нищо особено. Тийнейджъри загинали в катастрофа, когато момчето зад волана се опитало да изпревари друг автомобил и се блъснало в стена. Полицията разследвала директора на клона на голяма банка и завеждащия отдел „Кадри“ за неправомерно отпуснати заеми. Младок убил с чук на улицата трийсет и шест годишна домакиня. Но това бяха все събития от някакъв друг, далечен свят. Единственото събитие, което ставаше в моя свят, беше дъждът в двора. Валеше. Безшумно. Тихо.
	В девет вечерта се преместих от канапето на леглото и след като си дочетох главата в книгата, угасих лампата и заспах.
	Събудих се рязко по средата на някакъв сън. Не помнех какво се е случило в съня, но той явно беше изпълнен с напрежение, защото сърцето ми туптеше ускорено. В стаята не се виждаше нищо. Отначало не можех да си спомня къде се намирам. Трябваше да мине доста време, докато разбера, че съм си вкъщи, в собственото легло. Стрелките на будилника сочеха два и нещо. Накъсаното спане в кладенеца вероятно беше причината за тези непредсказуеми цикли на сън и събуждане. След като се отърсих от объркването, усетих, че ми се пикае. Сигурно беше от бирата, която бях изпил. Предпочитах пак да заспя, но по този въпрос нямах избор. Когато се примирих и се надигнах в леглото, докоснах с ръка кожата на някого, който спеше до мен. Не се изненадах. На това място винаги спеше Кумико. Бях свикнал някой да спи до мен. После обаче си спомних, че Кумико вече не е тук. Беше се изнесла от къщата. До мен спеше друг.
	Затаих дъх и запалих лампата до леглото. Беше Крита Кано.


>>	13.
>>	Историята на Крита Кано. Продължение

	Крита Кано беше чисто гола. Лежеше с лице към мен, без дрехи, дори без завивка, и аз видях добре оформени гърди, малки розови зърна и отдолу съвършено плосък корем и черен триъгълник косъмчета на венериния хълм като щрихована рисунка. Кожата й беше много бяла и блестеше. Макар и да не можех да си обясня присъствието й тук, продължих да гледам красивото й тяло. Беше долепила колене и ги беше присвила леко, краката й бяха съвършени. Косата й бе паднала напред и скриваше половината от лицето, затова не виждах очите й, но тя очевидно бе потънала в дълбок сън: дори след като запалих лампата до леглото, Крита Кано не трепна и продължи да диша тихо и равномерно. Аз обаче съвсем се разсъних. Извадих от гардероба лека лятна завивка и заметнах жената с нея. После угасях лампата и както бях по пижама, отидох в кухнята, където поседях малко на масата.
	Сетих се за белега. Петното върху бузата бе леко топло при допир. Още си беше там, не бе нужно да гледам в огледалото. Това нещо явно нямаше да изчезне за една нощ. Реших на сутринта да потърся в указателя някой дерматолог наблизо, но какво щях да отговоря, ако той ме попита каква според мен е причината? Седял съм два-три дни в кладенец. Не, не е свързано с работата ми: слязъл съм, за да помисля. Решил съм, че дъното на кладенеца е много подходящо място. Не, не съм си носил храна. Не, кладенецът не е в моята градина, в чужд двор е. На празна къща в квартала. Влязъл съм без разрешение.
	Въздъхнах. Не можех, разбира се, да говоря подобни неща на никого.
	Подпрях се на лакти върху масата и без да искам, се замислих със странно ярки подробности за тялото на Крита Кано. Тя спеше непробудно в леглото ми. Сетих се за съня, в който бях слял своето тяло с нейното, а тя бе облечена в роклята на Кумико. Още помнех ясно допира на кожата й, тежестта на плътта й. Без да съм наясно с всичко случващо се, не можех с точност да определя къде свършваше действителността и започваше видението. Стената между реалност и нереалност бе започнала да се топи. Поне в паметта ми действителност и въображение вече съжителстваха с еднаква сила и яснота. Бях слял тялото си с тялото на Крита Кано и същевременно не го бях правил.
	За да се отърся от тези разбъркани сексуални образи и да проясня главата си, се наложи да отида на мивката и да си наплискам лицето със студена вода. След малко наминах да проверя какво става с Крита Кано. Още спеше непробудно. Завивката се беше смъкнала до кръста й. От мястото, където стоях, виждах само гърба й. Покрай това се сетих за последния път, когато бях зърнал гърба на Кумико. Чак сега си дадох сметка, че в тяло Крита Кано прилича изумително на Кумико. Досега не го бях забелязвал, защото двете имаха различни прически, обличаха се и се гримираха по съвсем различен начин. Бяха еднакви на ръст и поне на пръв поглед и на тегло. Вероятно носеха една и съща мярка дрехи.
	Пренесох завивката си в хола, легнах на канапето и отворих книгата, която четях. Беше историческа, от библиотеката. За японското присъствие в Манджурия отпреди войната и за битката срещу съветската армия при Номинхе. Разказът на лейтенант Мамия бе пробудил у мен интерес към този период и бях взел няколко книги, посветени на него. Сега обаче четох десетина минути твърде подробното историческо описание и се унесох. Оставих книгата на пода с намерението очите ми да починат малко, но съм заспал дълбоко на запалена лампа.
	Събуди ме звук откъм кухнята. Отидох да видя какво става и заварих Крита Кано да прави закуска — беше с бяла тениска и къс син панталон, и двете на Кумико.
	— Къде са ви дрехите? — попитах от вратата на кухнята.
	— А, извинявайте. Спяхте, затова си позволих да взема някои от дрехите на жена ви. Знам, много нахално е от моя страна, но нямах какво да облека — обясни Крита Кано, като извърна само глава към мен.
	Откакто я бях видял за последно, в някакъв момент тя си бе възвърнала обичайния стил на гримиране и прическата от шейсетте години, но без изкуствените мигли.
	— Не, не се притеснявайте — рекох й аз. — Всъщност питам какво е станало с вашите дрехи.
	— Изгубих ги — каза само Крита Кано.
	— Изгубили сте ги ли?
	— Да. Изгубих ги някъде.
	Влязох в кухнята, подпрях се на масата и загледах как Крита Кано прави омлет. С чевръсти движения тя чукна яйцата, сложи им подправки и ги разбърка.
	— Значи сте дошли гола?
	— Да, точно така — потвърди Крита Кано, сякаш това бе най-естественото нещо на света. — Бях напълно гола. Знаете го, господин Окада. Нали сте ме завили.
	— Да, завих ви — измънках аз. — Но къде, интересно, изгубихте дрехите си и как успяхте да дойдете дотук без тях?
	— И аз не знам — рече Крита Кано и тръсна тигана, за да сгъне омлета.
	— И вие не знаете — повторих аз.
	Тя плъзна омлета в една чиния и за гарнитура му сложи малко току-що сварени на пара броколи. Освен това беше препекла филийки, които сложи на масата заедно с кафето. Аз извадих масло, сол и черен пипер. После съвсем като младоженци седнахме един срещу друг да закусим.
	Точно тогава се сетих за белега. Крита Кано не се изненада, когато ме погледна, не ме попита нищо. Посегнах и пипнах белега, беше топъл, значи петното не беше изчезнало.
	— Боли ли ви, господин Окада?
	— Не, изобщо не ме боли — отговорих аз.
	Жената гледа известно време лицето ми.
	— Прилича на родилно петно — прецени тя.
	— И на мен така ми изглежда — съгласих се аз. — Дали да не ида на лекар?
	— Според мен лекар няма да ви помогне.
	— Вероятно сте права — рекох аз. — Но не мога да се преструвам, че не се забелязва.
	Както държеше вилицата, Крита Кано се позамисли.
	— Ако имате да пазарувате или да вършите нещо друго, бих могла да го свърша вместо вас. Ако предпочитате да не излизате, си стойте тук докогато пожелаете.
	— Признателен съм ви, но и вие сигурно си имате работа, пък и не мога да остана вечно залостен тук.
	Крита Кано отново се замисли.
	— Малта Кано сигурно знае как да ви помогне.
	— В такъв случай нали нямате нищо против да се свържете от мое име с нея?
	— Малта Кано се свързва с един или друг човек, но не допуска хората да се свързват с нея — съобщи ми жената и отхапа от броколите.
	— Но вие със сигурност можете да се свързвате с нея, нали?
	— Разбира се. Сестри сме.
	— Защо тогава следващия път, когато говорите с нея, не я питате за белега? Или да я помолите да ми се обади.
	— Съжалявам, но не мога да го направя. Не ми е разрешено да моля сестра си за никого. Това ни е нещо като правило.
	Въздъхнах и продължих да мажа филийката с масло.
	— В смисъл, ако искам да кажа нещо на Малта Кано, единственото, което ми остава, е да чакам тя да се свърже с мен, така ли?
	— Да, точно така — потвърди Крита Кано. После кимна. — Но за белега. Предлагам засега да не мислите за него, освен ако не ви боли или сърби. Лично аз не обръщам внимание на такива неща. Не им обръщайте и вие, господин Окада. На всеки може да се случи.
	— Интересно ми е — рекох аз.
	После няколко минути продължихме да ядем, без да разговаряме. От доста време не бях закусвал с друг, а и омлетът беше много вкусен. Крита Кано като че ли се зарадва, когато я похвалих.
	— Та за дрехите… — подхванах аз.
	— Сърдите ли се, че съм облякла дрехите на жена ви, без да ви питам? — попита доста нехайно тя.
	— Ни най-малко. Все ми едно кои от дрехите на Кумико ще облечете. В края на краищата тя ги е оставила тук. Притеснявам се по-скоро за вашите дрехи — как ги изгубихте?
	— И не само дрехите. Обувките също.
	— Как?
	— Не помня — отговори Крита Кано. — Знам само, че се събудих гола в леглото ви. Не помня какво е станало преди това.
	— Но след като си тръгнах, сте слезли в кладенеца, помните ли?
	— Да, това го помня. И долу съм заспала. Но после не помня нищо.
	— Значи не помните как сте излезли от кладенеца?
	— Нищо не помня. Губи ми се време.
	Крита Кано вдигна показалци и показа разстояние около педя. Нямах представа на колко време отговаря това.
	— Сигурно не помните и какво сте направили с въжената стълба. Няма я.
	— Не знам нищо за стълбата. Не помня дори дали съм се качила по нея, за да изляза от кладенеца.
	Гледах известно време чашата с кафето в ръката си.
	— Имате ли нещо против да ми покажете ходилата си? — попитах аз.
	— Не, разбира се — отвърна жената.
	Седна на стола до мен и повдигна нозе, така че да видя ходилата й. Хванах я за глезените и огледах хубаво ходилата. Бяха съвсем чисти, с красива форма. По тях нямаше нищо, нито драскотини, нито кал.
	— Няма кал, няма драскотини — заявих аз.
	— Ясно — рече Крита Кано.
	— Вчера цял ден валя. Ако сте изгубили някъде обувките си и сте дошли боса, ходилата ви би трябвало да са кални. Минали сте през градината. Но ходилата ви са чисти, по тях няма кал.
	— Ясно.
	— Което ще рече, че не сте дошли тук боса.
	Крита Кано наклони леко глава на една страна, като да бе впечатлена.
	— Логично е — съгласи се тя.
	— Може и да е логично, но не ни дава нищо — обясних и аз. — Къде сте изгубили обувките и дрехите си и как сте дошли оттам дотук?
	Крита Кано поклати глава.
	— Нямам представа — промълви тя.

	* * *

	Докато тя миеше съсредоточено съдовете на мивката, аз продължавах да седя до кухненската маса и да обмислям всичко. Също нямах, разбира се, представа.
	— Често ли ви се случва да не помните къде сте били? — попитах аз.
	— Не ми е за пръв път да не помня къде съм била и какво съм правила. Не ми се случва често, но от време на време ми се случва. Веднъж пак си изгубих някои от дрехите. Сега обаче за пръв път не знам къде са ми и всички дрехи, и обувките.
	Жената спря чешмата, забърса масата.
	— Знаете ли, Крита Кано — подех аз, — не ми разказахте историята си до края. Последния път, когато изчезнахте, бяхте стигнали до средата. Помните ли? Ако нямате нищо против, бих искал да чуя и останалото. Разказахте как мафията ви е отвлякла и ви е накарала да проституирате за нея, но не споменахте какво се е случило, след като срещнахте Нобору Ватая и спахте с него.
	Тя се облегна на мивката и ме погледна. По ръцете й се стичаха капки вода, които падаха на пода. Под бялата тениска ясно се очертаваха настръхналите зърна на гърдите й и аз си представих голото й тяло, което бях видял през нощта.
	— Добре тогава. Ще ви разкажа какво стана после. Ето сега. — Крита Кано отново седна срещу мен. — Онзи ден, господин Окада, си тръгнах по средата на разказа, защото почувствах, че съм длъжна да ви обясня възможно най-откровено какво точно ми се е случило. Но усетих, че не мога да стигна чак до края. Сигурно сте се стъписали, когато си тръгнах толкова ненадейно.
	Тя сложи ръце върху масата и ме погледна право в лицето.
	— Да, бях стъписан, макар че напоследък са ми се случвали и по-стъписващи неща — отвърнах аз.

	* * *

	— Както вече ви обясних, последният клиент, когото съм имала като проститутка на плътта, беше Нобору Ватая. Познах го веднага втория път, когато го срещнах вече като клиент на Малта Кано. Беше невъзможно да го забравя. Не съм сигурна дали той се е сетил коя съм. Господин Ватая не е от хората, които показват чувствата си. Но нека се върна назад, ще карам поред. Първо ще ви разкажа за оня път, когато Нобору Ватая ми беше клиент. Беше преди шест години. Както вече ви казах, по онова време бях в състояние, когато не усещах никаква болка. И не само болка: не усещах нищо. Живеех в бездънно вцепенение. Нямам предвид, разбира се, че не съм чувствала нищо, различавах например топло от студено, различавах и болката. Но тези усещания сякаш бяха на разстояние, в свят, който няма нищо общо с мен. Затова и не се съпротивлявах да имам полови сношения срещу пари. Каквото и да правеха с мен, усещанията сякаш бяха на друг. Безчувствената ми плът не беше моята плът. И така, разказах ви как мафията ме принуди да стана една от проститутките й. Когато ми нареждаха да спя с мъже, го правех, когато ми даваха пари, ги взимах. Май бях стигнала дотук.
	Аз кимнах.
	— Въпросният ден ми казаха да отида в стая на шестнайсетия етаж на хотел в центъра. Клиентът беше с необичайното име Ватая. Почуках, влязох в стаята и заварих вътре мъж, който седеше на канапето. Пиеше кафе, което явно бе поръчал от румсървиса, и четеше книга. Носеше зелено поло и кафяв памучен панталон. Беше с къса коса и с очила с кафяви рамки. На масата пред него бяха оставени чашата, кафеникът и книгата. Мъжът очевидно беше погълнат от прочетеното: в очите му още се долавяше някакво вълнение. Не се открояваше с нищо, очите му обаче излъчваха необичайна сила. Когато ги видях, реших, че съм сбъркала стаята. Но не я бях сбъркала. Мъжът ми каза да вляза и да заключа. Продължи да седи на канапето и без да казва и дума повече, ме огледа цялата. От глава до пети. Така ставаше винаги когато влезех при клиент. Повечето мъже ме оглеждаха. Извинявайте, че питам, господин Окада, но били ли сте някога с проститутка?
	Отговорих, че не.
	— Сякаш оглеждат стока. Свиква се бързо. Все пак плащат за плът, логично е да видят какво купуват. Този мъж обаче ме оглеждаше различно. Сякаш виждаше през плътта ми, отвъд мен. Притесних се от погледа му, все едно съм станала полупрозрачна. Вероятно съм била леко смутена: изпуснах на пода дамската си чанта. Тя падна с тих звук, но аз бях толкова объркана, че в началото дори не забелязах. После се наведох да вдигна чантата. От удара в пода тя се беше отворила и част от козметиката ми се беше изсипала. Вдигнах молива за очи, червилото и малко флаконче парфюм и ги прибрах. Мъжът през цялото време ме наблюдаваше с обиграни очи. След като събрах вещите си от пода и ги върнах в чантата, той ми каза да се съблека. Попитах го дали има нещо против първо да си взема душ, защото докато пътувах с метрото, се бях изпотила. Времето беше горещо. Мъжът отвърна, че това не му пречело. Не разполагал с много време. Да се съблека веднага. Когато свалих дрехите, мъжът каза да легна по лице на кревата, което и направих. Нареди ми да не мърдам, да не отварям очи и да не говоря, освен ако той не ми каже. Седна до мен, без да се съблича. Направи само това: седна. Не ме докосна и с пръст. Просто седеше и гледаше голото ми тяло, докато аз лежах по лице, без да мърдам. Така минаха десет минути. Усещах как мъжът ме пронизва почти болезнено с поглед — впиваше очи ту в тила ми, ту в гърба, ту в дупето, ту в краката. Реших, че вероятно е импотентен. Такива клиенти понякога се възбуждат. Плащат на проститутка, карат я да се съблече и я гледат. Някои я събличат и свършват пред нея. При проститутки ходят какви ли не мъже по какви ли не причини. Реших, че Нобору Ватая е поредният от тях. След малко обаче той започна да ме докосва. Плъзгаше и десетте си пръста по тялото ми, от раменете до гърба и дупето, сякаш търсеше нещо. Това не бяха милувки. Не беше, разбира се, и масаж. Пръстите му се движеха по тялото ми изключително внимателно, все едно очертаваха път по карта. И докато ме докосваше, той очевидно мислеше, но не просто си мислеше, а беше потънал във вглъбен и много съсредоточен размисъл. Пръстите му сякаш се лутаха напосоки, сетне застиваха и дълго оставаха на едно място. Като че ли се губеха и после пак налучкваха пътя. Ясна ли съм? Всеки пръст като че беше жив и мислеше със свой си разсъдък. Усещането беше много странно. Странно и притеснително. Въпреки това от допира на пръстите му аз се възбудих. За пръв път в живота си. Преди да стана проститутка, сексът не ми е носил нищо освен болка. Самата мисъл за него ме изпълваше със страх — страх от болката, която знаех, че трябва да изтърпя. След като станах проститутка, се случи точно обратното: не чувствах нищо. Нито болка, нито друго. Пъшках и се преструвах на възбудена, за да им е приятно на клиентите, но всичко си беше представление. Ала когато ме докосна този мъж, стоновете ми си бяха истински. Идваха от самите дълбини на тялото ми. Знаех, че нещо вътре в мен се е раздвижило, сякаш центърът на тежестта се измества в тялото ми и първо е на едно, а после на друго място. Накрая мъжът спря да движи пръсти. Хвана ме за кръста и като че ли се замисли. Усетих от върховете на пръстите му, че си възвръща самообладанието и малко по малко започва да регулира дишането си. После взе да се съблича. Продължавах да стискам очи с лице върху възглавницата, чаках какво ще стане оттук нататък. След като се съблече, мъжът разтвори широко ръцете и краката ми. В стаята бе много тихо, чак се уплаших. Чуваше се само едва доловимото бръмчене на климатика. Мъжът почти не издаваше звуци. Не чувах дори дишането му. Той долепи длани до гърба ми. Отпуснах се. Членът му ме докосна по дупето, но още беше мек. Точно тогава телефонът върху нощното шкафче започна да звъни. Отворих очи, извърнах се и погледнах мъжа в лицето, той обаче сякаш не забелязваше телефона, който иззвъня осем-десет пъти, после спря. В стаята отново стана тих. — Тук Крита Кано замълча и си пое няколко пъти въздух. Без да продума, загледа ръцете си. — Извинявайте — каза накрая, — но нали не възразявате да си почина малко?
	— Не — отвърнах аз.
	Налях си още една чаша кафе и отпих една глътка. Крита Кано изпи студената вода в чашата. Сигурно сме мълчали към десет минути.
	— Мъжът отново задвижи пръсти и започна да ме докосва навсякъде по тялото — продължи Крита Кано. — Навсякъде без изключение. Вече не можех да мисля. В ушите ми кънтеше само туптенето на собственото ми сърце, което бе странно забавено. Вече не бях в състояние да се владея. Докато мъжът ме галеше, стенех и стенех. Опитах се да замълча, ала сякаш някой друг ме караше да крещя и да пъшкам. Имах чувството, че всяко винтче в тялото ми се е разхлабило. Сетне, след доста време, както лежах по лице, мъжът ми вкара нещо отзад. И досега не знам какво. Беше огромно и твърдо, но не беше членът му. Сигурна съм. Помня как си помислих, че все пак съм се оказала права: мъжът е импотентен. Каквото и да ми вкара, то ми причини болка за пръв път, откакто бях направила неуспешен опит за самоубийство — истинска силна болка в мен самата, не на разстояние. Как ли да го изразя? Болката бе почти непоносимо силна, сякаш физическото ми „Аз“ се разкъса отвътре на две. Но колкото и ужасно да беше, аз продължавах да се гърча не само от болка, но и от наслада. Насладата и болката бяха едно. Разбирате ли какво имам предвид? Болката идваше от насладата, а насладата — от болката. Трябваше да ги приема заедно. И насред тази болка и наслада тялото ми продължи да се разцепва. Нямаше как да го предотвратя. После се случи нещо странно. От двете половини, на които физическото ми „Аз“ се беше разцепило, изпълзя нещо, каквото дотогава не бях виждала и докосвала. Не можех да кажа колко голямо е, но беше влажно и хлъзгаво като новородено дете. Нямах никаква представа какво е. Дотогава е било вътре в мен, а аз не знаех какво е. Този мъж го беше извадил. Исках да разбера какво е. Исках да го видя със собствените си очи. В края на краищата то бе част от мен и имах право да го видя. Но това бе невъзможно. Бях повлечена като от порой от насладата и болката. Бях се превърнала в изцяло физическо същество и можех само да викам, да въртя хълбоци и да стена. Бе невъзможно дори да отворя очи. После достигнах върха, всъщност имах чувството, че по-скоро ме хвърлят от висок зъбер. Изпищях и ми се стори, че всичко, направено от стъкло в стаята, се е натрошило. И не само ми се стори: наистина видях и чух как прозорците и чашите се чупят на малки парченца и се сипят като дъжд върху мен. После ми се пригади ужасно. Съзнанието ми започна да се отнася нанякъде, тялото ми изстина. Знам, ще ви прозвучи странно, но се почувствах така, сякаш се превръщам в купа студена каша, лепкава и на бучки, и бучките туптят бавно и мощно с всеки удар на сърцето ми. Познах това туптене — бях го изпитвала и преди. Не ми трябваше много време, за да си спомня какво е. Знаех, че е тъпата, смъртоносна безкрайна болка, която бях понасяла преди неуспешния опит за самоубийство. И тази болка повдигаше като с лост капака на съзнанието ми, отваряше го с неустоима сила и без да се допитва до волята ми, измъкваше пихтиестото съдържание на паметта ми. Колкото и странно да звучи, бях като мъртвец, който наблюдава аутопсията си. Разбирате ли за какво говоря? Чувствах се като човек, който гледа как разрязват тялото му и вадят един по един слузестите органи. Продължавах да лежа, слюнката ми се стичаше по възглавницата, а тялото ми се гърчеше неудържимо. Знаех, че трябва да се овладея, а не можех. Винтчетата в тялото ми не само се бяха разхлабили, но и бяха изпаднали. Със замъгленото си съзнание усетих невероятно силно колко сама и безсилна съм. Всичко вътре в мен рукна навън. Неща, и осезаеми, и неосезаеми, се втечниха и бликнаха от плътта ми като слюнка или урина. Знаех, че не бива да го допускам, че не бива да позволявам самата ми същност да изтича и аз да я губя завинаги, ала не можех да я спра по никакъв начин. Можех само да наблюдавам. Нямам представа колко е продължило всичко това. Имах чувството, че цялата ми памет, цялото ми съзнание е изтекло навън. Накрая досущ тежка завеса, която се спуска, в миг ме обгърна мрак. А когато отново дойдох в съзнание, бях друг човек — Крита Кано замълча и ме погледна. — Ето какво се случи тогава — промълви тя.
	Не казах нищо, само зачаках да чуя края на разказа й.


>>	14.
>>	Крита Кано си тръгва отново

	Тя продължи да разказва.
	— Няколко дни след това живеех с чувството, че тялото ми се е разпаднало. Докато вървях, нямах усещането, че стъпвам по земята. Докато се хранех, нямах усещането, че ям. Докато седях неподвижно, имах ужасното усещане, че тялото ми или се спуска безкрайно, или се носи безкрайно под нещо като голям балон из безграничното пространство. Вече не бях в състояние да свързвам движенията или усещанията на тялото си със самата себе си. Те правеха каквото поискат, без връзка с волята ми, без ред и посока. Въпреки това не знаех как да внеса покой в този невероятен хаос. Единственото, което можех да сторя, бе да чакам нещата сами да се уталожат с времето. От сутрин до вечер се заключвах в стаята си, почти не се хранех, казвах на нашите просто не не ми е добре. Така минаха няколко дни, сигурно три-четири. После най-неочаквано всичко се успокои, сякаш бе извил необуздан вятър, който е отминал нататък. Огледах се, взрях се в себе си и си дадох сметка, че съм станала нов човек, съвсем различен от преди. Това беше третото ми „Аз“. Първото бе живяло в безкрайните терзания на болката. Второто — в състояние на вцепенение, в което няма никаква болка. Първото бе в първоначалното ми състояние, когато не можех да се отърся от тежкото бреме на болката. А когато все пак се опитах да се отърва от него, тоест когато направих опит за самоубийство и не успях, се превърнах във второто си „Аз“, междинното. Вярно, физическата болка, която ме беше мъчила, изчезна, но заедно с нея в мъглата се загубиха и всички останали усещания. Жаждата за живот, физическият живец, умствените способности да се концентрирам: всичко това изчезна заедно с болката. След този странен преходен период се появи съвсем новото ми „Аз“. Още не можех да кажа дали тъкмо него е трябвало да имам от самото начало. Но поне живеех с чувството, макар и мъгляво и неопределено, че ако не друго, вървя в правилна посока.
	Крита Кано вдигна очи и ме погледна право в лицето, сякаш искаше да чуе какво мисля за разказа й. Ръцете й бяха на масата.
	— Значи твърдите, че мъжът ви е дал нова самоличност, така ли? — попитах аз.
	— Вероятно — кимна Крита Кано. Лицето й беше безизразно като дъното на пресъхнало езеро. — След като този мъж ме гали, след като ме прегръща и направи така, че за пръв път в живота си да усетя такава силна сексуална възбуда, физически аз направо се преобразих до неузнаваемост. Нямам представа защо се случи, и то точно с този човек. Каквото и да е обяснението, е неоспоримо, че след това се озовах в съвсем нова обвивка. И след като преживях дълбокия смут, за който ви разказах, се опитах да приема тази нова самоличност като нещо по-истинско — ако не за друго, то защото благодарение на нея се бях измъкнала от ужасното вцепенение, превърнало се за мен в задушаващ затвор. Обаче сякаш ме захлупваше черна сянка. Чувствах се неописуемо притеснена всеки път, когато си припомнех пръстите му върху себе си, нещото, което той вкара в мен, слузестото нещо, което излезе (или аз поне имах усещането, че е излиза) от тялото ми. Обземаше ме гняв… и отчаяние, с които не можех да се преборя. Опитах се да залича от паметта си този ден — безуспешно, защото мъжът беше отворил нещо вътре в тялото ми. Усещането за отваряне остана в мен, неразривно свързано със спомена за мъжа и с чувството, че съм била осквернена. Беше противоречиво чувство. Разбирате ли? Преображението, през което бях преминала, беше истинско и добро, то обаче бе предизвикано от нещо мръсно, от нещо лошо и лъжовно. Това противоречие, това раздвоение ме измъчва много дълго — Крита Кано отново погледна ръцете си върху масата. — След това престанах да продавам тялото си. Вече нямаше смисъл.
	Лицето й си оставаше безизразно.
	— И успяхте да се измъкнете просто така? — изненадах се аз.
	Жената кимна.
	— Да — потвърди тя. — Не казах нищо на никого, просто престанах да продавам тялото си, това обаче не ми създаде неприятности. Стана едва ли не разочароващо лесно. Мислех, че ако не друго, ще ми се обадят по телефона, и събирах смелост за този ден, той обаче така и не настъпи. Не ми казаха нито дума. Знаеха адреса ми. Знаеха телефонния ми номер. Можеха да ме заплашат. А не се случи нищо. И така, най-малкото наглед отново бях обикновено момиче. По онова време бях върнала на майка си и баща си всичко, каквото им дължах, бях заделила и доста пари. Със сумата, която дадох на брат си, той си купи нова кола, с която да си губи времето и да се размотава насам-натам, на него обаче и през ум не му минаваше какво съм направила, за да се разплатя. Трябваше ми време, за да свикна с новото си „Аз“. Що за човек представлявах сега? Как живее този човек? Какво изпитва — и как? Трябваше да разбера от опит всичко това, да го запомня и осмисля. Разбирате ли? Всичко от мен всъщност беше изтекло и беше загубено безвъзвратно. Бях съвършено нов човек, почти празен. Трябваше да запълня малко по малко тази празнота. Лека-полека трябваше да сътворя собственоръчно нещото, което наричах „Аз“, по-скоро да сътворя нещата, от които то се състои. На хартия още се водех студентка, но нямах намерение да се връщам в университета. Сутрин излизах от нас, отивах в парка и по цял ден седях на някоя пейка, без да правя нищо. Или се разхождах безцелно по алеите. Ако валеше, влизах в някоя библиотека, слагах на банката отпред книга и се преструвах, че чета. Случвало се е да прекарам деня в някое кино или да обикалям с надземното метро. Имах чувството, че се нося сам-сама из непрогледен мрак. Нямаше при кого да отида за съвет. Ако сестра ми Малта беше тук, щях да споделя всичко с нея, по онова време обаче тя беше на далечния остров Малта и се беше отдала на отшелничество и аскетизъм. Не знаех адреса й. Нямаше как да се свържа с нея. Така че трябваше да реша сама тези проблеми. В никоя книга не се обясняваше какво съм изживяла. Но макар и да бях самотна, не се чувствах нещастна. Успях да се вкопча в самата себе си. Сега поне имах за какво да се заловя. Новото ми „Аз“ усещаше болка, макар и не така силна, както преди. Усещаше я, но същевременно се бях научила как да я избягвам. С други думи, бях в състояние да се отделя от физическото „Аз“, което изпитваше болката. Разбирате ли? Знаех да отделям физическото от нефизическото си „Аз“. Както го описвам, сигурно звучи сложно, но веднъж усвоиш ли го, изобщо не е трудно. Когато ме заболи, напускам физическото си „Аз“. Все едно отиваш тихо в съседната стая, когато се появи човек, когото не искаш да виждаш. Правя го с лекота. Усещам кога болката е влязла в тялото ми, долавям присъствието й, но не съм там. В съседната стая съм. Така робството на болката не може да ме застигне.
	— И можете винаги да се отделяте от болката? Когато си пожелаете? — учудих се аз.
	— Не — възрази Крита Кано след кратък размисъл. — В началото можех само когато тялото ми усещаше физическа болка. Защото болката е ключът за раздвояването на съзнанието ми. Впоследствие с помощта на Малта Кано се научих да го постигам, общо взето, когато реша. Но това стана много по-късно. Междувременно получих писмо от нея. Съобщаваше ми, че е приключила с трите години своеобразно обучение, което е карала в Малта, и до седмица се прибира в Япония. Вече смятала да се установи за постоянно тук. Зарадвах се много при мисълта, че ще я видя отново. Бяхме разделени от близо осем години. Както вече споменах, Малта беше единственият човек на света, пред когото можех да си излея душата. Ето защо още в деня, когато тя се прибра в Япония, аз й разказах всичко, което ми се беше случило. Малта изслуша чак до края дългия ми странен разказ, без да изказва мнение или да задава въпроси. След като приключих, сестра ми въздъхна тежко и каза: „Знам, трябваше през цялото време да бъда до теб и да те наглеждам. Кой знае защо, не съм си давала сметка пред какви огромни трудности си изправена. Вероятно защото ти ми беше прекалено близка. При всички положения обаче имаше неща, които бях длъжна да направя. Имаше места, където се налагаше да отида сама. Нямах избор.“ Казах й да не се притеснява. В края на краищата това бяха мои проблеми и аз лека-полека се окопитвах. Малта ме изслуша, без да продумва, после рече: „Всичко, което си изживяла, откакто напуснах Япония, е било болезнено и горчиво, но както отбеляза и ти самата, сега стъпка по стъпка се движиш към правилното състояние. Най-страшното е отминало и няма да се върне никога повече. Оттук нататък няма да ти се случват такива неща. Не че ще ти е лесно, но стига да мине известно време, ще забравиш много от тях. Ала без истинско «Аз» не можеш да продължиш да живееш. То е като земята под краката ни. Няма ли я, не можем да изградим нищо. Едно обаче не бива да забравяш никога — че този мъж е осквернил тялото ти. Това не е трябвало да се случва. Могла си да загубиш себе си завинаги, малко по малко да се превърнеш в нищо. За щастие състоянието, в което по една случайност си се намирала, не е било истинско, то те е освободило от преходния период. Дължиш го на чист късмет. Но осквернението си остава вътре в теб и в някакъв момент трябва да се пречистиш от него. Аз не мога да го сторя вместо теб. Не мога дори да ти кажа как да го направиш. Трябва сама да откриеш начина и сама да го извършиш.“ Тя ми даде и ново име: Крита Кано. Каза, че след новорождението си съм имала нужда и от това. Хареса ми още от самото начало. След това Малта Кано започна да ме използва за духовен медиум. Под ръководството й усвоявах все повече и повече как да владея новата си самоличност и как да поставям граница между плът и дух. Накрая за пръв път през живота си се научих да живея в нещо като мир. Още нямах власт, разбира се, над новата си самоличност. Липсваха ми много неща. Но сега с Малта Кано имах другар до себе си, някого, на когото можех да разчитам, човек, който ме разбираше и ме приемаше. Тя се превърна в моя наставница и пазителка.
	— И после сте срещнали отново Нобору Ватая?
	Крита Кано кимна.
	— Така е — потвърди тя. — Наистина срещнах отново Нобору Ватая. Беше началото на този март. Бяха минали повече от пет години от времето, когато той ме беше обладал, а аз се бях преобразила и бях започнала да работя с Малта Кано. Отново се озовахме лице в лице, когато той дойде у нас, за да се види с Малта. Не сме разговаряли. Аз само го зърнах във входното антре, но и един поглед ми беше достатъчен, за да замръзна на място, сякаш ме бе ударил гръм. Беше онзи мъж, последният, който бе купил тялото ми. Извиках Малта Кано встрани и й казах, че това е човекът, който ме е осквернил. „Добре — рече тя. — Остави на мен. Не се притеснявай. Не се показвай. Постарай се той да не те види.“ Изпълних казаното от сестра ми. Затова не знам за какво са говорили тогава.
	— Какво ли е искал от нея?
	Жената поклати глава.
	— Съжалявам, господин Окада, но нямам представа.
	— Хората идват у вас, защото искат нещо, нали?
	— Да.
	— Какво искат?
	— Какво ли не.
	— Можете ли да ми посочите някакъв пример?
	Крита Кано прехапа устна.
	— Питат за изгубени вещи. За съдбата си. За бъдещето. За какво ли не.
	— И вие двете знаете всичко това?
	— Да. Не всички, но повечето отговори са ето тук — отвърна Крита Кано и си посочи слепоочието. — Просто трябва да проникнеш вътре.
	— Сякаш слизаш в кладенец ли?
	— Да, нещо такова.
	Подпрях се на лакти върху масата и въздъхнах тежко.
	— А сега, ако не възразявате, искам да ми кажете нещо. Няколко пъти се появявате в сънищата ми. Направихте го съзнателно. По своя воля. Прав ли съм?
	— Да, прав сте — потвърди Крита Кано. — Направих го по своя воля. Проникнах в съзнанието ви и слях своето с вашето тяло.
	— Можете ли да правите такива неща?
	— Да, мога. Това е една от способностите ми.
	— Ние с вас сляхме телата си в моето съзнание. — След като изрекох тези думи, изпитах усещането, че съм окачил върху бяла стена дръзка сюрреалистична картина. После, сякаш за да видя от известно разстояние дали картината не виси накриво, повторих думите: — Ние с вас сляхме телата си в моето съзнание. Но аз не съм искал никога нищо от вас и сестра ви. И през ум не ми е минавало да научавам нещо от вас. Нали? Защо тогава го направихте?
	— Защото ми нареди Малта Кано.
	— Тоест ви е използвала като медиум, за да проникнете в съзнанието ми, така ли? За кого й е необходимо това? За Нобору Ватая? Или за Кумико?
	Известно време Крита Кано мълча. Изглеждаше объркана.
	— Всъщност не знам — призна тя. — Не ми бе обяснено подробно. Така се проявявам по-спонтанно като медиум. Единствената ми задача е през мен да минава съзнанието на хората. А задачата на Малта Кано е да разчита смисъла на онова, което откривам там. Но много ви моля, господин Окада, разберете: Малта Кано по принцип е на ваша страна. Аз мразя Нобору Ватая, а Малта мисли най-вече за мен. Направи го за ваше добро, господин Окада. Така поне смятам аз.

	* * *

	Крита Кано отиде да напазарува в близкия супермаркет. Дадох й пари и й намекнах, че щом ще излиза, не е зле да се облече по-прилично. Тя кимна и отиде в стаята на Кумико, където си сложи бяла памучна блуза и пола на цветя.
	— Нали не възразявате, господин Окада, че обличам дрехите на жена ви?
	Поклатих глава.
	— В писмото си тя казва да съм ги изхвърлел. Никой няма да възрази, ако ги обличате.
	Точно както и очаквах, всичко й беше по мярка — наистина изумително. Дори обувките бяха същият номер. Крита Кано излезе с чифт сандали на Кумико. Когато я видях облечена като жена ми, отново излитах чувството, че действителността пак променя донякъде посоката си точно както огромен пътнически кораб променя постепенно своя курс.
	След като Крита Кано излезе, аз се излегнах на канапето и загледах градината, съзнанието ми бе съвсем пусто. След половин час жената се върна с такси, носеше три големи плика, напълнени с покупки. После ми направи шунка с яйца и салата със сардини.
	— Я ми кажете, господин Окада, проявявате ли интерес към Крит? — попита тя най-неочаквано, след като се нахранихме.
	— Крит ли? — възкликнах аз. — Остров Крит в Средиземно море?
	— Да.
	Поклатих глава.
	— Не знам — отвърнах. — Не че не проявявам интерес, но не съм мислил по въпроса.
	— Искате ли да отидем заедно в Крит?
	— Да отидем заедно в Крит? — повторих като ехо.
	— Всъщност ми се иска да се махна за малко от Япония. Ето за какво си мислех през цялото време в кладенеца, след като вие си отидохте оттам. Откакто Малта ми даде името Крита, ми се иска някой ден да посетя Крит. За да се подготвя, изчетох доста книги за острова. Дори учих гръцки, та като му дойде времето, да мога да живея там. Заделила съм доста голяма сума, достатъчна, за да живеем доста време там без финансови проблеми. За парите не се безпокойте.
	— Малта Кано знае ли, че се каните да отидете в Крит?
	— Не. Не съм й споменавала, но съм сигурна, че няма да се възпротиви. Вероятно ще прецени, че ще ми се отрази добре. През последните пет години ме използва за медиум, но това не означава, че ме експлоатира. Прави го, за да ми помогне да се възстановя. Убедена е, че като прекарвам през себе си съзнанието и самоличността на различни хора, ще успея да свикна с новото си „Аз“. Разбирате ли? Така чрез другите осъзнавам какво е да имаш самоличност. Сега, като се замисля, си давам сметка, че никога през живота си не съм казвала недвусмислено на никого: „Искам да направя това и това.“ Всъщност никога не съм си и помисляла: „Искам да направя това и това.“
	От мига, в който съм се родила, живея с болката като център на живота ми. Единствената цел ми беше да намеря начин да съществувам по някакъв начин със силната болка. А след като навърших двайсет години и направих неуспешен опит за самоубийство, болката изчезна и ме обзе дълбоко, много дълбоко вцепенение. Бях като ходещ труп. Бях абсолютно безчувствена. У мен нямаше и помен от онова, което наричаме собствена воля. А после, когато Нобору Ватая насили плътта ми и разтвори съзнанието ми, аз се сдобих с третата си самоличност. Но пак не бях аз. Единственото, което бях успяла да постигна, бе да имам минимално нужната вместимост на „Аза“, само обем, нищо повече. И под ръководството на Малта Кано пропусках през това вместилище в себе си множество чужди самоличности. Ето как минаха двайсет и шест години от живота ми. Само си представете, моля ви: в продължение на двайсет и шест години не съм била нищо. Ето коя мисъл ме изуми толкова силно, докато седях сама в кладенеца и мислех. Дадох си сметка, че през цялото това време човекът, наречен „Аз“, всъщност е бил нищо. Аз не бях нищо освен проститутка. Проститутка на плътта. Проститутка на ума. Сега обаче се опитвам да свикна с новата си самоличност. Не съм нито вместилище, нито посредник за други самоличност. Искам да утвърдя себе си тук, на този свят.
	— Разбирам какво ми обяснявате, но защо все пак искате да заминете за Крит точно с мен?
	— Защото вероятно ще се отрази добре и на двамата: и на вас, господин Окада, и на мен — отговори Крита Кано. — Засега не е необходимо да сме тук. В такъв случай е за предпочитане да заминем. Кажете ми, господин Окада, има ли нещо, което трябва да направите на всяка цена — някакви намерения, които смятате да осъществите в бъдеще?
	— Единственото, което трябва да направя, е да разговарям с Кумико. Не мога да предприема нищо, докато не се срещнем лице в лице и тя не потвърди, че съвместният ни живот е приключил. Само нямам представа как да я открия.
	— Но ако все пак я откриете и както се изразихте, бракът ви е „приключил“, ще помислите ли дали да не дойдете с мен в Крит? В някакъв момент и на двамата ще се наложи да започнем на чисто — рече Крита Кано и ме погледна в очите. — Според мен едно пътуване до Крит не е лошо начало.
	— Никак даже — съгласих се аз. — Малко е внезапно, но не е никак лошо като начало.
	Крита Кано ми се усмихна. Дадох си сметка, че се случва за пръв път. Заради това ми се стори, че в някаква степен историята е поела в правилна посока.
	— Имаме време — допълни тя. — Дори и да побързам, ми трябва най-малко половин месец, за да се подготвя. Много ви моля, господин Окада, използвайте това време, за да помислите. Не знам дали мога да ви дам нещо. Струва ми се, че точно сега нямам какво да ви дам. Празна съм в буквалния смисъл на думата. Едва сега започвам да пълня малко по малко със съдържание празната обвивка. Мога да ви дам себе си, господин Окада, стига да кажете, че нямате нищо против. Смятам, че можем взаимно да си помогнем.
	Аз кимнах.
	— Ще помисля — обещах. — Много се радвам, че ми го предлагате, и според мен ще бъде страхотно, ако заминем заедно. Наистина. Но има куп неща, които трябва да обмисля, и куп неща, които трябва да изясня.
	— Не се притеснявайте, ако накрая кажете, че не искате да дойдете в Крит. Няма да се разсърдя. Ще съжалявам, но искам да ми отговорите откровено.

	* * *

	И тази вечер Крита Кано остана да пренощува у нас. По залез-слънце ме покани на разходка из близкия парк. Реших да забравя петното и да изляза. Защо да се притеснявам от такива неща? Разхождахме се около час в приятната лятна вечер, после се прибрахме и хапнахме.
	След вечеря Крита Кано заяви, че искала да спи с мен. Искала да се любим. Беше толкова внезапно, че не знаех какво да правя, и й го казах:
	— Толкова внезапно е. Не знам какво да правя.
	Крита Кано ме погледна право в лицето и отвърна:
	— Независимо дали ще дойдете с мен в Крит, господин Окада, искам да спите с мен този път — само този път — като с проститутка. Искам да купите тялото ми. Тук. Тази вечер. Ще ми бъде за последно. Ще престана да бъда проститутка — и на плътта, и на ума. Ще се откажа и от името Крита Кано. Но за да го направя, трябва да имам ясен, видим вододел, нещо, от което да личи: „Това свършва дотук“
	— Разбирам, че искате да имате вододел, но защо непременно трябва да спите с мен?
	— Толкова ли не разбирате, господин Окада? Като спя с вас такъв, какъвто сте в действителност, като слея действително тялото си с вашето, искам да мина през вас, през човека на име господин Окада. Така искам да се освободя от своеобразното осквернение вътре в мен. Това ще бъде вододелът.
	— Съжалявам, но не купувам тела.
	Крита Кано прехапа устна.
	— А искате ли да направим така? Вместо пари ще ми дадете някакви дрехи на жена си. И обувки. Това ще бъде цената на тялото ми. Така ще си уредим сметките, нали? И аз ще бъда спасена.
	— Спасена. Искате да кажете, че така ще се освободите от осквернението, което Нобору Ватая е оставил вътре във вас.
	— Да, точно това искам да кажа — потвърди Крита Кано.
	Взрях се в нея. Без изкуствените мигли лицето й изглеждаше съвсем детско.
	— Кажете ми все пак какво представлява този Нобору Ватая? — рекох аз. — Брат е на сестра ми, а почти не го познавам. Какво мисли? Какво иска? Единственото, което знам със сигурност, е, че се мразим.
	— Нобору Ватая е човек от свят, който е диаметрално противоположен на вашия — отговори Крита Кано. — От свят, където вие, господин Окада, губите всичко, а Нобору Ватая само печели. От свят, където вие сте отхвърлен, а той е приет. Обратното е също толкова вярно. Затова Нобору Ватая така ви мрази.
	— Не разбирам. Защо изобщо забелязва съществуванието ми? Той е прочут, той е всесилен. В сравнение с него аз съм кръгла нула. Защо си прави труда и си губи времето да мрази точно мен?
	Крита Кано поклати глава.
	— Омразата е като дълга тъмна сянка. В повечето случаи дори човекът, който я изпитва, не знае откъде се е взела. Тя наподобява двуостър меч. Прободеш ли онзи, когото мразиш, пробождаш и себе си. Колкото по-силно я забиваш в него, толкова по-навътре влиза и в теб. Често може да бъде смъртоносна. Но не е лесно да я изтръгнеш от себе си. Много ви моля, господин Окада, пазете се. Точно затова не искам Нобору Ватая да бъде последният ми клиент като проститутка. Разбирате ли?
	Тази нощ спах с Крита Кано. Съблякох дрехите на Кумико, които бяха на нея, и слях тялото си с нейното. Бавно и нежно. Беше като продължение на съня, сякаш пресъздавах съвсем точно на живо същото, което бях правил с Крита Кано насън. Тялото й беше истинско и живо. Ала липсваше нещо: ясното усещане, че това наистина се случва. На няколко пъти ми се струваше, че го правя с Кумико, а не с Крита Кано. Бях сигурен, че веднага щом свърша, ще се събудя. Но не се събудих. Свърших вътре в Крита Кано. Беше истина. Самата истина. Но щом го осъзнах, истината ми се стори по-малко истинска. Действителността сякаш се разпадна и малко по малко се отдалечи от самата себе си. Въпреки това си беше действителност.
	— Хайде да отидем заедно в Крит, господин Окада — каза Крита Кано, притисната до мен. — Тук вече няма място за нас: нито за вас, нито за мен. Трябва да заминем за Крит. Ако останете тук, ще ви се случи нещо лошо. Знам го. Сигурна съм.
	— Нещо лошо ли?
	— Нещо много, много лошо — предсказа Крита Кано; гласът й беше тих, но пронизващ, като на птицата пророк, която живее в гората.


>>	15.
>>	Единственото лошо нещо, случило се в къщата на Мая Казахара
#	Мая Казахара за мазния източник на топлина

	— Ало! Господин Птицата с пружината — каза женският глас.
	Долепих слушалката до ухото си и погледнах часовника. Четири часът следобед. Когато телефонът иззвъня, спях на канапето, плувнал в пот. Дрямката ми бе кратка и неприятна. Сега от нея ми беше останало физическото усещане, че през цялото време, докато съм спал, някой е седял върху мен. Който и да беше той, е изчакал, докато се унеса, седнал е отгоре, а после, точно преди да се събудя, е станал и си е тръгнал.
	— Здрастиии — почти пошушна женският глас. За да достигне до мен, звукът сякаш бе минал през свръхрядък въздух. — Обажда се Мая Казахара…
	— Ей — опитах се да кажа аз, но устните отказваха да ми се подчинят.
	Сигурно й беше прозвучало като стон.
	— Какво правиш в момента? — попита мазно Мая.
	— Нищо — отвърнах аз и отдалечих слушалката, за да се прокашлям. — Нищо. Дремя.
	— Събудих ли те?
	— Естествено. Но не се притеснявай. Беше кратка дрямка.
	За миг Мая Казахара като че ли се поколеба. Сетне попита:
	— Какво ще кажеш, Господин Птицата с пружината, да дойдеш у нас?
	Примижах. В мрака се понесоха светлини, различни като цвят и форма.
	— Нямам нищо против — отговорих аз.
	— Пека се на двора, затова влез отзад.
	— Добре.
	— Я ми кажи. Господин Птицата с пружината, сърдиш ли ми се?
	— Не съм сигурен — признах аз. — Но както и да е, ще си взема един душ и ще се преоблека, после ще дойда. Искам да поговорим за нещо.
	Пуснах студената вода, за да си проясня главата, после топлата, за да се измия хубаво, после отново студената. Това наистина ме разсъни, но тялото ми още бе някак отпуснато и натежало. От време на време краката ми се разтреперваха и на няколко пъти, докато стоях под душа, се наложи да се хвана за поставката за кърпите или да седна на ръба на ваната. Може би бях по-уморен, отколкото си мислех.
	След като излязох изпод душа и се избърсах, си измих зъбите и се погледнах в огледалото. Тъмносиньото петно още си стоеше върху дясната ми буза и не се бе променило на цвят. Бялото на очите ми беше прорязано от червени жилки, бях с тъмни сенки. Страните ми бяха хлътнали, косата ми плачеше за подстригване. Приличах на труп, който току-що е възкръснал и сам се е измъкнал от гроба.
	Облякох тениска, обух къс панталон, сложих си шапка и слънчеви очила. Когато излязох на уличката, установих, че горещината продължава. Всичко живо наоколо — всичко видимо — беше занемяло в надежда за внезапен пороен дъжд, но по небето нямаше и следа от облаци. Уличката беше похлупена с покривалото на горещия спарен въздух. Както винаги наоколо нямаше жива душа. Толкова по-добре. Не исках да срещам никого в такъв горещ ден и с такова ужасно лице.
	Птицата в двора на празната къща, вдигнала човка, гледаше все така вторачено небето. В сравнение с последния път, когато я бях видял, изглеждаше по-занемарена и мърлява. Тя сякаш се взираше в някаква особено потискаща гледка в небето. Стига да можеше, вероятно щеше да извърне поглед, но нямаше как, очите й бяха приковани в една точка и нямаха друг избор, освен да гледат. Избуялите бурени около скулптурата бяха застинали като хор в гръцка трагедия, който, затаил дъх, чака да чуе пророчество. Телевизионната антена върху покрива бе разпростряла вяло сребърните си пипала в задушния въздух. Всичко под безпощадната лятна светлина беше изсъхнало и изтощено.
	След като огледах градината на празната къща, влязох в двора на Мая Казахара. Дъбът хвърляше върху моравата прохладна сянка, ала Мая я бе пренебрегнала, за да се пече на безмилостното слънце. Лежеше по гръб на шезлонга, беше с невероятно изрязан шоколадов на цвят бански костюм от две части — малките парченца плат се крепяха на тънки връвчици. Неволно се почудих дали човек може да плува с такова нещо. Мая пак беше със слънчевите очила, които бе носила и когато се запознахме, по лицето й бяха избили едри капки пот. Под шезлонга беше оставила бяла плажна кърпа, шишенце масло срещу изгаряне и няколко списания. Наблизо се въргаляха две кутийки от спрайт, едната очевидно служеше за пепелник. На моравата имаше пластмасов маркуч с пръскачка, който някой беше използвал и не си беше направил труда да прибере.
	Когато се приближих, Мая Казахара седна и се пресегна да изключи касетофона. В сравнение с последния път бе почерняла много повече, все едно е била една седмица на море. Цялото й тяло — буквално от главата до петите — беше с красив тен. Тя очевидно не правеше друго, освен да се пече по цял ден, включително през времето, докато съм бил в кладенеца. Поспрях и огледах градината. Почти не се беше променила, обширната морава бе ниско окосена, езерцето не бе напълнено с вода и изглеждаше толкова пресъхнало, че човек чак ожадняваше.
	Седнах на свободния шезлонг до Мая и извадих от джоба си лимонов бонбон. От горещината обвивката беше залепнала.
	Известно време Мая Казахара ме гледа, без да казва нищо.
	— Какво се е случило, Господин Птицата с пружината? Какъв е този белег на лицето ти? Белег е, нали?
	— Според мен — да. Може би. Но не знам от какво. Погледнах се и го видях.
	Момичето се надигна на лакът и се взря в лицето ми. Избърса капките пот около носа си и побутна слънчевите очила, за да ги намести. Очите й под тъмните стъкла не се виждаха.
	— Нямаш никаква представа, така ли? Как и защо се е появил.
	— Никаква.
	— Съвсем никаква?
	— Излязох от кладенеца, по някое време се погледнах в огледалото и го видях. Наистина.
	— Боля ля те?
	— Не ме боли, не ме и сърби. Но пари леко.
	— Ходи ли на лекар?
	Поклатих глава.
	— Надали ще е от полза.
	— Сигурно — съгласи се Мая Казахара. — И аз мразя лекарите.
	Свалих си шапката и очилата и избърсах с носната кърпа потта, избила по челото ми. Сивата ми тениска вече се чернееше под мишниците от пот.
	— Страхотен бански — отбелязах аз.
	— Мерси.
	— Имам чувството, че е ушит от последни остатъци плат, за да се оползотвори максимално добре ограниченият ресурс.
	— Когато съм сама, си махам горнището.
	— Виж тя.
	— Не че имам какво да крия — рече Мая така, сякаш се оправдаваше.
	И наистина, гърдите й под горнището бяха малки и недоразвити.
	— Плувала ли си някога с това нещо? — полюбопитствах аз.
	— Никога. Не знам да плувам. А ти, Господин Птицата с пружината?
	— Аз знам.
	— Далече ли стигаш?
	— Далече.
	— Десет километра?
	— Вероятно… Никой ли няма у вас?
	— Вчера заминаха за вилата в Идзу. Всички искали да се къпят в края на седмицата. „Всички“ — това са майка ми, баща ми и малкият ми брат.
	— А ти?
	Тя само сви леко рамене. После извади от гънките на кърпата цигари и кибрит и запали.
	— Изглеждаш ужасно, Господин Птицата с пружината.
	— То оставаше да не изглеждам ужасно… след няколко дни в кладенец почти без храна и вода и ти ще изглеждаш ужасно.
	Мая Казахара си махна тъмните очила и се извърна с лице към мен. Под окото й още се виждаше дълбокият белег.
	— Я ми кажи, Господин Птицата с пружината. Сърдиш ли ми се?
	— Не съм сигурен. Имам куп неща, за които да мисля, после може и да ти се разсърдя.
	— Жена ти върна ли се?
	Аз поклатих глава.
	— Написала ми е писмо. Нямало да се върне вече.
	— Клетият Господин Птицата с пружината — въздъхна Мая Казахара. Седна на шезлонга и леко докосна с ръка коляното ми. — Клетият, клетият Господин Птицата с пружината. Знаеш ли, сигурно няма да ми повярваш, но накрая смятах да те спася и да те извадя от кладенеца. Просто исках да те поуплаша, да те помъча. Исках да проверя дали мога да те накарам да крещиш. Исках да видя колко време ще мине, докато се объркаш до степен да излезеш от кожата си.
	Не знаех какво да кажа, затова само кимнах.
	— Сериозно ли според теб говорех, когато се заканих, че ще те оставя да умреш там долу?
	Вместо да отговоря веднага, намачках хартийката от бонбона на топче. После рекох:
	— Да ти призная, не бях сигурен. Говореше така, сякаш наистина смяташе да го направиш, но после ми се стори, че само ме плашиш. Когато си на дъното на кладенец и разговаряш с някого горе, със звука става нещо странно: не долавяш чувствата в гласа на човека. В крайна сметка обаче не е важно дали си била сериозна. Действителността се състои от различни пластове. В онази действителност ти може би наистина искаше да се опиташ да ме убиеш, в тази обаче не искаш. Зависи за коя действителност ми говориш ти и за коя — аз.
	Пуснах топчето от обвивката на бонбона в дупката на кутията от спрайта.
	— Ще ми направиш ли една услуга, Господин Птицата с пружината? — попита Мая Казахара и посочи маркуча върху моравата. — Ще ме напръскаш ли с ей това нещо? Ужааасна жега! Ако не се понамокря, мозъкът ми ще се опържи.
	Станах от шезлонга и отидох да вдигна синия пластмасов маркуч от моравата. Беше топъл и размекнат. Посегнах зад храстите и пуснах крана. В началото потече гореща вода, напечена от слънцето, после запръска хладка и накрая съвсем студена. Мая Казахара се излегна върху тревата и аз насочих хубавата мощна струя към нея. Тя затвори очи и остави водата да се плиска по тялото й.
	— Ох, жестоко! Хайде и ти, Господин Птицата с пружината!
	— Не съм с бански — обясних аз, но момичето така се наслаждаваше на водата и беше толкова горещо, че накрая не издържах.
	Свалих мократа от потта тениска, наведох се напред и подложих глава под студената вода. Полях се и поех една глътка: беше ледена и пивка.
	— Ей, това вода от кладенец ли е? — попитах аз.
	— Разбира се. Качва се с помпа. Страхотна е, нали? Ужасно студена. Става и за пиене. Извикахме някакъв специалист да провери качеството й и той каза, че била добра и много рядко в Токио водата била толкова чиста. Беше изумен. Но нас ни е страх да я пием. Кварталът е гъстонаселен, знае ли човек какво може да проникне във водата!
	— Не ти ли се струва странно? Кладенецът на Мияваки е съвсем сух, докато вашият е с хубава чиста вода. А те са отсреща. Защо ли има такава голяма разлика?
	— Да, наистина — съгласи се Мая Казахара и приведе глава. — Може би нещо е отклонило подземния поток и водата се е изместила малко, затова техният кладенец е пресъхнал, а нашият — не. Но не знам, естествено, каква точно е причината.
	— В къщата ви случвало ли се е нещо лошо? — попитах аз.
	Мая Казахара сбърчи лице и поклати глава.
	— Единственото лошо нещо, което се е случило през последните десет години, е, че тук е ужасна скука!
	Мая Казахара се избърса и попита искам ли бира. Казах, че да. Тя донесе от къщата две студени кутийки „Хайнекен“. Отпи от едната, аз отпих от втората.
	— Кажи ми, Господин Птицата с пружината, какво смяташ да правиш занапред.
	— Още не съм решил — отговорих аз. — Но вероятно ще се махна оттук. Може дори да напусна Япония.
	— Да напуснеш Япония ли? И къде ще отидеш?
	— В Крит.
	— В Крит? Това има ли нещо общо с жената, как й беше името, Крита не знам коя си?
	— Да, има нещо общо.
	Мая Казахара се замисли.
	— И тази Крита не знам коя си ли те спаси от кладенеца?
	— Крита Кано — казах аз. — Да, точно тя.
	— Имаш много приятели, нали, Господин Птицата с пружината?
	— Всъщност не. Ако съм известен с нещо, то е, че имам малко приятели.
	— И как все пак Крита Кано е разбрала, че си долу в кладенеца? Не си казвал на никого, че ще слизаш там, нали? Как тя се е досетила къде си?
	— Не знам — отговорих аз.
	— Както и да е. Значи отиваш в Крит, така ли?
	— Още не съм решил. Това е една от възможностите. Първо трябва да си изясня нещата с Кумико.
	Мая Казахара захапа цигара и я запали. После докосна с върха на кутрето белега под окото си.
	— Знаеш ли, Господин Птицата с пружината, почти през цялото време, докато ти беше долу в кладенеца, аз се печах тук на слънцето. Печах си се, държах под око градината на празната къща и си мислех за теб в кладенеца, как гладуваш и малко по малко се приближаваш към смъртта. Само аз знаех, че си долу и не можеш да излезеш. И когато си помислех за това, си представях невероятно ясно какво изпитваш: болката, тревогата и страха. Разбираш ли? Така се чувствах мнооого близо до теб! Наистина нямаше да те оставя да умреш. Вярно си е. Честна дума. Но ми се искаше това да продължи. Докато стигнем до ръба. До онова състояние, когато ти ще започнеш да се разпадаш, когато ще си уплашен до смърт и вече няма да издържаш. Наистина чувствах, че така е най-добре — и за теб, и за мен.
	— Ето какво ще ти кажа — подхванах аз. — Според мен, ако наистина беше стигнала до ръба, може би щеше да ти се прииска да минеш и отвъд него. Вероятно е щяло да стане много по-лесно, отколкото смяташ. И в такъв случай единственото, което е трябвало да направиш, е да ме бутнеш от този ръб. И пак щеше да си кажеш, че така е най-добре — за мен и за теб.
	Отпих от бирата. Прехапала устна, Мая Казахара мисли известно време.
	— Може би си прав — каза тя. — И аз самата не знам със сигурност.
	Отпих последната глътка бира и се изправих. Сложих си очилата и облякох наквасената с пот тениска.
	— Благодаря ти за бирата.
	— Знаеш ли, Господин Птицата с пружината — каза Мая Казахара, — снощи, след като нашите заминаха на вилата, аз слязох в кладенеца. Прекарах там общо пет-шест часа, просто си седях и не мърдах.
	— Значи ти си взела въжената стълба.
	— Да — потвърди момичето и леко се навъси. — Аз я взех.
	Извърнах очи към обширната морава. Над влажната пръст се вдигаше пара, която наподобяваше мараня. Мая Казахара бутна фаса в празната кутийка от спрайт.
	— Първите няколко часа не усещах нищо особено. Е, беше си малко притеснително да седя в такъв пълен мрак, но не бях ужасена или уплашена. Не съм като повечето момичета, които за щяло и нещяло пищят. Но знаех, че не е просто тъмно. Ти, Господин Птицата с пружината, стоя долу няколко дни. Наясно си, че там няма нищо страшно. След няколко часа обаче знаех все по-малко коя съм. Седях неподвижно в мрака и усещах, че нещо вътре в мен — вътре в тялото ми — става все по-голямо и по-голямо. Имах чувството, че това нещо расте като корените на дърво, посадено в саксия, и когато стане достатъчно голямо, ще ме пръсне отвътре. И това ще бъде краят ми, точно така ще се пръсна на милион парченца. Докато се печах на слънце, това нещо си е кротувало в мен, но в мрака сякаш започна да се храни отнякъде и да набъбва тооолкова бързо, че чак се стреснах. Исках да го спра, но не можех. И тогава наистина се уплаших. Никога през живота си не съм била толкова уплашена. Онова мазно бяло нещо вътре в мен, подобно на буца лой, започна да надделява, да надделява над мен и да ме яде. А в началото, Господин Птицата с пружината, това мазно нещо наистина беше малко. — Мая Казахара замълча и си погледна ръцете, сякаш се опитваше да си спомни какво й се беше случило. — Уплаших се жестоко — продължи тя. — Вероятно точно това съм искала да усетиш и ти. Вероятно съм искала да чуеш как това нещо те ръфа.
	Седнах на шезлонга и погледнах тялото на Мая, което банският почти не прикриваше. Тя беше на шестнайсет години, но приличаше на тринайсет-четиринайсеттодишно момиче. Гърдите и хълбоците й си бяха съвсем неразвити. Тялото й ми напомняше рисунките, в които с абсолютно минимален брой линии се постига невероятна достоверност. Същевременно нещо в това тяло създаваше усещането за преклонна възраст, за старост.
	После най-неочаквано ми хрумна да я попитам:
	— Имала ли си някога чувството, че си осквернена от нещо?
	— Осквернена ли? — тя ме погледна с леко присвити очи. — Физически ли? Например изнасилена?
	— Физически. Духовно. Душевно. Все едно.
	Мая Казахара погледна надолу към тялото си, сетне отново вдигна очи към мен.
	— Физически не. Още съм девствена. Разрешавам на едно момче да пипне. Но само през дрехите.
	Аз кимнах.
	— Душевно, хм. Не съм сигурна. Наистина не знам какво е да бъдеш душевно осквернен.
	— Аз също — споделих. — Питам те само дали си се усещала така, сякаш се е случило. Ако не си го усещала, вероятно не си била осквернявана.
	— Защо питаш?
	— Защото някои мои познати имат такова чувство. И то поражда какви ли не сложни проблеми. Все пак искам да те питам нещо. Защо непрекъснато мислиш за смъртта?
	Тя захапа цигара и запали сръчно с една ръка клечката кибрит. После см сложи слънчевите очила.
	— Искаш да кажеш. Господин Птицата с пружината, че ти не мислиш за смъртта ли?
	— Мисля, как да не мисля. Но не непрекъснато. Само от време на време. Като повечето хора.
	— Ето какво мисля, Господин Птицата с пружината — рече Мая Казахара. — Всеки се ражда с нещо различно като сърцевина на живота си. Това нещо — каквото и да е то — се превръща в своеобразен източник на топлина, който захранва отвътре човека. И аз, разбира се, имам такова нещо. Като всички останали. Но понякога то не ми се подчинява. Ту набъбва, ту се свива и ме разтърсва. Онова, което наистина искам да направя, е да намеря начин да предам това усещане и на друг. Но явно не съм в състояние. Другите просто не разбират. Възможно е, естествено, да не обяснявам достатъчно добре, но според мен причината е, че другите не ме слушат достатъчно добре. Преструват се, че слушат, а всъщност не чуват. Затова понякога се вбесявам и върша разни дивотии.
	— Разни дивотии ли?
	— Например затварям те в кладенеца или когато се возя отзад на мотоциклет, затискам с ръце очите на момчето, което го кара.
	При тези думи тя се пипна по белега до окото си.
	— Затова ли катастрофирахте? — попитах аз.
	Мая Казахара погледна изпитателно към мен, сякаш не ме е чула. Но всяка дума, която бях изрекъл, би трябвало да е достигнала до ушите й. От тъмните очила не виждах очите й, ала по лицето й плъзна някаква апатия — точно както масло, което се разлива върху неподвижна вода.
	— Какво стана с момчето? — попитах аз.
	Мая Казахара продължи да ме гледа с цигарата между устните. По-скоро продължи да гледа белега върху лицето ми.
	— Трябва ли да отговоря на въпроса ти. Господин Птицата с пружината?
	— Не отговаряй, ако не искаш. Ти самата отвори дума. Ако не ти се говори, недей.
	Мая Казахара притихна съвсем. Явно й беше трудно да реши какво да прави. После дръпна от тютюневия дим толкова силно, че сигурно си напълни белите дробове, и го издуха бавно. С бавно движение махна тъмните очила и зажумяла, извърна лице към слънцето. Докато я гледах, изпитах чувството, че ходът на времето постепенно се забавя — сякаш пружината му трябваше да се навие отново.
	— Момчето умря — каза накрая Мая Казахара с безизразен глас, като че ли се беше примирила с нещо.
	— Умря ли?
	Тя изтръска пепелта от цигарата. После взе хавлиената кърпа и няколко пъти избърса потта по лицето си. Накрая, сякаш се бе сетила, че е трябвало да свърши нещо, каза набързо с делови тон:
	— Карахме с бясна скорост. Стана недалеч от Еношима.
	Погледнах я, без да казвам и дума. Мая държеше с две ръце кърпата за краищата и ги притискаше към бузите си. Цигарата между пръстите й димеше. Нямаше вятър, който да разнася белия дим, и той сякаш се издигаше от малък сигнален огън. Момичето очевидно не можеше да реши дали да плаче, или да се смее. На мен поне така ми се стори. Мая сякаш дълго се колеба между двете възможности, накрая обаче не избра никоя от тях. Замисли се, остави кърпата на земята и си дръпна от цигарата. Наближаваше пет, а жегата не даваше признаци да отслабва.
	— Аз го убих — рече момичето. — Е, не нарочно, разбира се. Просто исках да го тласна до ръба. Правехме го през цялото време. Беше като игра. Докато пътувахме с мотоциклета, му затулвах очите или го гъделичках. Но никога не се е случвало нищо. До онзи ден… — тя вдигна лице и ме погледна право в очите. — При всички положения. Господин Птицата с пружината, не се чувствам осквернена. Просто ми се искаше, ако успея, да се доближа до онова мазно нещо. Искаше ми се да го прилъжа да излезе от мен и после да го размажа. Наистина трябва да стигнеш до ръба, ако искаш да го надхитриш. Друг начин няма. Трябва да го измъкнеш с добра примамка. — Мая Казахара поклати бавно глава. — Не, не мисля, че съм била осквернена. Но не съм била и спасена. Точно сега, Господин Птицата с пружината, не може да ме спаси никой. Светът ми изглежда съвсем празен. Всичко, което виждам около себе си, ми се струва фалшиво. Единственото, което е истинско, е онова мазно нещо вътре в мен.
	Тя мълча дълго, дишаше спокойно и равномерно. Не се чуваха други звуци, нито птици, нито насекоми. Над двора се спусна ужасна тишина, сякаш светът наистина беше опустял.
	Мая Казахара се обърна на шезлонга с лице към мен. Сякаш внезапно си беше спомнила нещо. Лицето й беше съвсем безизразно, като умито.
	— Я ми кажи, Господин Птицата с пружината, спа ли с оная Крита Кано?
	Аз кимнах.
	— Ще ми пишеш ли от Крит? — попита момичето.
	— Непременно. Ако изобщо замина.
	— Знаеш ли, Господин Птицата с пружината — рече Мая след кратко колебание, — май пак ще тръгна на училище.
	— О, значи си преразгледала въпроса, така ли?
	Тя сви леко рамене.
	— Но в друго. За нищо на света няма да се върна в старото. Новото е доста далеч. Така че известно време вероятно няма да мога да те виждам.
	Аз кимнах. После извадих от джоба си лимонов бонбон и го лапнах. Мая Казахара се огледа и запали цигара.
	— Я ми кажи. Господин Птицата с пружината, приятно ли е да спиш с най-различни жени?
	— Това няма нищо общо.
	— Да, вече го чух.
	— Добре — казах аз, но не знаех какво друго да добавя.
	— Както и да е. Но знаеш ли. Господин Птицата с пружината, реших да се върна на училище именно защото се запознах с теб. Без майтап.
	— И защо така? — учудих се аз.
	— Да, защо така? — повтори Мая Казахара. Сетне присви ъгълчетата на очите си и ме погледна. — Може би ми се е искало да се върна в един по-нормален свят. Но наистина, Господин Птицата с пружината, с теб беше много забавно. Без майтап. В смисъл: ти си свръхнормален, а правиш съвсем ненормални неща. Освен това си… непредсказуем. С теб не ми беше никак скучно. Нямаш представа колко добре ми дойде. Да не скучаеш, означава да не ти се налага да мислиш за куп тъпотии. Нали така? По отношение на това се радвам, че беше тук. Но да ти призная, ми лазеше по нервите.
	— Защо?
	— Ами… как да го кажа? Понякога, като те гледам, все ми се струва, че се сражаваш наистина на живот и смърт срещу нещо — заради мен. Знам, звучи странно, но когато се случва така, имам чувството, че съм с теб, че заедно с теб напрягам сили. Разбираш ли? Винаги си страшно спокоен, в смисъл — каквото и да става, то няма нищо общо с теб, всъщност обаче не си такъв. По свой си начин се сражаваш с последни сили, макар че отстрани погледнато, хич не ти личи. Ако не беше така, нямаше да слизаш в кладенеца, нали? Но ти не се бориш заради мен, разбира се. Бориш се пряко сили, опитваш се да надвиеш онова голямо нещо, каквото и да е то, по една-единствена причина — за да намериш Кумико. Ето защо няма причина да се потя заради теб. Знам го, но въпреки това все ми се струва, че се бориш именно заради мен, Господин Птицата с пружината, и докато се бориш за Кумико, вероятно се бориш и за много други хора. И точно заради това понякога изглеждаш пълен идиот. Ето какво мисля аз, Господин Птицата с пружината. Но докато те гледам, се напрягам и изнервям и накрая се чувствам напълно изцедена. В смисъл, погледнато отстрани, нямаш шансове да победиш. Ако трябваше да се обзалагам, щях да се хвана на бас, че ще загубиш. Извинявай, но си е така. Много си ми симпатичен, но не искам да се провалям.
	— Напълно те разбирам.
	— Не искам да гледам как губиш, не искам да се потя и занапред заради теб. Затова реших да се върна в свят, който е малко по-нормален. Но ако не те бях срещнала тук… тук, пред тази празна къща, според мен нямаше да се получи така. И през ум не би ми минало да тръгвам пак на училище. Щях да продължа да си стоя в един свят, който не е толкова нормален. В този смисъл ти казах. Господин Птицата с пружината, че го правя заради теб. Не си съвсем безполезен.
	Аз кимнах. За пръв път от доста време някой казваше нещо добро за мен.
	— Я ела насам. Господин Птицата с пружината — повика ме Мая Казахара.
	Тя се надигна на шезлонга. Аз станах и отидох при нея.
	— Седни ето тук — рече Мая Казахара.
	Подчиних се я седнах до нея.
	— Покажи ми лицето си.
	Известно време момичето ме гледа вторачено. После сложи едната си ръка върху коляното ми, а с другата докосна белега на бузата ми.
	— Клетият Господин Птицата с пружината — почти прошепна Мая Казахара. — Знам, ще поемеш върху себе си какво ли не. Още преди да си се усетил. Тук нямаш никакъв избор, нищо не можеш да направиш. То е все едно дъжд се излива над полето. А сега затвори очи. Сякаш са залепени здраво.
	Стиснах очи.
	Мая Казахара докосна белега с устни, малки и тънки като изключително добре направена имитация. После разтвори същите тези устни и прокара по белега език — много бавно, без да пропуска и сантиметър. Ръката, която беше сложила върху коляното ми, не помръдна оттам през цялото време. Топлият й, влажен допир достигаше до мен от много далеч, от място, което се намираше отвъд всички полета по света. После Мая вдигна ръката ми и я допря до раната под окото си. Помилвах едносантиметровия белег. През върховете на пръстите ми се вля в мен едва доловим резонанс на копнежа. Помислих си, че някой трябва да прегърне това момиче и да го притисне до себе си. Някой друг, но не и аз. Някой, който може да му даде нещо.
	— Довиждане, Господин Птицата с пружината. Някога ще се видим отново.


>>	16.
>>	Най-простото нещо
#	Отмъщение в изтънчен вид
#	Нещото в калъфа на китарата

	На другия ден звъннах на вуйчо и му казах, че до няколко седмици вероятно ще се изнеса от къщата. Извиних се, че му го сервирам толкова внезапно, но обясних, че не съм го предупредил по-рано, защото Кумико ме е изоставила. Вече нямаше смисъл да крия. Споделих, че ми е писала, за да предупреди, че няма да се върне, и че искам да се махна от тази къща, макар и да не знам за колко време. Краткото ми обяснение бе последвано от телефонно мълчание. Вуйчо очевидно обмисляше нещата. После каза:
	— Нали нямаш нищо против тия дни да намина към теб? Искам да видя с очите си какво става. А и отдавна не съм идвал в къщата.

	* * *

	След две вечери вуйчо дойде. Погледна белега, но не каза нищо. Вероятно не знаеше какво. Само го погледна някак странно, с присвити очи. Носеше ми бутилка скъпо уиски и пакет рибни рулца, които беше купил в Одавара. Седнахме на верандата да пием уиски с рулцата.
	— Страшно приятно е да седя отново на веранда — отбеляза вуйчо и кимна няколко пъти. — Апартаментът ни, естествено, е без веранда. Понякога наистина ми домъчнява за къщата. На верандата човек се чувства някак особено, никъде другаде не можеш да се отпуснеш така.
	Някое време погледа луната, тънък бял сърп, сякаш току-що наточен. Струваше ми се едва ли не чудо, че такова нещо наистина може да се носи по небето.
	После вуйчо попита съвсем нехайно:
	— Откъде ти е този белег?
	— Нищо не знам — отговорих аз и отпих голяма глътка уиски. — Появи се съвсем неочаквано. Може би преди около седмица. Иска ми се да ти дам по-добро обяснение, но просто не знам какво.
	— Ходи ли на лекар?
	Поклатих глава.
	— Не желая да си пъхам носа, където не ми е работа, но нека все пак кажа: наистина няма да е зле да седнеш и да помислиш кое за теб е най-важно.
	Кимнах.
	— Мислил съм — рекох аз. — Но всичко е толкова объркано и сложно. Не мога да разплета нещата. Не знам как.
	Вуйчо се усмихна.
	— Искаш ли да чуеш мнението ми? Според мен трябва да започнеш от най-простото, да мислиш най-напред за него. Можеш например да застанеш на някое кръстовище и в продължение на няколко дни да наблюдаваш хората, които минават оттам. Не трябва да взимаш бързо решение. Дори и да е трудно, не е зле от време на време да спираш. Трябва да се научиш да гледаш на нещата със собствените си очи, докато ти се изяснят. И не се плаши да заделяш повече време. Понякога отмъщението в най-изтънчения му вид се свежда до това да заделиш достатъчно време за нещо.
	— Отмъщение ли? В какъв смисъл „отмъщение“? На кого ще си отмъщавам?
	— Много скоро ще разбереш — усмихна се вуйчо.

	* * *

	И така, малко повече от час седяхме на верандата и пихме уиски. После вуйчо оповести, че се е заседял, стана и си тръгна. Отново останах сам на верандата: облегнах се пак на колоната и загледах градината под луната. Известно време дишах дълбоко и поемах в себе си въздуха на реалното или каквото там беше оставил вуйчо ми — за първи път от доста време изпитвах истинско облекчение.
	След няколко часа обаче този въздух започна да се разрежда и отново ме обгърна бледото було на скръбта. Накрая аз пак си бях в моя свят, а вуйчо — в неговия.

	* * *

	Той ми беше препоръчал в началото да мисля за наистина простите неща, но аз установих, че ми е невъзможно да направя разлика между простото и трудното. Така че на следващата сутрин изчаках градският транспорт да се поопразни и се качих на метрото за Шинджуку. Реших да постоя там и да погледам лицата на хората. Не знаех дали ще ми е от полза, но при всички положения бе за предпочитане пред бездействието. Ако гледането на лица, докато ти писне от тях, е пример за просто нещо, не виждах защо да не опитам. Ако се получеше, щях да добия някаква бегла представа какво за мен е „просто“.
	Първия ден седях цели два часа на ниската тухлена стена покрай цветната леха пред станцията на метрото и се взирах в лицата на минувачите. Те обаче бяха много и вървяха прекалено бързо. Така и не успях да разгледам лицето на никого. За беда след известно време се домъкна някакъв бездомник, който почна да ми обяснява нещо. Няколко пъти покрай мен мина полицай, който ме изгледа на кръв. Затова се отказах от оживения квартал при метрото и реших да потърся място, което по` подхожда за спокойно изучаване на минувачите.
	Минах през подлеза под линията западно от гарата и след като повървях из квартала, намерих застлано с плочки площадче пред стъклен небостъргач. На него имаше малка скулптура и няколко хубави пейки, където можех да си седя и да разглеждам на воля хората. Тук те бяха доста по-малко, отколкото пред входа на метрото, не се навъртаха и бездомници с бутилки уиски, подаващи се от джоба. Прекарах там деня, направих си импровизиран обяд от понички с кафе от „Дънкин Донътс“ и се прибрах преди най-натоварения вечерен час.
	В началото единствените минувачи, които забелязвах, бяха мъжете с оредяваща коса — заради тренинга, който имах с Мая Казахара, докато провеждахме проучването за онзи производител на перуки. Още преди да се усетя, впервах поглед в голото теме на някого и го определях като А, Б или В. При това темпо преспокойно можех да звънна на момичето и да предложа отново да му помагам.
	Но след няколко дни установих, че вече мога да си седя и да наблюдавам лицата на хората, без да мисля за нищо. През площада минаваха главно мъже и жени, които работеха в офисите в небостъргача. Мъжете бяха с бели ризи и вратовръзки и носеха куфарчета, повечето жени бяха с високи токове. Сред другите, които наблюдавах, имаше клиенти на ресторантите и магазините в сградата, семейства, които се бяха запътили към панорамната площадката на последния етаж в небостъргача, и неколцина души, които просто минаваха през пространството, за да стигнат от точка А до точка Б. Тук повечето хора не бързаха. Аз просто ги наблюдавах ей така, напосоки. Случваше се да се появяват хора, които по една или друга причина привличаха вниманието ми, и аз се взирах в лицата им, а после ги изпращах с поглед.
	Всеки ден в десет часа, след като градският транспорт се поопразнеше, отивах с метрото до Шинджуку, сядах на пейката и не мърдах оттам чак до четири следобед — гледах лицата на хората. Едва след като опитах, установих, че като се заглеждам ту в едно, ту в друго лице, успявам да изпразня напълно главата си, сякаш вадех корковата тапа на бутилка. Не заговарях никого и никой не ме заговаряше. Не мислех нищо, не чувствах нищо. Често изпитвах чувството, че съм се слял с каменната пейка.
	Веднъж обаче ме заговори някаква жена, слаба, добре облечена, на средна възраст. Беше в тясна яркорозова рокля, носеше тъмни очила с кокалени рамки, бяла шапка и бяла плетена чанта. Имаше красиви крака, обути в скъпи на вид бели кожени сандали, по които нямаше и петънце. Беше със силен грим, но не изглеждаше скандално. Попита ме дали не ми се е случило някакво затруднение. Не, не ми се е случило, отвърнах аз. Жената допълни, че май ме виждала на това място всеки ден и какво съм правел тук. Обясних й, че разглеждам лицата на хората. Жената се поинтересува дали го правя с някаква цел, а аз й отвърнах, че не.
	Тя седна до мен, извади от чантата кутия „Вирджиния слимс“ и запали цигарата с малка златна запалка. Предложи и на мен, аз обаче поклатих глава. После жената свали слънчевите очила и ме погледна право в лицето. По-точно погледна белега. В отговор аз я погледнах в очите. Но не успях да разчета там никакви емоции. Не видях нищо освен две черни зеници, нищо особено. Жената имаше чипо носле. Устните й бяха тънки и старателно начервени. Беше ми трудно да определя възрастта й, но ми се стори, че е някъде на четирийсет и пет-шест. На пръв поглед младееше, ала в бръчките при ноздрите й се беше загнездила някаква особена умора.
	— Имате ли пари? — попита жената.
	Въпросът ме изненада.
	— Пари ли? В какъв смисъл дали имам пари?
	— Просто питам: имате ли пари? Да не сте закъсали финансово?
	— Не, в момента не съм закъсал — отвърнах аз.
	Жената поизкриви леко устни на една страна, сякаш обмисляше думите ми, без да отклонява вниманието си от мен. После кимна. След това си сложи тъмните очила, хвърли цигарата на земята, стана изискано и без да поглежда към мен, си тръгна бавно. Изумен я гледах как се слива с тълпата. Може би си беше малко шантава. Но при безупречния й вид ми беше трудно да го повярвам. Настъпих цигарата, която жената беше хвърлила, смачках я и после се огледах бавно — всичко наоколо беше запълнено с обичайния истински свят. Хората се придвижваха от едно място на друго, всеки воден от собствените си цели. Не знаех кои са и те не знаеха кой съм аз. Поех си дълбоко въздух и отново, без да мисля за нищо, се върнах към работата си — да разглеждам лицата на тези хора.
	Седях там общо единайсет дни. Всеки ден си изяждах поничките и си изпивах кафето — не правех друго, освен да гледам лицата на минувачите. С изключение на краткия безсмислен разговор с жената, която дойде при мен, цели единайсет дни не говорих с никого. Не правех нищо особено и нищо особено не ми се случи. Но дори и след този единайсетдневен вакуум не успях да стигна до някакъв извод. Все още се намирах в заплетен лабиринт и не бях състояние да реша и най-простия проблем.
	После обаче привечер на единайсетия ден се случи нещо много странно. Беше неделя и бях останал да погледам лицата до по-късно. Хората, които идваха до Шинджуку в неделя, се различаваха от делничната тълпа, а и нямаше задръствания по улиците и препълнен градски транспорт. Забелязах младеж с черен калъф за китара. Беше среден на ръст. Носеше очила с черни пластмасови рамки, косата му стигаше до раменете, беше с дънкова риза и панталон и с износени маратонки. Подмина ме, загледан право напред, очите му бяха съсредоточени. Когато го видях, нещо ме жегна. Сърцето ми подскочи. „Познавам този тип“, рекох си аз. Бях го виждал някъде. Но ми трябваха няколко секунди, за да се сетя: той е певецът, когото бях видял в бара в Сапоро. Не можеше да има никакво съмнение, беше същият.
	Веднага скочих от пейката и забързах след него. Не беше трудно да го настигна, понеже той вървеше бавно. Тръгнах на десет крачки след него със същата скорост. Замислих се дали да не го заговоря. Да му кажа нещо от рода на: „Преди три години пеехте в Сапоро, нали? Слушал съм ви там.“ „О, така ли? — щеше да възкликне младежът. — Много ви благодаря.“ И после какво? Нима щях да кажа: „Онази вечер жена ми направи аборт. И наскоро ме напусна. Спи с друг.“ Реших просто да вървя след него и да видя какво ще стане. Може би пътьом щях да измисля нещо.
	Младежът вървеше откъм гарата. Подмина небостъргачите, прекоси магистрала Оме и се насочи към Йойоджи. Изглеждаше погълнат от мисли. Очевидно познаваше квартала и нито веднъж не се подвоуми и не се огледа. Продължи да върви със същото темпо, вперил очи право напред. Аз крачех след него, като си мислех за деня, когато Кумико бе направила аборт. Сапоро в началото на март. Земята беше твърда и замръзнала, от време на време прехвърчаше сняг. Отново бях на онези улици, дробовете ми бяха пълни с леден въздух. Видях как от устата на хората излиза бяла пара.
	После осъзнах: вероятно точно тогава всичко е започнало да се променя. Да, определено. Тогава бе настъпила повратната точка. От този момент потокът на събитията около мен бе започнал да променя посоката си. Сега си давах сметка, че абортът е бил събитие от изключителна важност и за двамата. Навремето обаче не бях успял да схвана истинското му значение. Бях прекалено погълнат от самия аборт, а наистина важно вероятно е било нещо съвсем друго.
	„Наложи се да го направя — бе казала Кумико. — Усещах, че така е правилно, че е най-добре и за двамата. Но има и друго, което не знаеш и което още не мога да изразя с думи. Не крия нищо от теб. Просто не съм сигурна, че е истинско. Затова и не мога още да го изразя с думи.“
	Тогава Кумико не беше сигурна, че нещото е истинско. И това нещо безспорно е било свързано не толкова с аборта, колкото с бременността. С детето в утробата на Кумико. Какво ли е било? Какво ли я е хвърлило в такъв смут? Дали е имала връзка с друг и не е искала да ражда детето му? Не, изключено. Самата Кумико бе заявила, че и дума не може да става за такова нещо. Детето беше мое, това е сигурно. И все пак имаше нещо, което тя не можеше да ми каже. И това нещо бе неразривно свързано с решението й да ме напусне. Всичко бе започнало оттам.
	Аз обаче нямах и понятие каква е била тайната, какво е останало скрито. Бях изоставен сам да се лутам в мрака. Знаех със сигурност само, че докато не разбуля тайната на това нещо, Кумико няма да се върне при мен. Усетих как малко по малко в мен се надига тих гняв, гняв, насочен срещу нещото, останало невидимо за мен. Изопнах гръб, поех си дълбоко въздух и поуспокоих туптенето на сърцето си. Но гневът се просмука като вода във всяко кътче на тялото ми. Беше гняв, примесен със скръб. Нямаше как да го запратя по нещо, нямаше как да го разсея.

	* * *

	Мъжът продължи да върви със същата равномерна крачка. Прекоси релсите на линия „Одакю“, подмина няколко магазина и един храм, тръгна през лабиринт от улички. Вървях след него, като внимавах да не ме забележи. А беше ясно, че той не ме е забелязал. Не се обърна нито веднъж. У този човек определено имаше нещо, което го отличаваше от обикновените хора. Младежът не само не се обърна нито веднъж назад, но не се и огледа настрани. Беше много съсредоточен, за какво ли мислеше? Или може би не мислеше за абсолютно нищо?
	Скоро навлезе в притихнал квартал с безлюдни улици, от двете страни на които имаше обковани с дъски къщи. Пътят беше тесен и крив, къщите бяха сбутани една в друга. Отсъствието на хора изглеждаше почти зловещо. Повече от половината сгради бяха празни. Входните им врати бяха заковани с дъски, отвън имаше надписи, че предстои строителство. Тук-там като липсващи зъби се виждаха празни парцели, обрасли в летни бурени и заградени с мрежа. Вероятно по план в близко бъдеще всичко тук щеше да бъде сринато до основи и на негово място щяха да построят нови небостъргачи. Пространството пред една от малкото обитавани къщи бе задръстено от саксии с грамофончета и други цветя. На една страна бе полегнал велосипед с три колела, на прозореца на втория етаж бяха метнати да се сушат хавлиена кърпа и детски бански костюм. Навсякъде, под прозорците, по входовете, бяха налягали котки, които ме гледаха подозрително. Макар и привечер, още беше светло, а никъде нямаше и следа от хора. Не можех да се ориентирам в географията на мястото. Не знаех къде се пада север и къде — юг. Предполагах, че се намирам в триъгълника между Йойоджи, Сендагая и Хараджуку, но не бях сигурен.
	Във всеки случай тази част на града беше забравена от всички. Вероятно бе подмината, защото улиците бяха много тесни и по тях едвам минаваха коли. Строителните предприемачи още не се бяха добрали дотук. Имах чувството, че съм се върнал двайсетина-трийсет години назад във времето. По едно време усетих, че постоянният автомобилен тътен е заглъхнал, погълнат от разстоянието, и вече не се чува. Непознатият с калъфа за китара бе стигнал по криволичещите улички до обкована с дъски жилищна сграда. Отвори входната врата, влезе вътре и затвори вратата. Доколкото виждах, тя не беше заключена.
	Постоях известно време. Стрелките на часовника ми показваха шест и двайсет. Облегнах се на мрежата, с която бе ограден празният парцел от другата страна на улицата, и загледах сградата. Беше най-обикновено двуетажно жилищно здание. Личеше от входа и от разположението на стаите. Като студент и аз бях живял в подобен дом. Там във входното антре имаше шкаф за обувки, обща тоалетна, кухничка и вътре живееха само студенти и несемейни работещи хора. Но по нищо не личеше в тази сграда да живее някой. Не долавях никакви шумове и движение в нея. Върху фурнира на вратата нямаше табелка. Тя явно беше махната и сега на нейно място се виждаше дълга тясна светла ивица. Въпреки жегата всички прозорци бяха плътно затворени, а пердетата бяха дръпнати.
	Подобно на съседните сгради, и тази вероятно бе определена за събаряне и в нея вече не живееше никой. Но ако е така, какво търси тук мъжът с калъфа за китара? След като той влезе вътре, очаквах някой от прозорците да се отвори, но пак не помръдна нищо.
	Не можех да чакам вечно на безлюдната улица. Отидох при входната врата и я побутнах. Оказах се прав: тя не беше заключена и се отвори лесно навътре. Известно време постоях на прага, за да се ориентирам, но вътре беше сумрачно и не виждах почти нищо. Понеже всички прозорци бяха затворени, беше горещо и задушно. Миризмата на мухъл ми напомни за дъното на кладенеца. От жегата под мишниците ми беше избила пот. Една капка се стичаше и зад ухото ми. След миг колебание влязох вътре и затворих зад себе си вратата. Смятах да проверя табелките (ако изобщо имаше такива) по пощенските кутии и върху шкафа за обувки и да разбера дали тук изобщо живее някой, но изведнъж усетих, че не съм сам. Някой ме наблюдаваше.
	Вдясно на входа имаше висок шкаф за обувки или нещо такова и някой явно се криеше зад него. Затаих дъх и се взрях в здрача. Там стоеше младежът с калъфа за китара. Очевидно се криеше зад шкафа още откакто беше влязъл. Сърцето ми биеше в гърлото като чук, който заковава с все сила пирон. Какво прави тук младежът? Причаква ли ме?
	— Здравейте — изломотих аз. — Исках да ви попитам…
	Но още преди думите да бяха излезли от устата ми, нещо ме удари по рамото. Силно. Не разбрах какво е станало. Просто ми притъмня пред очите. Бях като парализиран. Но след миг проумях какво бе станало. Мъжът беше скочил пъргаво като маймуна иззад шкафа за обувки и ме беше ударил с бейзболна бухалка. Докато стоях стъписан, той отново вдигна бухалката и замахна към мен. Понечих да се дръпна, но късно. Този път ударът се стовари върху лявата ми ръка. Не я чувствах. Нито болка, нито нищо. Ръката ми сякаш я нямаше.
	И още преди да се усетя, почти по инстинкт ритнах мъжа. Никога не съм тренирал бойни изкуства, в гимназията обаче имах един приятел с известни познания по карате, който ме беше научил на някои елементарни движения. Ден след ден ме караше да упражнявам ритници — проста работа: показваше ми само как да ритам възможно най-силно и високо с прав крак. Обясни ми, че ако загазя, това е най-добрият начин да се отбранявам. И се оказа прав. Мъжът размахваше бухалката и явно изобщо не бе очаквал, че ще го сритам. Движеше се трескаво и аз се прицелих напосоки, при това не особено силно, но от удара онзи явно остана без въздух. Вцепени се, сякаш времето беше спряло, и се взря в мен с празни очи. Аз се възползвах и този път се прицелих по-точно и силно в слабините му, а когато той се преви одве от болка, изтръгнах от ръцете му бухалката. После го изритах с все сила и в ребрата. Мъжът се опита да ме хване за крака, затова го изритах още веднъж. Сетне пак и пак, на същото място, фраснах го с бухалката по бедрото. Той леко изстена и се свлече на пода.
	В началото го ритах и го удрях просто от ужас, за да не ме удари той. Но след като мъжът падна на пода, усетих, че ужасът ми прераства в истински гняв. Гневът още кипеше в мен, стаеният гняв, надигнал се, докато вървях и си мислех за Кумико. Сега, след като му дадох воля, той изригна необуздано и прерасна в нещо като бясна омраза. Отново стоварих бухалката върху бедрото на мъжа. От устата му течеше слюнка. Рамото и лявата ми ръка вече туптяха там, където той ме беше ударил. От болката гневът ми само се засили. Лицето на мъжа беше изкривено, той обаче продължи с опитите да стане. Лявата ръка не ми се подчиняваше, затова хвърлих бухалката, надвесих се над непознатия и го замлатих с дясната. Удрях го отново и отново. Удрях го, докато пръстите ми изтръпнаха. Хванах го за гушата и му издумках главата в пода. Никога през живота си не бях влизал в ръкопашен бой. Никога не бях удрял с все сила друг човек. Сега обаче не можех да сторя нищо, освен да удрям, и май не бях в състояние да спра. Съзнанието ми диктуваше да прекратя: достатъчно. Ако продължавам, ще прекаля. Мъжът вече не е в състояние да се надигне. Обаче не можех да спра. Осъзнах, че в мен сега има двама души. Бях се раздвоил, но едното „Аз“ нямаше силата да озапти другото ми „Аз“. От тази мисъл ме разтърси силна тръпка.
	После видях, че мъжът се усмихва. Уж продължавах да го удрям, а той се усмихваше — колкото повече го удрях, толкова по-широка бе усмивката, докато накрая непознатият нададе писклив смях, въпреки че от носа и устните му течеше кръв и той се давеше от собствената си слюнка. Реших, че е превъртял, спрях да го млатя и се изправих.
	Огледах се и видях черния калъф за китара, беше подпрян отстрани на шкафа за обувки. Оставих непознатия да си се смее и да лежи и отидох при калъфа. Свалих го на пода, отворих закопчалките и вдигнах капака. Вътре нямаше нищо. Калъфът беше празен: никаква китара, никакви свещи. Мъжът ме погледна, както се смееше и се давеше. Едвам си поемах дъх. Изведнъж топлият спарен въздух в сградата ми се стори непоносим. Миризмата на мухъл, усещането за собствената ми пот, миризмата на кръв и на слюнка, гневът и омразата: всичко това ми дойде в повече и вече не издържах. Бутнах вратата, отворих я и излязох, после я затворих след себе си. Както и преди, наоколо нямаше и помен от хора. Единственото, което се движеше, бе голяма кафява котка, която, без да ми обръща внимание, прекосяваше бавно празния парцел.
	Исках да се махна оттук, преди да са ме забелязали. Не бях сигурен накъде да поема, но тръгнах напосоки и не след дълго излязох при автобусна спирка, на която пишеше „За гара Шинджуку“. Надявах се, преди да дойде следващият автобус, да успокоя дишането си и да избистря главата си, но не успях да сторя нито едното, нито другото. Повтарях си отново и отново: единственото, което правех, бе да гледам лицата на хората! Просто си гледах лицата на хората, които минаваха покрай мен на улицата, както ми беше казал вуйчо ми. Опитвах се да разплета най-простите проблеми в живота си, нищо повече. Когато се качих на автобуса, пътниците се извърнаха към мен. Всички до един ме изгледаха стъписани и отклониха погледи. Реших, че е заради белега на лицето. След малко обаче си дадох сметка, че е заради петната, останали по бялата ми риза от кръвта на непознатия (главно кръв от носа му), и заради бейзболната бухалка, която още стисках в ръце.
	Накрая отнесох бухалката чак у нас и я метнах в килера.
	През нощта стоях буден до изгрев-слънце. Местата по рамото и лявата ръка, където мъжът ме беше ударил с бухалката, започнаха да отичат и да туптят от болка, имах чувството, че отново и отново стоварвам върху непознатия десния си юмрук. Забелязах, че още го стискам на топка като за удар. Опитах да разтворя пръсти, ръката обаче не искаше да ме слуша. А колкото до съня, не спях не защото не можех, а защото не исках. Ако заспях в това състояние, неминуемо щях да сънувам кошмари. За да се поуспокоя, седнах на масата в кухнята — отпивах от уискито, което вуйчо ми беше оставил, и слушах на касетофона спокойна тиха музика. Исках да поговоря с някого. Исках някой да поговори с мен. Сложих телефона на масата и часове наред го гледах. Хайде, нека някой се обади, който и да е, дори тайнствената телефонна жена — беше ми все едно. Бях готов на най-мръснишкия и безсмислен разговор, на най-отвратителните и зловещи приказки. Нямаше значение. Просто исках някой да ми говори.
	Но телефонът така и не иззвъня. Изпих останалата половин бутилка уиски и след като небето изсветля, допълзях до леглото и легнах. Дано днес не сънувам, дано сънят ми прилича на бяло петно — поне днес.
	Но то се знае, че сънувах. Както и бях очаквал, кошмар. В него беше и мъжът с калъфа за китара. В съня правех същото, както и наяве: тръгнах след непознатия, отворих входната врата на жилищната сграда, усетих удара на бухалката, започнах да удрям и удрям мъжа. После обаче беше различно. Когато престанах да го удрям и се изправих, мъжът, който, както и на живо, се смееше като обезумял, с лиги, стичащи се от устата му, извади от джоба си нож, малък и остър на вид. Острието отрази слабата вечерна светлина, проникваща през пердетата, и проблесна като бяла кост. Мъжът обаче не ме нападна с ножа. Вместо това се съблече гол и започна да си смъква кожата, все едно е кора на ябълка. Действаше бързо, не преставаше да се смее силно. От него рукна кръв, която образува на пода черно застрашително езерце. Непознатият смъкна с дясната ръка кожата на лявата, а с окървавената, оголена лява ръка одра дясната си ръка. Накрая се превърна в яркочервена кървава плът, но и тогава продължи да се смее през черната дупка на отворената уста, а белите очни ябълки замърдаха трескаво всред оголеното месо. След малко, сякаш в отговор на неестествено силния смях на мъжа, кожата му се загъна по пода към мен. Опитах се да избягам, но краката ми не искаха да се движат. Кожата допълзя до ходилата ми и се заизкачва нагоре. Окървавената кожа на мъжа прилепна плътно върху моята. Всичко беше напоено с тежката миризма на кръв. Скоро краката ми, тялото, лицето бяха покрити изцяло като с тънка ципа с кожата на мъжа. После вече не можех да виждам, а смехът на мъжа продължи да ехти в кухия мрак. На това място се събудих.
	Обзе ме смут и страх. За миг дори като че ли не бях самия себе си. Пръстите ми трепереха. В същото време обаче знаех, че съм взел решение.
	Не можех — нямаше да избягам нито в Крит, нито никъде. Трябваше да върна Кумико. Трябваше да я изтегля отново със собствените си ръце обратно в този свят. Защото, не го ли направех, с мен беше свършено. Щеше да дойде краят на човека, когото възприемах като „Аз“.


>	Трета книга
>	Ловецът на птици
>	октомври 1984 — декември 1985 година

>>	1.
#	Птицата с пружината през зимата

	Между края на това странно лято и наближаването на зимата в живота ми не настъпи промяна. Дните започваха без произшествия и завършваха по същия начин. Ако не броим времето, почти не се различаваха. Стремях се да насочвам вниманието си към реалното и полезното. Почти всеки ден ходех да плувам дълго в басейна, разхождах се, хранех се по три пъти на ден.
	Но от време на време ме пронизваше самота. Дори водата, която пиех, дори въздухът, който дишах, ми се струваха дълги остри игли. Страниците на книгата в ръцете ми понякога проблясваха застрашително като остриета. В четири часа сутринта, когато светът беше притихнал, чувах как корените на самотата пълзят вътре в мен.

	* * *

	И все пак имаше хора, които не ме оставяха сам — роднините на Кумико. Те ми пращаха писма. Настояваха, че Кумико нямало вече да ми е жена, затова да съм се съгласял незабавно на развод. Така ще се уредят всички проблеми. С първите няколко писма се опитаха да ми окажат натиск — съвсем делово. След като не отговорих, прибягнаха до заплахи, а накрая го удариха на молби. Всички сме искали едно и също.
	Бащата на Кумико ме потърси по телефона.
	— Не съм казвал, че съм категорично против развод — обясних аз. — Но първо държа да се видя с Кумико и да поговоря насаме с нея. Ако ме убеди, че наистина го иска, ще й дам развод. Това е единственият начин да се съглася.
	Извърнах се към прозореца в кухнята и погледнах тъмното дъждовно небе, разпростряло се в далечината. Над мокрия черен свят валеше вече четвърти ден без прекъсване.
	— Преди да решим да се оженим, ние с Кумико обсъждахме заедно всичко и ако наистина ще слагаме край на брака си, искам да го направим пак по този начин.
	С баща й продължихме да изтъкваме той своите, аз своите доводи и не стигнахме доникъде — най-малкото до нищо ползотворно.

	* * *

	Някои въпроси си оставаха без отговор. Дали Кумико наистина искаше да се разведе? И дали именно тя е помолила родителите си да ме убедят? „Кумико каза, че не иска да те вижда“, обясни баща й точно както навремето и брат й Нобору Ватая. Това вероятно не бе пълна лъжа. Майката и бащата на Кумико не бяха от хората, които се свенят да тълкуват нещата, както им отърва, но поне доколкото знаех аз, не биха и скалъпили съвсем откровена лъжа. За добро или за лошо бяха реалисти. Ако баща й казваше истината, дали сега не я криеха някъде от мен?
	Беше ми невъзможно да повярвам. Любовта не беше сред чувствата, които Кумико е изпитвала още от малка към родителите и брат си. Години наред се беше борила да е независима от тях. Допусках като възможно да е решила да ме изостави, защото си е намерила любовник. Дори и да не приемах докрай обяснението й в писмото, знаех, че това не е изключено. Обаче не можех да приема, че от мен е отишла право при родителите си или на място, което те са й подготвили, и че сега общува с мен чрез тях.
	Колкото повече мислех за това, толкова по-малко разбирах. Не бе изключено тя да изживява емоционален срив и да не се владее. Но беше възможно и да я държат пряко волята й. Дни наред редях и пренареждах различните факти, думи и спомени, докато накрая се видях принуден да се откажа да мисля. Догадките не се увенчаваха с нищо.

	* * *

	Есента отминаваше, във въздуха се долавяше дъхът на зимата. Както винаги по това време на годината събрах с греблото мъртвите листа в градината и ги натъпках в найлонови чували. Сложих стълба и почистих и улуците от насъбрала се в тях шума. В малката градина на къщата, където живеех, нямаше дървета, но вятърът довяваше от кичестите широколистни дървета от двете страни огромни количества листа. Обичах да го правя. Времето минаваше по-бързо, докато гледах как спаружените листа се носят надолу в следобедното слънце. Съседите отдясно имаха огромно дърво, окичено с червени плодчета. По него кацаха цели ята птици, които сякаш се надвикваха. Бяха пъстри и надаваха отсечени остри писъци, които пронизваха въздуха.
	Запитах се как ли най-добре да прибера летните дрехи на Кумико. Можех да изпълня съвета от писмото й и да ги изхвърля. Но си спомних колко грижовно се бе отнасяла към всяка дреха. А и имах къде да ги държа. Реших засега да не ги пипам.
	Ала всеки път, когато отворех гардероба, се натъквах на отсъствието на Кумико. Дрехите, окачени в него, бяха обвивки на нещо, което бе съществувало преди. Знаех как Кумико е изглеждала в тези дрехи, а с някои бяха свързани и спомени. Понякога се хващах, че седя на края на леглото и гледам вторачено нейните рокли, блузи и поли. Нямах представа колко съм седял така. Можеше да е и десет минути, и цял час.
	Случваше се да седя, да гледам някоя рокля и да си представям как някакъв мъж, когото не познавам, помага на Кумико да я съблече. Ръцете му смъкват роклята, после й свалят бельото. Милват Кумико по гърдите, разтварят бедрата й. Виждах тези гърди и бедра в цялата им нежна белота, виждах и ръцете на другия мъж, които ги докосваха. Не исках да мисля за такива неща, ала нямах избор. Те вероятно се бяха случвали наистина. Трябваше да свикна с тези картини. Не можех просто да затварям очи за действителността.
	От време на време се сещах за нощта, когато спах с Крита Кано, ала споменът за нея бе тайнствено мъгляв. Онази нощ аз прегръщах Крита Кано и отново и отново сливах тялото си с нейното, това бе неоспорим факт. Но седмиците отминаваха и усещането за убеденост започна да се стопява. Не можех да си припомня конкретни линии на тялото й и как то се слива с моето. При всички положения спомените за онова, което бях правил с нея преди това, в съзнанието си — във въображаемия свят, — бяха далеч по-ясни, отколкото спомените за онази действителна нощ. Отново и отново си представях с изумителни подробности как облечена в роклята на Кумико, Крита Кано ме е яхнала в онази странна хотелска стая.

	* * *

	В началото на октомври почина чичото на Нобору Ватая, който няколко мандата бе представител на Ниигата в Долната камара. Малко след полунощ получил инфаркт в болницата в Ниигата, а до заранта въпреки огромните усилия на лекарите вече бил труп. Чакаха го да умре, разбира се, отдавна, а общите избори бяха съвсем скоро, ето защо привържениците на чичото не губиха време и приведоха в действие вече разработения план Нобору Ватая да наследи депутатското място. Машината за привличане на гласове за вече покойния народен представител беше добре смазана и доставяше нужния брой избиратели. Освен ако не се случеше нещо непредвидено, Нобору Ватая със сигурност щеше да бъде избран.
	След като прочетох в библиотечния вестник новините, първото, което ми мина през ума, бе, че оттук нататък семейство Ватая ще бъдат много заети. И никак няма да им е до развода на Кумико.

	* * *

	Синкавочерното петно върху лицето ми нито се уголемяваше, нито се смаляваше. Нито ме болеше, нито ми пареше. Отказах се да го крия с тъмни очила или с шапка с широка периферия, която да нахлупвам ниско. От време на време се подсещах за него, ако в магазина хората ме заглеждаха или извръщаха очи, но не след дълго дори тези реакции престанаха да ме притесняват. Не им вредях по никакъв начин с този белег върху лицето. Всяка сутрин, докато се миех и бръснех, го разглеждах, но не забелязвах промяна. Размерът, цветът и формата му си оставаха същите.
	Хората, изразили загриженост за внезапната поява на белега върху бузата ми, бяха точно четирима: собственикът на ателието за химическо чистене при станцията на метрото, бръснарят, младежът от магазина на спиртни напитки „Омура“ и библиотекарката от кварталната библиотека. Във всеки от тези случаи, ако попитаха за петното, аз се правех на много отегчен и казвах нещо от рода на: „Дребна злополука.“ Те изпелтечваха: „Да, да“, или „Лоша работа“, сякаш се извиняваха, че са отворили дума.
	С всеки изминал ден като че ли се отдалечавах все повече от самия себе си. Ако известно време си гледах ръката, започвах да изпитвам чувството, че виждам през нея. Не разговарях почти с никого. Никой не ми пишеше и не ми се обаждаше по телефона. Единственото, което намирах в пощенската кутия, бяха сметки и рекламни материали, а повечето рекламни материали представляваха лъскави каталози, адресирани до Кумико и пълни с пъстри снимки на пролетни рокли, блузи и поли. Зимата се случи студена, аз обаче понякога забравях да пусна парното, понеже не бях сигурен дали наистина е студено, или просто мен ме е втресло. Включвах го само след като се убедях от термометъра, че си е студено, но и тогава студът, който чувствах, не намаляваше.

	* * *

	Пратих на лейтенант Мамия писмо, където в най-общи линии описвах какво ми се случва. Той вероятно по-скоро се е притеснил, отколкото зарадвал на писмото, но не се сещах на кого друг да пиша. Започнах именно с такова извинение. После му разказах как Кумико ме е напуснала същия ден, когато той бе идвал у нас, как от няколко месеца е спяла с друг и че близо три дни бях седял на дъното на кладенец, за да мисля, а също и че сега живея сам и онова, което господин Хонда ми е оставил за спомен, не е нищо повече от празна кутия от уиски.
	След седмица получих отговора на лейтенант Мамия.
C>
	„Да ви призная, след последната ни среща вие присъствате почти в странна степен в моите мисли. Тръгнах си от вас с усещането, че на всяка цена е трябвало да продължим разговора, така да се каже, «да си изплачем душите» един пред друг, и това, че не го направихме, ме накара наистина да съжалявам. За нещастие обаче възникна спешна работа, заради която бях длъжен още същата вечер да се прибера в Хирошима. Ето защо в известен смисъл се зарадвах много, когато получих писмото ви. Питам се дали още от самото начало господин Хонда не е целял тъкмо това — да ни събере. Може би е смятал, че за мен ще бъде добре да се запозная с вас, както и за вас — да се запознаете с мен. Раздаването на предметите за спомен може би е било само повод да ви посетя. Това сигурно обяснява защо кутията се е оказала празна. Вероятно господин Хонда е искал да го запомните именно с моето посещение при вас.
	Бях страшно изумен, че сте прекарали известно време в кладенец, защото и аз продължавам да изпитвам странно влечение към кладенците. Ако отчетем, че ми остава малко да живея на този свят, би могло да се предположи, че не би трябвало да чувствам никакво желание да виждам кладенец, а се получава точно обратното: и до ден-днешен, зърна ли кладенец, не мога да устоя на изкушението да погледна в него. А ако се окаже празен, ми се приисква да сляза долу. Вероятно още се надявам, че там, долу, ще срещна нещо, че ако сляза и просто почакам, ще бъде възможно да срещна това нещо. Не че очаквам то да ми възстанови живота. Не, прекалено стар съм, за да имам такива надежди. Надявам се само да намеря смисъла на живота, който загубих. Да разбера какво ми го е отнело и защо. Искам да знам съвсем сигурно отговорите на тези въпроси. Ще дръзна да стигна дори дотам да твърдя, че ако получа тези отговори, няма да имам нищо против да загубя в още по-голяма степен себе си. Готов съм да се нагърбя с такова бреме през годините живот, които ми остават.
	Наистина съжалявам много, че жена ви ви е напуснала, но това е въпрос, по който не съм в състояние да ви дам съвет. Живял съм прекалено дълго, без да усетя насладата на любовта или на семейството, и не съм подготвен да се изказвам за такива неща. Въпреки това съм убеден, че ако имате поне някакво желание да изчакате още малко тя да се върне, би трябвало наистина да изчакате. Такова е моето мнение, каквото и да струва то. Съзнавам прекрасно колко тежко ви е да живеете и досега в дом, откъдето някой си е тръгнал и ви е изоставил, но на тоя свят няма нищо по-жестоко от мъката да не се надяваш на нищо.
	Ако е възможно, ми се ще в близко бъдеще да дойда до Токио и да ви видя отново, за съжаление обаче имам малък проблем с единия крак и лечението му няма да приключи бързо. Пазете се, пожелавам ви всичко хубаво.“
C$
	Понякога се прекатервах през зида в градината и отивах по криволичещата уличка при мястото, където се бе намирала празната къща на Мияваки. С палто чак до глезените, омотан в шал, вървях по мъртвата зимна трева. Жиците отгоре свистяха от поривистия вледеняващ зимен вятър. Къщата бе срината до основи и сега около двора имаше висока дъсчена ограда. Можех да надзърна през пролуките в оградата, но нямаше какво да видя: нямаше къща, нямаше плочник, кладенец, дървета, телевизионна антена, скулптура на птица, имаше само изравнена черна, студена на вид пръст, утъпкана от веригите на булдозера, и тук-там няколко стръкчета бурени. Беше ми трудно да повярвам, че навремето в двора е имало дълбок кладенец и че съм слизал в него.
	Облягах се на оградата и поглеждах към къщата на Мая Казахара, към втория етаж, където беше нейната стая. Но Мая вече не беше там. Нямаше да излезе и да викне:
	— Здрасти, Господин Птицата с пружината!

	* * *

	Един мразовит следобед в средата на февруари се отбих в агенцията за недвижими имоти „Сетагая Дай-ичи“ при станцията на метрото, за която ми беше споменал вуйчо. Първият човек, когото видях, след като влязох, бе секретарка на средна възраст. Недалеч от входа едно до друго бяха наредени няколко бюра, но столовете бяха празни, сякаш всички брокери бяха хукнали по срещи. В средата на помещението имаше голяма отоплителна печка на газ, нажежена до червено. На канапето в дъното седеше слаб възрастен мъж, който се беше зачел във вестник. Попитах секретарката дали господин Ичикава е тук.
	— Аз съм Ичикава — извърна се към мен старецът. — Какво обичате?
	Представих се като племенник на вуйчо си и споменах, че живея в една от неговите къщи.
	— О, така ли! — възкликна старият човек и остави вестника. — Значи вие сте племенникът на господин Цурута. — Той прибра очилата за четене и ме огледа от глава до пети. Така и не разбрах какво впечатление придоби за мен. — Заповядайте, влезте. Ще пийнете ли чай?
	Казах му да не си прави труда, но той или не ме чу, или не прие отказа ми. Прати секретарката да прави чай. Тя го донесе бързо, но когато седнахме един срещу друг със стареца и отпихме от чая, печката беше угаснала и в стаята стана студено. На стената висеше подробна карта с всички къщи в квартала, отбелязани тук-там с химикалка или флумастер. До нея имаше календар с прочутата картина с моста на Ван Гог — банков календар.
	— Не съм виждал вуйчо ви от доста време. Как е той? — попита старецът, след като за пореден път отпи от чая.
	— Мисля, че е добре, както винаги има много работа. И аз не го виждам много често.
	— Радвам се, че е добре. Преди колко ли години съм го виждал за последно? Поне на мен ми се струва, че са минали години. — Той извади от джоба на сакото си една цигара, кибрит, прицели се внимателно, рязко драсна клечката и я запали. — Точно аз му намерих къщата, от доста време му търся и наематели. Радвам се, че е все така погълнат от работата си.
	Възрастният господин Ичикава правеше впечатление на всичко друго, но не и на човек, зает с работа. Помислих си, че сигурно вече е в пенсия и се отбива в агенцията, за да държи връзка със старите клиенти.
	— Е, харесва ли ви къщата? Имате ли някакви оплаквания?
	— Не, никакви — отвърнах аз.
	Старецът кимна.
	— Чудесно. Къщата е хубава. Да, малка е, но е уютна. Хората, които са живели в нея, винаги са били доволни. И вие ли?
	— Не мога да се оплача — рекох аз. „Поне съм жив“, казах си наум. — Но все пак искам да ви питам нещо. Вуйчо ми твърди, че познавате по-добре от всеки друг квартала.
	Старецът се засмя.
	— Познавам го, и още как! — възкликна той. — Вече близо четирийсет години се занимавам с недвижими имоти тук.
	— Исках да ви питам за къщата на Мияваки зад нас. Разрушили са я, сигурно знаете.
	— Да, знам — потвърди мъжът и издаде устни, сякаш ровеше из чекмеджетата на съзнанието си. — Продаде се миналия август. Най-после изчистиха докрай проблемите с ипотеката и обявиха къщата за продан. Купи я един спекулант, за да я събори и да обяви парцела за продан. Къщата пустееше от доста време, и най-хубавата да е, няма да се продаде. Е, хората, които купиха имота, не са от тукашните. Никой от тукашните не би и припарил до него. Чували ли сте някои от историите?
	— Да, чувал съм ги от вуйчо ми.
	— Значи знаете за какво ви говоря. Вероятно и ние можехме да я купим и после да я продадем на някого, който не подозира за какво става въпрос, но не се занимаваме с такива неща. Те оставят лош вкус в устата.
	Кимнах.
	— В такъв случай кой я е купил?
	Старецът сбърчи чело и поклати глава, после ми каза името на известна голяма агенция за недвижими имоти.
	— Сигурно не са правили никакво проучване, купили са къщата на мига, щом са видели къде се намира и колко й искат, смятали са, че ще бъдат на добра печалба. Но няма да е толкова лесно.
	— Не могат ли да продадат парцела?
	— Няколко пъти бяха на крачка да го продадат — отвърна старецът и кръстоса ръце. — Но земята не е евтина. Това е вложение за цял живот. Хората внимават много. Дори някой да е харесал имота, сигурно е поразпитал и все е чул някоя от историите, а те не са никак приятни. Ако чуе подобно нещо, обикновеният човек няма да купи парцела. Повечето хора, които живеят наоколо, знаят какво е ставало в къщата.
	— Колко й искат?
	— Колко й искат ли?
	— Колко й искат на земята, където се намираше къщата на Мияваки?
	Възрастният господин Ичикава ме погледна така, сякаш бях събудил любопитството му.
	— Чакайте да помисля. Парцелът е под половин декар. Няма и сто цубо*. Пазарната цена е милион и половина йени на цубо. Все пак имотът е от най-хубавите: с прекрасен изглед, с южно изложение. Дори при такъв спад в сделките спокойно можеш да му вземеш милион и половина. Вероятно ще се наложи да почакаш, но при такова разположение рано или късно ще си вземеш парите. При обичайни обстоятелства. Но в парцела на Мияваки няма нищо обичайно. Колкото и да чакаш, нещата няма да се променят. Затова ще бъдеш принуден да смъкнеш цената. Тя вече падна до милион и сто хиляди на цубо, така че, ако се попазариш, можеш да свалиш и до милион.
	[* Цубо = 3,3 кв.]
	— Как смятате, цената ще продължи ли да пада?
	Старецът кимна рязко.
	— Разбира се, че ще пада. Като нищо ще стигне деветстотин хиляди на цубо. За колкото са купили парцела. Сега вече наистина се безпокоят. Пак ще бъдат доволни, ако си покрият разходите. Не знам дали ще смъкнат цената още. Ако им трябват пари, нищо чудно да излязат и на загуба. Иначе могат да си позволят да изчакат. Просто не знам какво смятат във фирмата. Знам обаче, че вече съжаляват, задето са купили имота. Който посегне към тази земя, не го чака добро.
	Той изтръска в пепелника пепелта от цигарата.
	— В двора има кладенец, нали? — попитах аз. — Знаете ли нещо за него?
	— Хм, наистина има кладенец — потвърди господин Ичикава. — Дълбок. Но ми се струва, че го запълниха с пръст. Все пак си беше празен. Безполезен.
	— Имате ли представа кога е пресъхнал?
	Известно време старецът гледа тавана, скръстил ръцете си.
	— Било е отдавна. Да ви призная, не помня кога, но със сигурност съм чувал, че преди войната в кладенеца е имало вода. Явно е пресъхнал след войната. Не знам точно кога. Знам обаче, че когато актрисата се нанесе, в кладенеца вече нямаше вода. Тогава дълго умуваха дали да го затрупат. Но така и не го направиха. Отказаха се.
	— Разбрах, че в кладенеца на Казахара от другата страна на уличката и досега има много вода, при това хубава.
	— Възможно е, възможно е. Кладенците в квартала винаги са се славели с хубавата си вода. Свързано е с почвата. Нали знаете, подземната вода е тънка работа. Не е нещо необичайно на едно място да има вода, а само на хвърлей оттам да е съвсем сухо. Защо ви интересува този кладенец?
	— Да ви призная, бих искал да купя парцела.
	Старецът вдигна очи и ги впери в моите. После отпи безмълвно от чая.
	— Искате да купите парцела ли?
	Отговорът ми се състоеше само от кимване.
	Човекът извади втора цигара от пакета и чукна с нея по масата. Но вместо да я запали, я стисна между пръстите си. Прокара бързо език по устните си.
	— Нека повторя още веднъж, че това място е с лоша слава. Всички, наистина всички, които са имали нещо общо с него, са имали големи неприятности. Разбрахте ли ме? Колкото и да падне цената, покупката няма да е добра. Нима въпреки това искате да притежавате парцела?
	— Да, искам, макар че знам всичко за него. Но нека бъда ясен: колкото и да падне пазарната цена, в момента не разполагам с пари, с които да купя земята. Смятам обаче да намеря, дори и това да ми отнеме известно време. Бих искал да ме държите в течение, ако има нещо ново. Мога ли да разчитам, че ще ме предупредите, ако цената се промени или се появи купувач?
	Погълнат от мислите си, старецът гледа дълго незапалената цигара. Сетне се прокашля тихо и рече:
	— Не се притеснявайте, имате време, парцелът няма да се продаде лесно, гарантирам ви. Накрая от агенцията ще се видят принудени да го предложат едва ли не даром, а това няма да стане скоро. Не бързайте, събирайте спокойно парите. Ако наистина искате земята.
	Казах му телефонния си номер. Старецът го записа в омаслявено тефтерче с черна корица. След като го прибра в джоба на сакото си, се взира известно време в очите ми, сетне премести поглед върху белега на бузата ми.

	* * *

	Февруари свърши, някъде към средата на март времето поомекна и вече не беше толкова студено. Откъм юг задухаха топли ветрове. Дърветата напъпиха, в градината се появиха нови птици. В топли дни започнах да седя на верандата и да гледам градината. Една вечер ми се обади господин Ичикава. Каза, че земята на Мияваки още не била продадена, а цената била палнала малко.
	— Обясних ви, още известно време няма да има промени — допълни той донякъде гордо. — Не се притеснявайте, оттук нататък цената ще започне да пада още повече. При вас какво ново? Събирате ли парите?

	* * *

	Същата вечер в осем часа отидох да си измия лицето и забелязах, че белегът като че е по-топъл. Допрях пръст и наистина усетих леко парене, каквото преди нямаше. Цветът също изглеждаше по-наситен, едва ли не морав. Почти без да дишам, се гледах дълго в огледалото — достатъчно дълго, за да започна да възприемам собственото си лице като нещо, което не ми принадлежи. Белегът се опитваше да ми каже нещо, искаше нещо от мен. Продължих да гледам себе си в огледалото, а отражението продължи да ме наблюдава безмълвно от огледалото.
	Трябва на всяка цена да притежавам онзи кладенец. Каквото и да става, трябва да го притежавам.
	Ето до какъв извод стигнах.


>>	2.
>>	Пробуждане от зимен сън
#	Още една визитна картичка
#	Анонимността на парите

	Това, че исках земята, нямаше, разбира се, да я направи моя. Сумата, която наистина можех да събера, клонеше към нула. Бяха ми останали малко от парите, които ми беше завещала майка ми, но те скоро щяха да се стопят за всекидневни нужди. Нямах работа, не притежавах нищо, което да предложа като гаранция. По света нямаше банка, която да отпусне заем на човек като мен ей така, за черните му очи. Трябваше да приложа магия, за да си набавя парите. И то бързо.
	Една сутрин отидох до станцията на метрото и купих десет лотарийни билета с поредни номера. С кабарчета ги забодох на стената в кухнята и ги гледах всеки ден. Понякога седях по цял час на стола, вторачен в билетите, сякаш очаквах върху тях да се появи таен код, който мога да видя единствен аз. След като прекарах няколко дни така, внезапно ми хрумна: никога няма да спечеля от лотарията.
	Не след дълго вече го знаех със сигурност. Нещата в никакъв случай нямаше да се решат толкова лесно — като си купя няколко лотарийни билета и чакам да излезе тиражът. Трябваше да намеря парите със собствени усилия. Свалих билетите и ги хвърлих. После застанах пред огледалото в банята и се взрях в дълбините му. Все трябва да има начин, казах на самия себе си в огледалото, но отговор, разбира се, не последва.

	* * *

	Уморен от постоянното пребиваване в къщата насаме с мислите си, започнах да се разхождам из квартала. Три-четири дни продължих тези безцелни разходки и когато се уморих и от квартала, взех метрото до Шинджуку. Усетих подтика да отида в центъра на града, докато минавах покрай станцията на метрото. Казах си, че понякога е по-ползотворно да обмисляш нещата в различна обстановка. Спомних си освен това, че много отдавна не съм се качвал на метрото. Докато пусках парите в автомата за билета, всъщност изпитвах притеснението, което ни обзема винаги когато правим нещо непознато. Кога за последно съм вървял по улиците на града? Вероятно преди цели шест месеца, в деня, когато проследих мъжа с калъфа за китара от западния вход на гара Шинджуку.
	Навалицата в метрото ми подейства потискащо. Останах без дъх при вида на потока от хора, чак сърцето ми започна да бие леко ускорено — сега дори не бе най-натовареният час! В началото едвам се провирах през блъсканицата. Това тук бе не толкова тълпа, колкото разбушувал се бързей, потоп, който отнася къщите. Повървях само няколко минути и усетих потребност да успокоя нервите си. Влязох в едно кафене на булеварда и седнах до голямата витрина. Беше още преди обяд и заведението не беше пълно. Поръчах си чаша какао и разсеяно загледах минувачите отвън.
	Не можех да кажа колко време е минало. Може би петнайсет, може би двайсет минути, когато се усетих, че следя с поглед всеки лъскав мерцедес, ягуар и порше, пъплещи по задръстения булевард. В слънчевата свежа утрин след дъждовната нощ автомобилите лъщяха почти болезнено ярко като своеобразни символи. По тях нямаше и прашинка „Тези типове имат пари.“ Никога дотогава не си бях помислял подобно нещо. Погледнах отражението си в стъклото и поклатих глава. За пръв път в живота си ужасно се нуждаех от пари.
	Когато обедната тълпа започна да изпълва кафенето, реших да се поразходя. Нямах някаква цел, исках просто да повървя из града, който не бях виждал от толкова време. Минавах по улиците с едничката мисъл да не се блъсна в хората, които се задаваха срещу мен. Завивах наляво или надясно или продължавах право напред в зависимост от светофарите и какво ми е хрумнало в момента. С ръце в джобовете бях насочил цялото си внимание към физическото действие вървене — от булевардите с техните големи магазини и витрини към тесните пресечки с кичозните реклами на секс магазините и оживените улици с киносалони, притихналите храмове шинто и обратно към булевардите. Следобедът беше топъл и хората масово бяха наизлезли без връхни дрехи. От време на време подухваше вятър, който — за пръв път от много време насам — беше приятен. Неусетно се озовах в позната обстановка. Погледнах плочника под краката си, малката скулптура наблизо, стъкления небостъргач, който се извисяваше над мен. Стоях насред площадчето пред небостъргача, същото, където миналото лято бях идвал, за да гледам лицата на минувачите, както ме бе посъветвал вуйчо. Бях го правил в продължение на единайсет дни и накрая бях проследил онзи чудак с калъфа за китара до входа на странния жилищен блок, където той ме нападна с бухалката. Докато се бях разхождал безцелно из Шиджуку, неусетно бях излязъл на съвсем същото място.
	Както и преди, си купих от „Дънкин Донътс“ поничка и кафе и ги занесох при пейката на малкия площад. Седнах и започнах да гледам лицата на хората, които минаваха покрай мен — така се успокоявах все повече и настроението ми ставаше все по-ведро. По причина, която не можех да си изясня, се чувствах добре, сякаш бях намерил уютна ниша в стената, където хората не забелязваха, че ги наблюдавам. От доста време не бях виждал така ясно лицата им. И не само лицата. Дадох си сметка, че от половин година не съм гледал — истински — нищо. Както седях на пейката, изправих гръб и се наместих, за да виждам по-добре. Гледах хората, гледах сградите, които се извисяваха над мен, гледах пролетното небе, което се беше разчистило от облаците, гледах пъстрите билбордове, вдигнах един вестник, който беше паднал наблизо, и погледнах и него. С настъпването на вечерта цветовете наоколо сякаш започнаха да се завръщат.

	* * *

	На другата сутрин отново се качих на метрото за Шинджуку. Седнах на същата пейка и загледах лицата на минувачите. И този път си взех за обяд поничка и кафе. Качих се на метрото, за да се прибера малко преди най-натоварения час. Направих си вечеря, изпих една бира и послушах музика по радиото. На следващия ден сторих съвсем същото. И този ден не се случи нищо. Не направих никакви открития, не реших никакви главоблъсканици, не отговорих на никакви въпроси. Но имах смътното чувство, че постепенно се доближавам до нещо. Всеки път, когато се поглеждах в огледалото над мивката, виждах това движение, тази все по-голяма близост. Белегът беше по-ярък от преди, по-топъл от преди. Белегът ми е жив, рекох си аз. Точно като мен.
	Както и през лятото, повтарях едно и също всеки ден: малко след десет се качвах на метрото за центъра, сядах на пейката пред небостъргача и без да мисля за нищо, гледах хората, които по цял ден сновяха напред-назад. От време на време истинските звуци наоколо ставаха някак далечни и заглъхваха. В такива мигове чувах само тихия дълбок шум на течаща вода. Сещах се за Малта Кано. Тя беше споменала за звука на водата, който чуваме. Водата беше нейният лайтмотив. Но все не можех да си спомня какво точно бе казала тя за звука на водата. Не можех да си спомня и лицето й. Единственото, което изникваше в съзнанието ми, беше червеният цвят на мушамената й шапка. Защо ли непрекъснато ходеше с тази червена мушамена шапка?
	После обаче звуците се завръщаха постепенно и отново насочвах поглед към лицата на хората.

	* * *

	Следобед на осмия ден, откакто бях започнал да ходя в центъра на града, ме заговори някаква жена. Точно тогава гледах в друга посока, както държах празната чаша от кафето.
	— Извинете — рече непознатата.
	Обърнах се и вдигнах очи към лицето на жената, застанала пред мен. Беше същата жена на средна възраст, която миналото лято бях срещнал тук — единственият човек, заговорил ме, докато бях седял на площада. И през ум не ми беше минавало, че ще се видим отново, но когато тя ме заприказва, това ми се стори естествен завършек на мощен поток.
	Както и предишния път, беше облечена изключително добре и като качество на дрехите, и като стил, с който ги беше съчетала. Беше с тъмни очила с рогови рамки, носеше сивосинкаво сако с подплънки на раменете и червена пола от каша. Блузата й беше копринена, а върху яката на сакото проблясваше златна брошка с красива форма. Червените й обувки на висок ток бяха с изчистен дизайн, но с парите, които струваха, вероятно щях да изкарам няколко месеца. Аз както винаги бях размъкнат: якето, което бях купил в първи курс в колежа, сив суичър, износени дънки и някога бели маратонки, които сега бяха с трудно определим цвят.
	Въпреки контраста жената седна до мен, кръстоса крака и без да казва и дума, извади от дамската си чанта кутия „Вирджиния слимс“. Както миналото лято, отново почерпи и мен, но аз отказах. Тя захапа цигарата и я запали с дълга тънка златна запалка с размерите на гумичка. После махна слънчевите очила, сложи ги в джоба на сакото си и се взря в очите ми така, сякаш търсеше монета, която е изтървала в плитко езерце. И аз на свой ред се взрях в нейните очи. Бяха странни, много дълбоки, но безизразни.
	Тя ги присви леко и каза:
	— Така. Завърнали сте се.
	Аз кимнах.
	Загледах как димът се вдига от върха на тънката цигара и вятърът го отнася. Жената се извърна, сякаш да се увери, че очите й виждат съвсем същото, каквото виждам и аз от пейката. Ала онова, което съзря, явно не привлече вниманието й. Тя пак насочи поглед към мен. Дълго проучва белега, сетне очите, носа, устата ми и отново белега. Имах чувството, че всъщност иска да ме огледа като куче на изложба: да повдигне устната ми, за да види зъбите, да провери ушите и всичко останало, което се прави по такива изложения.
	— Сега вече май се нуждая от пари — подхванах аз.
	Известно време жената мълча.
	— Колко?
	— Осемдесет милиона йени ще ме оправят.
	Непознатата откъсна очи от мен и се взря в небето, сякаш пресмяташе: я да видим сега, ако взема малко оттам и прехвърля толкова и толкова оттук… През това време аз проучвах грима й: бледи сенки за очи като неясна мисъл, нежна извивка на миглите — сякаш някакъв знак.
	— Сумата не е малка — отбеляза жената и леко изкриви устни.
	— Лично аз бих казал, че е огромна.
	Непознатата беше изпушила само една трета от цигарата, но я пусна на земята и я смачка внимателно с подметката на обувката с висок ток. После извади от тясната си дамска чанта кожен класьор с визитни картички и пъхна една в ръката ми.
	— Утре следобед точно в четири елате на този адрес — каза тя.
	На картичката беше написан само адресът — административна сграда в скъпия квартал Акасака. Име нямаше. Обърнах я, за да проверя отзад, но и там нямаше нищо. Доближих картичката до носа си, ала не долових миризма. Беше най-обикновена, от бяла хартия.
	— Няма ли име? — попитах аз.
	Жената се усмихна за пръв път и поклати леко глава.
	— Останах с впечатлението, че се нуждаете от пари. Парите имат ли име?
	И аз поклатих като нея глава. Парите, разбира се, нямаха име. Ако имаха, вече нямаше да са пари. Смисълът им е именно в тяхната тъмна анонимност, в шеметната им взаимозаменяемост.
	Жената стана от пейката.
	— И така, можете ли да дойдете в четири часа?
	— И ако дойда, ще ми връчите парите ли?
	— Не знам — отвърна непознатата с усмивка в ъгълчетата на очите като вихър, повял над пясъка.
	Още веднъж огледа наоколо, после оправи с небрежно движение полата си.
	Закрачи бързо и изчезна в потока от хора. Аз продължих да гледам цигарата, която жената беше смачкала, и червилото, обагрило филтъра. Яркочервеното ми напомни за мушамената шапка на Малта Кано.
	Ако имаше нещо, което да е в моя полза, то беше, че нямах какво да губя. Може би.


>>	3.
#	Какво се случи през нощта

	Късно през нощта момчето чу острия звук. Събуди се, запали лампиона, после седна в леглото и огледа стаята. Часовникът на стената показваше два без малко. Момчето не си представяше какво може да става в такъв късен час по света.
	После звукът се чу отново — иззад прозореца, хлапакът беше сигурен. Все едно някой навиваше пружина. Кой ли можеше в такъв късен час да навива пружина? Всъщност не, я чакай: никой не навиваше пружина, само впечатлението беше такова. Това бе писък на птица. Момчето придърпа до прозореца стол и се качи на него. Дръпна пердетата и открехна прозореца. Насред небето висеше голяма бяла луна, пълната месечина на късната есен, озарила двора долу със светлина. През нощта дърветата навън се сториха на момчето много по-различни, отколкото през деня. От обичайната им дружелюбност нямаше и следа. Зеленият дъб, който потреперваше от поривистия вятър, изглеждаше едва ли не подразнен от неприятния чегъртащ звук. Камъните в градината като че бяха по-бели и по-гладки от друг път — гледаха нагоре към небето бездушно като лица на мъртъвци.
	Писъкът на птицата май се носеше откъм бора. Момчето надникна през прозореца и погледна нагоре, но от този нисък ъгъл птицата не се виждаше зад дебелите тежки клони. Малчуганът просто искаше да види как изглежда тя. Искаше да запомни цвета и формата й, та утре да я намери в илюстрованата енциклопедия. Сега вече съвсем се беше разсънил, толкова любознателен беше. Най-голямата радост за него беше да намира в енциклопедията птици, риби и най-различни животни. Тежките обемисти томове заемаха цяла лавица в стаята му. Той още не беше тръгнал на училище, а знаеше да чете.
	След като няколко пъти поред нави пружината, птицата млъкна. Момчето се почуди дали я е чул и някой друг. Например баща му и майка му. Баба му. Ако не я бяха чули, на сутринта щеше да им разкаже всичко: нощес в два часа след полунощ на бора е имало птица, която е пищяла така, сякаш навива пружина. Де да можеше да я зърне! Тогава щеше да каже на всички и името й.
	Но птицата не се обади повече. Млъкна като онемяла горе в клоните на бора, окъпани в лунна светлина. Момчето потрепери и затвори прозореца. Знаеше, че тази птица е различна, не е някое врабче или гълъб, които без колебание се показват на хората. Беше чело в енциклопедията, че повечето нощни птици са хитри и предпазливи. Птицата вероятно знаеше, че малчуганът дебне да я види. Докато той я чакаше, тя нямаше да се покаже. Хлапакът поразмишлява дали да не отиде до тоалетната. Това означаваше да мине по дългия тъмен коридор. Не, по-добре да си легне. Можеше да потърпи до сутринта.
	Угаси лампиона и затвори очи, но мислите за птиците в бора го държаха буден. Отвън се лееше лунна светлина, която сякаш го зовеше. Когато птицата с пружината изпищя още веднъж, момчето скочи от леглото. Този път не запали лампата, само облече набързо върху пижамката една жилетка и се качи на стола при прозореца. Раздалечи съвсем мъничко пердетата и надзърна към бора. Така птицата нямаше да го усети.

	* * *

	Този път обаче момчето видя очертанията на двама мъже. Затаи дъх. Мъжете бяха приклекнали като две черни сенки при дънера на бора. И двамата бяха в тъмни дрехи. Единият беше гологлав, другият — с нещо като бомбе. Какво ли търсят посред нощ тези чужди мъже в градината ни, почуди се момчето. Защо кучето не ги лае? Дали да не каже веднага на родителите си? Но любопитството го държеше при прозореца. Малчуганът искаше да види какво правят двамата мъже.
	После най-неочаквано птицата с пружината изпищя отново. На няколко пъти запрати в нощта провлечения си чегъртащ писък. Но мъжете не й обърнаха внимание. Не се и помръднаха, не погледнаха нагоре. Продължиха да клечат до дънера на дървото, обърнати с лице един към друг. Явно обсъждаха тихо нещо, но клоните затулваха лунната светлина и момчето не виждаше лицата им. След малко двамата се изправиха едновременно. На ръст се различаваха близо с педя. И двамата бяха слаби, високият (с бомбето) беше с дълго палто. Ниският изглеждаше по-спретнат.
	Той вдигна глава и се взря в клоните. След малко започна да потупва и да опипва с две ръце дънера, сякаш за да го провери, после най-неочаквано тръгна да се катери без всякакво усилие (или поне така се стори на момчето), сякаш беше от цирка. Малчуганът познаваше дървото като стар приятел. Знаеше, че не е малко постижение да се изкатериш на него. Стволът му беше гладък и хлъзгав, нямаше за какво да се хванеш, докато не се качиш доста нависоко. Но защо ли мъжът се катери посред нощ на бора? Дали иска да хване птицата с пружината?
	Високият мъж продължи да стои до дънера и да гледа нагоре. По едно време дребният се скри от поглед. От време на време клоните прошумоляваха, което означаваше, че непознатият явно още се качва по високия бор. Птицата с пружината сигурно щеше да го чуе и да отлети. Мъжът може и да умееше да се карети по дървета, но не бе никак лесно да хване птицата с пружината. Момчето обаче се надяваше да му провърви и да зърне птицата, когато тя политне. Затаи дъх и зачака да чуе звука на криле. Но звукът на криле така и не се чу, нито екна писък.

	* * *

	Дълго нямаше никакви звуци и движения. Всичко беше окъпано в бялата, сякаш измислена светлина на луната, дворът приличаше на мокро дъно на море, от което водата внезапно е била източена. Без да помръдва, момчето продължаваше да гледа като омагьосано бора и мъжа долу. И да искаше, не можеше да откъсне очи. От дъха му стъклото се беше замъглило. Навън сигурно беше студено. Високият мъж продължаваше да стои с ръце на кръста като истукан, сякаш беше замръзнал. Момчето предположи, че непознатият се притеснява за по-ниския си спътник, че чака той да направи нещо и да слезе от бора. И нищо чудно, че се притесняваше: момчето знаеше, че е по-трудно да слезеш от високото дърво, отколкото да се качиш на него. После обаче високият мъж ненадейно си тръгна и се скри в нощта, сякаш се беше отказал от цялото начинание.
	Момчето усети, че са го оставили само. Дребният мъж беше изчезнал сред клоните на бора, а високият беше тръгнал нанякъде. Птицата с пружината продължаваше да мълчи. Малчуганът се запита дали да не събуди баща си. Ала знаеше, че няма да успее да го убеди да му повярва. „Сигурен съм, че това е поредният ти сън“, щеше да отсече баща му. Вярно си беше, момчето често сънуваше и смесваше сънищата с действителността, но нехаеше кой какво ще каже: това тук, птицата с пружината и двамата мъже в черно, си беше истинско. Най-неочаквано те бяха изчезнали, и точка по въпроса. Баща му щеше да му повярва, ако той му обяснеше хубаво какво се е случило.
	Точно тогава момчето осъзна: дребният мъж приличаше много на баща му. Вярно, беше по-нисък, но иначе същият като него — телосложението, движенията. Всъщност не, баща му не би успял никога да се покатери така на дърво. Не беше толкова гъвкав и силен. Колкото повече момчето си мислеше за това, толкова повече се объркваше.
	Високият мъж се върна при ствола на бора. Държеше нещо — лопата и голяма брезентова торба. Остави торбата на земята и взе да копае в корените. Лопатата хлътваше с остър ясен звук в пръстта. Момчето си помисли, че сега вече ще се събудят всички. Звукът кънтеше толкова силно!
	Но не се събуди никой. Мъжът продължи да копае, очевидно не се притесняваше, че ще го чуят. Макар висок и слаб, бе много по-силен, отколкото изглеждаше, ако се съди от начина, по който боравеше с лопатата. Работеше уверено, без излишни движения. След като изкопа дупка с нужните размери, опря лопатата на дървото и погледна надолу. Нито веднъж не извърна очи нагоре, сякаш беше забравил за другия, който се бе качил на бора. Сега очевидно го занимаваше единствено дупката. Това не се хареса на момчето. Лично то би се притеснило за мъжа горе.
	От купчинката пръст хлапакът разбра, че дупката, която човекът е изкопал, не е много дълбока, вероятно на момчето щеше да му стигне някъде над колената. Непознатият, изглежда, остана доволен от формата и размера на ямата. Обърна се към торбата и извади внимателно отвътре нещо увито в черен плат. От начина, по който го държеше, се виждаше, че е меко. Може би мъжът се канеше да погребе в дупката някакъв труп. При тази мисъл сърцето на момчето се разтуптя лудешки. Но нещото в плата не бе по-голямо от котка. Ако беше човек, значи бе новородено. Но защо ще закопава такова нещо в моя двор, учуди се малчуганът. Преглътна слюнката, насъбрала се в устата му. Самият той се стресна от силния звук на преглъщането. Ами ако го беше чул и мъжът отвън?
	Точно тогава, сякаш пробудена от звука, птицата с пружината изписка и се впусна да навива още по-голяма пружина и от преди: чагъъъъъърт. Чагъъъъърт.
	Щом чу писъка й, момчето интуитивно усети, че всеки момент ще се случи нещо много важно. Прехапа устна и неволно се зачеса по ръцете. Знаеше, че не е трябвало да вижда всичко това. Но вече беше твърде късно. Сега то не можеше да откъсне очи от гледката вън. Отвори уста и долепи нос до студеното стъкло на прозореца, запленен от странната сценка в двора. Вече не се и надяваше, че някой от близките му ще стане от сън. „Колкото и силен шум да вдигат онези двамата, никой няма да се събуди. От живите единствен аз ги чувам. Така е от самото начало.“
	Високият мъж се наведе и като го държеше изключително внимателно, положи нещото в плата на дъното на дупката. После се изправи в цял ръст и го загледа. От периферията на бомбето момчето не виждаше израза на лицето му, но той явно беше мрачен, дори покрусен. Точно така, това, изглежда е някакъв труп, помисли си малчуганът. След малко мъжът явно взе някакво решение, вдигна лопатата и захвана да пълни дупката. След том отъпка леко с крака пръстта и я заглади отгоре. Опря лопатата о дънера, взе брезентовата торба и се отдалечи с бавна крачка. Не се обърна нито веднъж. Не погледна и нагоре към дървото. А птицата с пружината не изписка.
	Момчето се извърна и се взря в часовника на стената. Присви очи и едвам различи, че е два и половина. Още десетина минути наблюдава през леко раздалечените пердета дървото, в случай че нещо там се помръдне, но изведнъж му се доспа много, сякаш го похлупи тежък железен капак. Искаше му се да разбере какво ще стане с ниския мъж горе на бора и с птицата с пружината, но очите му се затваряха. Побърза да съблече жилетката, преди да се е унесъл, пъхна се под завивките и потъна в дълбок сън.


>>	4.
>>	Покупката на нови обувки
#	Нещото, което се завърна у дома

	От станцията на метрото „Акасака“ тръгнах пеш по оживената улица, от двете страни на които имаше ресторанти и заведения чак до мястото, където се намираше административната сграда, кацнала някъде по средата на полегато възвишение. Сградата не се открояваше с нищо, не беше нито стара, нито нова, нито голяма, нито малка, нито изискана, нито порутена. На приземния етаж имаше туристическа агенция, по витрината бяха накачени плакати с изгледи от Миконос и от въжената линия в Сан Франциско. И двата плаката бяха избелели от дългата служба върху витрината. Тримата служители в агенцията от другата страна на стъклото бяха погълнати от работа — говореха по телефона или пишеха на клавиатурата пред компютъра. Колкото да убия времето, загледах какво става зад витрината — уж разглеждам плакатите, всъщност чаках да стане точно четири часът. Кой знае защо, и Миконос, и Сан Франциско ми се струваха на светлинни години от мястото, където стоях.
	Колкото повече гледах сградата, толкова повече осъзнавах колко обикновена е тя, сякаш бе построена по скица с молив, каквато ще направи малко дете, ако му кажат да нарисува постройка, или идеята е била да не се откроява с нищо. Не биеше на очи и аз за малко да я подмина, колкото и внимателно да проверявах адресите, докато я търсех. Главният й вход, който също не се отличаваше с нищо, се падаше до входа на туристическата агенция. Докато разглеждах табелките с имената, останах с впечатлението, че повечето офиси са на малки фирми: адвокати, архитекти, търговци, зъболекари. Доста от табелките бяха толкова лъскави, че виждах лицето си в тях, но табелката за № 602 бе помътняла с времето и сега трудно би могло да се определи цветът й. Жената явно имаше офис тук от доста време. На табелката пишеше: Модна къща „Акасака“. Това, че е доста стара, беше достатъчно, за да поразсее опасенията ми.
	Между входа и асансьора имаше заключена стъклена врата. Натиснах звънеца на 602 и се огледах да видя къде е вътрешната телевизионна камера, която вероятно пращаше образа ми някъде горе. В ъгъла над входа имаше малко устройство, което наистина наподобяваше камера. Домофонът избръмча, отключи се вратата и аз влязох вътре.
	Качих се с асансьора — най-обикновен — на шестия етаж и след няколко мига на колебание в коридора — също най-обикновен — намерих вратата на № 602. Първо проверих дали на табелата отпред наистина пише „Модна къща «Акасака»“ и натиснах съвсем за кратко звънеца.
	Отвори ми слабичък младеж с къса коса и изключително правилни черти. Вероятно беше най-красивият мъж, когото бях виждал някога. Но погледът ми беше привлечен не толкова от чертите, колкото от дрехите му. Младежът беше облечен в риза с почти болезнена белота, носеше тъмнозелена вратовръзка с красив десен. Вратовръзката не само беше стилна, но и бе завързана на съвършен възел, с гънки и дипли точно като по мъжките модни журнали. Лично аз не бих могъл да направя такъв възел, не знам той как ли го бе постигнал. Какво е това, дали вродена дарба, или резултат от строго обучение? Панталонът му беше тъмносив, младежът беше обут в мокасини с пискюли. Всичко по него изглеждаше съвсем ново, сякаш току-що разопаковано.
	Беше малко по-нисък от мен. По устните му играеше лека усмивка, сякаш току-що беше чул забавна смешка. При това не някакъв просташки виц, а изтънчена шега, каквито навремето министърът на външните работи е разказвал на престолонаследника по време на градинско увеселение, предизвиквайки благовъзпитания смях на околните. Понечих да се представя, но младежът поклати леко глава, за да ми подскаже, че не е нужно. Придържайки вратата, която се отваряше навътре, ме покани да вляза, погледна набързо в двете посоки на коридора и затвори вратата, все така без да отронва и дума. Взря се в мен с присвити очи, сякаш се извиняваше, задето не може да приказва заради злата черна пантера, заспала отстрани. Не че отстрани имаше заспала черна пантера: младежът просто се държеше така, все едно имаше.
	Озовах се в чакалня с удобно на вид кожено канапе, старовремска дървена закачалка и лампион. Отсреща имаше врата, която очевидно водеше към съседно помещение. До вратата — дръпнато леко напред обикновено дъбово бюро с голям компютър отгоре. И масичка до канапето, толкова малка, че на нея вероятно би се побрал само телефон. Подът беше застлан с хубав светлозелен килим. От скритите колони се лееха тихо звуците на струнен квартет на Хайдн. По стените имаше няколко красиви гравюри с цветя и птици. От пръв поглед личеше, че тук се поддържа чистота и безупречен ред. По рафтове на стената имаше мостри на платове и модни журнали. Обзавеждането не беше нито прекалено ярко, нито ново и излъчваше успокоителната топлина на старото и познатото.
	Младежът ме покани да се настаня на канапето, после заобиколи бюрото и седна с лице към мен. Разпери длани, за да ми покаже да почакам. Вместо да рече: „Извинявайте, че се налага да чакате“, се усмихна едва доловимо и вместо да обясни: „Няма да е дълго“, вдигна един пръст. Явно умееше да се изразява без думи. Кимнах, за да покажа, че съм разбрал. Струваше ми се неуместно и просташко да говоря в негово присъствие.
	Той вдигна внимателно книгата, оставена до компютъра, сякаш беше нещо чупливо, и я отвори на отбелязано докъдето е стигнал място. Беше дебел черен том без обложка и нямаше как да разбера заглавието. Вглъби се изцяло в нея и като че забрави за присъствието ми. И на мен ми се искаше да почета, колкото да минава времето, ала нямаше какво. Кръстосах крака, облегнах се на канапето и заслушах Хайдн (може и да не беше Хайдн, не бих се заклел). Музиката беше доста приятна, макар и да създаваше впечатлението, че както се лее, така се и стопява веднага във въздуха. Освен компютъра върху писалището на младежа имаше обикновен черен телефон, поставка за моливи и календар.
	Аз бях облечен точно както предния ден: яке, суичър, дънки и маратонки. Преди да изляза от нас, бях намъкнал каквото ми се изпречи пред очите. Маратонките ми изглеждаха особено мръсни и износени в тази безупречно подредена стая, в присъствието на този безупречно облечен красив младеж. Всъщност не, наистина си бяха мръсни и износени, съвсем протрити, цветът им неопределено сив и тук-там прокъсани. Бяха видели какво ли не, от една година ги носех всеки ден, бях се прекатервал с тях безброй пъти по зида отзад, бях настъпвал по уличката кучешки изпражнения, бях слизал в кладенеца. Нищо чудно, че бяха мръсни и износени. Откакто бях напуснал работа, нито веднъж не ми беше хрумвало да се замислям какво обувам. Сега, докато ги изучавах толкова внимателно, усетих с нова сила колко съм сам, колко далеч ме е изоставил светът. Казах си, че е крайно време да си купя нещо ново. Тези си бяха направо ужасни.
	Хайдн свърши някак вяло и неблагозвучно. Подир малка пауза започна нещо за клавесин на Бах (впрочем и този път не бих се заклел, че е точно Бах). Метнах крак връз крак, после в обратно положение. Телефонът иззвъня. Младежът си отбеляза с листче докъде в книгата е стигнал, отмести я встрани и вдигна слушалката. Долепи я до ухото си и кимна леко. Насочи поглед към календара върху писалището и отбеляза с молив нещо. После доближи слушалката до плота и почука два пъти с кокалчетата на пръстите си, сякаш потропваше на врата. След това затвори. Това продължи двайсетина секунди, през които той не каза нито дума. Всъщност през времето, откакто ме бе въвел вътре, не беше проронил нито звук. Да не беше ням? Във всеки случай чуваше, щом вдигна телефона и бе изслушал какво му се казва.
	Известно време младежът седя и гледа замислено апарата. После стана безшумно, заобиколи бюрото, тръгна право към канапето и седна до мен. Отпусна със съвършена симетрия ръцете върху коленете си. Бяха тънки и красиви, както и би трябвало при такова красиво лице. По кокалчетата и ставите все пак имаше няколко гънчици, просто не съществува такова нещо като пръсти без гънки, все им трябват няколко, за да се движат и да се сгъват. Но пръстите на младежа нямаха много гънки — само минимално необходимите. Погледнах крадешком към ръцете му. Помислих си, че той вероятно е син на жената. Пръстите му приличаха на нейните. След като тази мисъл ми влезе в главата, започнах да забелязвам и други прилики: малкия, по-скоро остър нос, кристалната яснота на очите. Той пак се усмихна, усмивката му се появяваше и изчезваше естествено, както вълни заливат пещера на брега и после се оттеглят. След малко младежът се изправи внезапно, както внезапно бе седнал до мен, и изрече беззвучно с устни: „Насам, ако обичате.“ Станах и го последвах. Той отвори вътрешната врата.
	Влязохме в тясна кухня с мивка и през нея в друга стая, почти същата като чакалнята, където бях седял, само по-малка. И тук имаше доста старо кожено канапе и подобен прозорец. И килимът беше същият на цвят. В средата имаше голяма работна маса с ножици, кутии с карфици и игли, креда и подредени на купчинки журнали. Видях и два шивашки манекена. Прозорците бяха не само с щори, но и с тънки пердета и завеси, дантелени и от плат, и двете спуснати. Лампата на тавана не светеше и в помещението беше сумрачно, както на здрачаване в облачен ден. Едната крушка на лампиона до канапето не светеше. Върху масичката имаше стъклена ваза с цъфнали гладиоли. Цветята бяха свежи, сякаш откъснати преди броени мигове, водата във вазата беше бистра. В тази стая не свиреше музика, по стените нямаше картини и часовници.
	Младежът отново ми направи знак, този път да седна на канапето. След като се настаних удобно според напътствията му, той извади от джоба на панталона си нещо като очила за плуване и опъна ластика пред очите ми. Наистина си бяха най-обикновени плувни очила, направени от гума и пластмаса, почти същите, с каквито плувах в басейна до нас. Нямах никакво понятие защо младежът ми ги показва.
	„Не се плашете“, каза ми той. Всъщност не ми „каза“ нищо. Просто го изрече с устни и размърда съвсем леко пръсти. Въпреки това го разбрах. Кимнах.
	„Сложете ги, ако обичате. Не ги сваляйте. Ще го направя аз. Не бива и да ги местите. Разбрахте ли?“
	Аз кимнах отново.
	„Няма да ви стане нищо. Всичко ще бъде наред. Не се притеснявайте.“
	Кимнах.
	Младежът заобиколи зад канапето и ми сложи очилата. Опъна ластика отзад и намести стъклата, така че дунапреновите подплънки да прилепнат добре около очите ми. Тези очила се различаваха от очилата, които обикновено носех, по едно — през тях не виждах нищо. Прозрачната пластмаса беше покрита с някакъв плътен слой. Заобикаляше ме пълен — и изкуствен — мрак. Не виждах нищо. Нямах представа дали лампионът свети. Имах измамното чувство, че самият аз съм покрит с някакъв плътен слой.
	Младежът ме хвана леко за раменете, сякаш за да ме насърчи. Пръстите му бяха тънки и дълги, но в никакъв случай крехки. Имаха налагащите се движения на пръстите на пианист по клавишите и аз усетих как през тях струи нещо като добра воля, или ако не точно добра воля, то много близко до нея. „Всичко ще бъде наред. Не се притеснявайте“, казваха ми те. Аз кимнах. После младежът излезе от стаята. Чух в мрака как стъпките му се отдалечават, а сетне звука на врата, която се отваря и се затваря.

	* * *

	След като младежът излезе от стаята, продължих още известно време да седя в същото положение. Мракът, в който бях обгърнат, беше някак особен. Понеже не виждах нищо, ми се стори, че е същият като в кладенеца, същевременно обаче в него имаше нещо, което го правеше съвсем различен. Мракът тук не беше с посока и дълбочина, тежест и осезаемост. Приличаше не толкова на мрак, колкото на небитие. Бях заслепен само временно, по изкуствен начин. Усетих как мускулите ми се сковават, а устата и гърлото ми пресъхват. Какво ли щеше да стане с мен? После обаче си спомних как младежът ме докосна с пръсти. „Не се притеснявайте“, ми бяха казали те. Не знам защо, но чувствах, че мога да вярвам на неговите „думи“.
	В стаята беше много тихо, когато затаих дъх, ми се стори, че светът е застинал и предстои да бъде погълнат от вода, за да се потопи във вечни дълбини. Но не, светът очевидно се движеше. След малко някаква жена отвори вратата и влезе тихо в стаята.
	Разбрах, че е жена, от нежното ухание на парфюма й. Не беше аромат, който ще си сложи мъж. Парфюмът, изглежда, беше от скъпите. Опитах се да го разпозная, но не успях. Внезапно лишен от зрение, установих, че и обонянието ми изневерява. Но все пак бях сигурен, че този парфюм не е като парфюма на жената, която ми каза да дойда тук. Чух тихото шумолене на дрехите й, докато тя прекосяваше стаята и сядаше внимателно до мен, отдясно. От лекотата, с която се настани, разбрах, че е дребна.
	След като седна, жената се вторачи право в мен. Усетих как впива очи в лицето ми. Дадох си сметка, че дори и да не виждаш, усещаш, ако някой те гледа. Без да се помръдва, жената ме наблюдава много дълго. Долавях бавното й, тихо дишане, но не чувах и звук. Продължих да седя в същото положение, извърнат право напред. Белегът върху лицето ми пареше леко. На цвят сигурно бе станал по-ярък. Жената го докосна с върховете на пръстите си, сякаш ги допираше до нещо ценно и крехко. После започна да го милва.
	Не знаех какво да направя, нито какво се очаква да правя. Усещах се много далеч от действителността. Чувствах се странно откъснат от нея, сякаш се опитвах да скоча от един движещ се автомобил върху друг, който върви с различна скорост. Съществувах в празното пространство между двата автомобила, безлюдна къща. Сега бях празна къща, точно както навремето къщата на Мияваки. Тази жена беше дошла в празната къща и по неизвестна причина прокарваше ръце по стените и колоните. Каквато и да беше причината, дори и да бях празна къща (а аз бях точно това и нищо повече), не можех да направя нищо (изпитвах потребност да не правя нищо). След като ми хрумна тази мисъл, успях да се поотпусна.
	Непознатата мълчеше. Ако не се брои шумоленето на дрехите й, стаята бе потънала в тишина. Жената плъзгаше върховете на пръстите си по кожата ми, сякаш се опитваше да разчете ситен таен надпис, издълбан там преди векове.
	После тя свали пръсти от белега. Стана, заобиколи канапето, застана зад мен и го докосна с език. Точно както Мая Казахара в градината миналото лято, тя взе да ближе белега. Но го правеше по-зряло от Мая Казахара. Езикът й се движеше и плъзгаше с далеч по-голяма обиграност. Променяше натиска, ъгъла и силата, всмукваше, възпламеняваше белега ми. Усетих под кръста топло влажно туптене. Не исках да се възбуждам. Само това оставаше. Но не можех да се спра.
	Пробвах да насложа върху образа на празната къща своя. Представих си, че съм колона, стена, таван, под, покрив, прозорец, врата, камък. Струваше ми се естествено.
	Затварям очи и се отделям от плътта си с мръсните маратонки, странните плувни очила, нелепата ерекция. Не е толкова трудно да се отделя от плътта. Така ще се почувствам далеч по-добре, ще се отърва от неудобството, което изпитвам. Аз съм буренясала градина, каменна птица без полет, пресъхнал кладенец. Знам, вътре в празната къща, която съм аз, има жена. Не я виждам, но това вече не ме притеснява. Ако тя търси вътре нещо, защо да не й го дам!

	* * *

	Времето тече все по-неясно. Вече не знам в кое от всички времена, до които имам тук достъп, пребивавам. Съзнанието ми малко по малко се връща, а жената като че ли се отдалечава. Излиза от стаята точно толкова тихо, както бе влязла. Шумолене на дрехи. Изчезващ аромат на парфюм. Звукът на врата, която се отваря и после се затваря. Част от съзнанието ми е още там като празна къща. Същевременно тук, на канапето, като самия себе си. Мисля си, какво да правя сега? Не мога да реша кое аз е истинско. Лека-полека думата „тук“ като че се цепи на две вътре в мен. Аз съм тук, но съм и тук. Двете ми се струват еднакво истински. Както седя на канапето, се потапям в това странно раздвоение.

	* * *

	След малко вратата се отвори и някой влезе в стаята. От стъпките разбрах, че е младежът. Той застана зад мен и свали плувните очила. В стаята беше тъмно, светеше само едната крушка на лампиона. Разтърках леко очи, за да свикнат с истинския свят. Сега младежът беше със сако, тъмносиво със зеленикав оттенък, то пасваше много добре на цвета на вратовръзката. С мила усмивка младежът ме хвана за ръката, помогна ми да стана и ме отведе при вратата в дъното на стаята. Отвори я, зад нея имаше баня. Вътре имаше тоалетна, а зад тоалетната — душ. Капакът на тоалетната беше свален и младежът ме накара да седна, после пусна душа. Изчака да потече топла вода, сетне ми показа с ръка да се изкъпя. Махна опаковката на нов сапун и ми го връчи. Излезе от банята и затвори вратата. Защо трябваше да се къпя тук? Не разбирах.
	Но докато се събличах, най-после разбрах. Бях свършил в бельото си. Застанах под топлия душ и се насапунисах с новия зелен сапун. Изплакнах спермата, полепнала по срамните ми косми. Излязох изпод душа и се подсуших с голяма хавлиена кърпа. До кърпата намерих боксерки „Калвин Клайн“ и бяла тениска, и двете още в найлоновите пликове — бяха моят размер. Може би онези там бяха искали да свърша в бельото си. Гледах се известно време в огледалото, но главата ми отказваше да работи както трябва. Хвърлих в кошчето за отпадъци изцапаното бельо и облякох чистите нови боксерки, чистата бяла нова тениска. После си нахлузих дънките и суичъра. Обух си чорапите и мръсните маратонки, накрая си сложих и якето. След това излязох от банята.

	* * *

	Младежът ме чакаше отвън и ме отведе в чакалнята.
	Помещението си беше същото. На бюрото имаше отворена книга, до нея беше компютърът. От колоните се лееше анонимна класическа музика. Младежът ми показа да седна на канапето и ми донесе чаша студена минерална вода. Изпих половината.
	— Май съм уморен — казах.
	Гласът не прозвуча като моя. А и не бях смятал да казвам такова нещо. Думите дойдоха отникъде, без връзка с волята ми. Но гласът все пак си беше моят.
	Младежът кимна. Извади от вътрешния джоб на сакото си бял плик и го пъхна във вътрешния джоб на якето ми. После кимна още веднъж. Погледнах навън. Небето беше тъмно, улиците бяха озарени от неоновите реклами, от светещите прозорци на административните сгради, от уличните лампи и фаровете. Мисълта да остана още в тази стая ставаше все по-непоносима. Без да казвам и дума, станах, прекосих помещението, отворих вратата и излязох. Младежът ме гледаше от мястото до бюрото, където беше застанал, но продължи да си мълчи и не се опита да ме спре.

	* * *

	Станцията на метрото „Акасака“ гъмжеше от хора, прибиращи се от работа. Не ми се влизаше в спарения въздух вътре, затова реших да походя пеша. Минах покрай двореца за чуждестранни високопоставени гости и стигнах до метростанция „Йоцюя“. После тръгнах по булевард Шинджуку и влязох в малко, почти празно заведение, за да изпия чаша наливна бира. От първата глътка разбрах, че съм огладнял, затова си поръчах и нещо за ядене. Погледнах си часовника и видях, че вече наближава седем. Но всъщност времето не ме вълнуваше особено.
	Забелязах, че във вътрешния джоб на якето ми има нещо. Съвсем бях забравил за плика, който, преди да си тръгна, младежът ми беше дал. Беше съвсем обикновен бял плик, но докато го държах, ми направи впечатление, че е много по-тежък, отколкото изглежда. И не само по-тежък — тежината му беше някак странна, сякаш вътре нещо бе затаило дъх. След миг на нерешителност го разкъсах, нещо, което рано или късно трябваше да направя. Вътре имаше пачка банкноти от по десет хиляди йени. Съвсем нови, без гънка по тях. Не изглеждаха истински, толкова нови бяха, макар и да не виждах защо да не са нови. Банкнотите бяха общо двайсет на брой. Преброих ги отново — да съм сигурен. Да, нямаше съмнение: двайсет банкноти. Двеста хиляди йени.
	Върнах парите в плика, а плика — в джоба си. После вдигнах от масата вилицата и я загледах ей така, без причина. Първото, което ми хрумна, бе, че с парите ще си купя нов чифт обувки. Точно от това имах най-голяма нужда. Платих и се върнах на булевард Шинджуку, където имаше голям магазин за обувки. Избрах съвсем обикновени сини маратонки и казах на продавача размера, който нося, без да проверявам цената. Обясних, че ако ми станат, ще се прибера с тях. Продавачът (който вероятно беше и собственик на магазина) наниза на маратонките бели връзки и попита:
	— Какво да направя със старите?
	Казах му да ги хвърли, после обаче размислих и отвърнах, че ще си ги занеса вкъщи.
	Човекът ме озари с мила усмивка:
	— Старите обувки винаги могат да влязат в употреба, дори и да са поизносени — рече той, сякаш намекваше, че през цялото време гледа все такива разкъсани маратонки. После ги прибра в кутията от новите маратонки, а нея сложи в найлонова торбичка. Полегнали в новата си кутия, старите маратонки приличаха на трупчетата на малки животни. Платих с една от новите банкноти от десет хиляди йени в плика и ми върнаха ресто няколко не толкова нови банкноти от по хиляда йени. Понесъл плика със старите маратонки, се качих на метрото и поех към къщи. Слях се с хората, които се прибираха от работа, държах се за ръкохватката и си мислех за новите си неща: новите боксерки, тениска и маратонки.

	* * *

	След като се прибрах, седнах както обикновено на масата в кухнята, отворих си бира и си пуснах музика по радиото. Тогава ми хрумна, че ми се иска да поговоря с някого: за времето, за глупостта на политиците, но не се сещах за никого, за един-единствен човек, с когото да си поприказвам. Нямах си дори котарак.

	* * *

	На другата сутрин, докато се бръснех, както винаги се взрях в белега на лицето си. Не забелязах някаква промяна. Седнах на верандата и за пръв път от доста време цял ден гледах градината отзад. Беше хубава сутрин, хубав следобед. Листата на дърветата шумоляха от ветреца на ранната пролет.
	Извадих от джоба на якето плика с деветнайсетте банкноти по десет хиляди йени и го сложих в чекмеджето. И този път пликът ми се стори странно тежък. Тази тежест като че ли съдържаше някакъв смисъл, аз обаче не го разбирах. Изведнъж осъзнах, че ми напомня нещо. Онова, което бях направил, ми напомняше нещо. Загледах се в плика в чекмеджето и се помъчих да се сетя, но не успях.
	Затворих чекмеджето, отидох в кухнята, направих си чай и точно стоях при мивката и го пиех, когато се сетих какво ми напомня онова, което бях направил предния ден. То приличаше удивително на нещата, които Крита Кано бе правила като момиче на повикване. Отиваш на посоченото място, преспиваш с човек, когото не познаваш, и ти плащат. Всъщност не бях спал с жената (бях свършил в гащите), но ако не броим това, останалото си беше същото. Понеже ми трябваше определена сума, бях предоставил тялото си. Продължих да мисля за това, докато пиех чая. Някъде в далечината излая куче. После чух малък витлов самолет. Но не можех да се съсредоточа. Излязох отново на верандата и погледнах окъпаната в следобедно слънце градина. След като ми омръзна, си погледнах дланите. Само като си помислех, че съм станал проститутка! Кой би предположил, че ще продавам тялото си за пари? И че първото, което ще си купя с парите, ще са маратонки!
	Искаше ми се да подишам чист въздух, затова реших да напазарувам. Обух новите маратонки и излязох. Имах чувството, че тези нови обувки са ме преобразили, направили са ме нов човек, съвсем различен от онова, което съм бил преди. Улицата и лицата на хората, с които се разминавах, също изглеждаха различно. Купих от кварталния супермаркет зеленчуци, яйца, мляко, риба и кафе на зърна и платих с банкнотите, които предишната вечер бях получил като ресто в магазина за обувки. Идеше ми да кажа на кръглоликата застаряваща касиерка, че предния ден съм изкарал парите, като съм продал тялото си. Спечелил съм двеста хиляди йени. Двеста хиляди йени! Преди, докато работех в юридическата кантора, трябваше да се скъсам от работа и всеки ден да оставам след работно време, за да изкарам някакви си мижави сто и петдесет хиляди. Ето какво ми идеше да кажа на касиерката. Но не й казах, разбира се, нищо. Връчих й парите и си получих хартиения плик с покупките.
	Едно беше сигурно: нещата се бяха раздвижили. Помислих си го, докато се прибирах, притиснал плика с покупките. Сега единственото, което трябваше да направя, бе да се закрепя и да не бъда повален. Постигнех ли го, все щях да стигна някъде — в най-лошия случай поне някъде другаде, не където се намирах сега.

	* * *

	Предчувствието ми се оправда. Когато се прибрах, котаракът излезе да ме посрещне. Веднага след като отворих входната врата, той измяука силно, сякаш ме е чакал цял ден да се върна, и навирил опашка, дойде при мен. Беше Нобору Ватая, който бе изчезнал преди близо година. Оставих плика с покупките и го гушнах.


>>	5.
>>	Място, за което ще се досетиш, стига да помислиш хубаво, ама много хубаво
#	(Гледната точка на Мая Казахара: 1)

C>
	„Здравей, Господин Птицата с пружината.
	Обзалагам се, мислиш, че съм в някоя класна стая и като всяка гимназистка залягам над учебниците и зубря. Дума да няма, последния път, когато се видяхме, сама ти казах, че се местя в «друго училище», и е съвсем естествено да си мислиш това. Всъщност наистина отидох в друго училище, в частен девически пансион далеч, много далеч, скъп, с просторни чисти стаи като в хотел, с кафене, където има от пиле мляко, с тенис корт и плувен басейн, чисто нови и лъскави, така че, иска ли питане, си беше доста скъп, само за богати момичета. За проблемни богати момичета. Сигурно си го представяш — страхотен пансион в планината. Беше заобиколен с висок зид, горе с бодлива тел, имаше огромна желязна порта, която и Годзила няма да изкърти с ритник, и с денонощни пазачи, които само слухтяха и обикаляха като роботи: не толкова за да не допускат външни хора, а по-скоро да попречат на нас, които бяхме вътре, да излезем навън.
	Вероятно ще ме попиташ: «Защо си отишла на такова ужасно място, щом си знаела, че е ужасно?» Прав си, нямах обаче друг избор. Исках да се махна от къщи, но след всички каши, които бях забъркала, това бе единственото училище, «смилило се» да ме приеме насред учебната година. Ето защо реших да отида. Наистина си беше ужасно! Хората употребяват думата «кошмарно», но там беше повече от кошмар. В пансиона наистина сънувах кошмари, и то през цялото време, и се будех, плувнала в пот, но дори тогава ми се искаше сънят да продължи, защото кошмарите бяха далеч за предпочитане пред живота на онова място. Не знам дали си представяш какво е това, Господин Птицата с пружината. Не знам дали някога си попадал в такъв капан.


	Ето защо останах в този първокласен хотел-затвор-пансион само един учебен срок. Когато се прибрах за пролетната ваканция, заявих на нашите, че ако настояват да се върна там, просто ще се самоубия. Ще си натикам в гърлото три тампона и ще изпия тонове вода, ще си прережа вените, ще скоча от покрива на училището. И не се шегувах. Говорех сериозно. Взети заедно, майка ми и баща ми имат въображение колкото дървесна жаба, но от опит знаеха, че ядосам ли се, не отправям напразни закани.
	И така, не се върнах в онзи пансион. От март до април се затворих у нас: четях, гледах телевизия и просто се размотавах. И по сто пъти на ден си мислех колко ми се иска да видя Господин Птицата с пружината. Идеше ми да дойда по уличката до вас, да се прехвърля през зида и да си побъбря хубаво с теб. Но не беше толкова просто. Нямаше да е същото, както през лятото. Затова само гледах от стаята си уличката и се питах: «Какво ли прави сега Господин Птицата с пружината? Пролетта превзема неусетно и полека целия свят и Господин Птицата с пружината също е в този свят, но какво ли става в живота му? Дали Кумико се е върнала? Какво се случва с ония странни птици Малта Кано и Крита Кано? Дали котаракът Нобору Ватая се е прибрал? Дали белегът е изчезнал от бузата на Господин Птицата с пружината?» След като цял месец живях така, вече не издържах. Не знам как и кога е станало така, но кварталът за мен вече не беше нищо друго освен «света на Господин Птицата с пружината» и когато бях в него, не представлявах нищо освен «аз, която съм в света на Господин Птицата с пружината». И това не беше някаква временна приумица. Ти, разбира се, нямаш вина, но все пак… Трябваше да си намеря място, което да е мое.
	Мислих и мислих, и мислих и накрая измислих къде да отида.


	(Подсказвам ти) това е място, за което ще се досетиш, стига да помислиш хубаво, ама много хубаво. Ако се постараеш, ще си представиш къде се намирам. Не е училище, не е хотел, не е болница, не е затвор, не е къща. Това тук е особено място, което се намира много далеч. То е… тайна. Поне засега.


	Пак съм в планината и това място тук също е оградено със зид (но не чак толкова дебел и висок), и то си има порта и един симпатичен дядка, който я пази, но можеш да си влизаш и да си излизаш по всяко време. Разположено е в огромен парк с горички и езеро и ако по изгрев-слънце излезеш на разходка, ще видиш много животни: лъвове и зебри и… не, шегувам се, ще видиш мили животинки като язовци и фазани. Има общежитие и сега аз живея тук.
	Пиша ти това писмо в малка стаичка на малко бюро до малко легло, сложено до малка библиотечка и малък дрешник, които не са украсени с нищо и са предназначени да задоволят най-насъщните нужди. На писалището има неонова лампа, чаша чай, листове, на които да напиша това писмо, и речник. Да ти призная, почти не отварям речника. Просто не обичам речници. Не обичам вида им, не обичам онова, което пише вътре. Всеки път, когато отварям речник, се мръщя и си казвам: на кого му е притрябвало да знае това? Хора като мен не си падат много-много по речниците. Да речем, гледам какво означава думата «трансформация» и там пише: «преминаване от едно състояние в друго». Мисля си: и какво от това? Изобщо не ме засяга. Затова, видя ли върху бюрото речник, все едно гледам някакво чуждо куче, оставило завъртяно лайненце отзад на моравата. Въпреки това си купих речник, защото реших, че докато ти пиша на теб. Господин Птицата с пружината, може да се наложи и да проверя нещо.
	Освен това имам пред себе си десетина молива, всички подострени и подредени един до друг. Съвсем нови са. Току-що ги купих от книжарницата — специално за да ти пиша на теб (не че се опитвам да те накарам да се почувстваш признателен или нещо от тоя род: току-що подострените, съвсем нови моливи са много красиви, нали. Имам и пепелник, цигари и кибрит. Не пуша чак толкова много, както преди, но понякога запалвам само колкото за настроение (както сега например). Това е всичко върху бюрото ми. То е обърнато към прозореца, а прозорецът е с пердета. Пердетата са на хубави цветчета, не че съм ги избирала аз, те просто си вървят с прозореца. Тези цветчета са единственото тук, което не изглежда съвсем спартанско и семпло. Стаята е точно като за тийнейджърка… или може би не. Не, по-скоро прилича на образцова затворническа килия, предназначена с най-добри намерения за хора, осъдени за пръв път. На лавицата е касетофонът ми (онзи големият, помниш ли го, Господин Птицата с пружината) и точно сега съм си пуснала Брус Спрингстийн. Неделя следобед е, всички се забавляват, затова никой не ми прави забележка, че съм го надула толкова силно.
	Напоследък единственото ми забавление е да ходя в края на седмицата в близкия град и да си купувам касети. (Почти не купувам книги. Ако ми се дочете нещо, мога да го взема от малката ни библиотека.) Сприятелила съм се с момичето от съседната стая. То си купи кола на старо и ме кара до града. И знаеш ли? Уча се да шофирам. Тук има много големи открити пространства, мога да си се упражнявам на воля. Още нямам книжка, но вече знам да карам горе-долу добре.
	Да ти призная обаче, ако не броим касетите, които си купувам, и разходките до града, почти не се забавлявам. Всички твърдят, че ако не поизлязат веднъж в седмицата, ще превъртят, на мен ми олеква, когато всички излязат и аз си слушам на воля любимата музика. Веднъж отидох на нещо като сляпа среща заедно с приятелката с колата. Само за да опитам. Тя е тукашна, има много познати. Оказа се, че срещата ми е с едно доста симпатично момче, студент, но и аз не знам, още много неща не са ми ясни. Все едно са някъде в далечината, подредени като кукли на стрелбище, и между куклите и мен виси прозрачно перде.
	Да ти призная, Господин Птицата с пружината, когато миналото лято се срещахме, например когато седяхме на масата в кухнята, приказвахме си, пиехме бира и така нататък, все си мислех: ами ако Господин Птицата с пружината вземе да ме събори на земята и се опита да ме изнасили? Не знаех какво ще правя. Е, щях да се дърпам, разбира се, и да повтарям: «Недей, Господин Птицата с пружината!» Но сигурно съм щяла и да си мисля, че трябва да ти обясня защо не е хубаво да го правиш, и колкото повече съм щяла да мисля, толкова повече съм щяла да се обърквам, а през това време ти сигурно вече си щял да ме изнасилиш. Докато си мислех тези неща, сърцето ми бумтеше като обезумяло и аз си казвах, че не е честно. Обзалагам се, изобщо не ти е и хрумвало какво ми се върти в главата. Как мислиш, глупаво ли е? Вероятно да. В смисъл че наистина си е глупаво. Но по онова време бях съвсем сериозна за тези неща. Според мен точно заради това издърпах от кладенеца въжената стълба и сложих капака, все едно те запечатах там вътре. Така нямаше да те има край мен и поне за известно време аз нямаше да се терзая от такива мисли.
	Сега съжалявам. Знам, че не е трябвало да постъпвам така с теб (и с когото и да било). Но понякога е по-силно от мен. Съзнавам прекрасно какво върша, а не мога да се спра. Това е най-голямата ми слабост.
	Не смятам, че изобщо е било възможно да ме изнасилиш, Господин Птицата с пружината. Сега вече го знам някак. Не че няма да го направиш никога, съвсем никога (мисълта ми е, че никой не може да бъде сигурен какво ще се случи), но поне не би го направил, за да ме объркаш. Не знам как точно да го изразя, но поне така го чувствам.
	Е, стига с тия изнасилвания.
	При всички положения, дори и да отида на среща с момче, няма да бъда в състояние да се съсредоточа емоционално. Ще се усмихвам, ще бъбря, а съзнанието ми ще се носи другаде като балон с откъснат конец. Ще си мисля за едно, после за друго, без то да има връзка с първото. Не знам, предполагам, че всъщност искам още малко да бъда сама. И да оставя мислите ми да се реят на воля. В този смисъл вероятно още «съм на път да се възстановя».
	Скоро ще ти пиша пак. Следващия път може би ще бъда в състояние да навляза по-навътре в най-различни неща.

	П.П. Преди да получиш следващото писмо, се опитай да се досетиш къде съм и какво правя.“
C$


>>	6.
>>	Индийско орехче и канела

	От върха на носа до края на опашката котаракът беше целият в засъхнала кал и фъндъци сплъстена козина, сякаш дълго се беше въргалял в мръсотията. От вълнение измяука, когато го вдигнах и го огледах целия. Беше измършавял, но иначе на вид почти не се различаваше от времето, когато го бях видял за последно: муцунка, тяло, козина. Очите му бяха бистри, по него нямаше рани. Очевидно не приличаше на котарак, който е изчезнал преди цяла година. По-скоро сякаш се беше върнал след една-единствена нощ любовни похождения.
	Нахраних го на верандата: пълна чиния нарязана на парчета скумрия, която бях купил от супермаркета. Котаракът явно умираше от глад. Излапа парчетата риба толкова бързо, че от време на време се давеше и ги повръщаше обратно в чинията. Намерих под мивката купичката му за вода и я напълних догоре. Котаракът я излочи почти до дъно. След такова постижение започна да се лиже по калната козина, после обаче сякаш внезапно си спомни, че и аз съм там, покатери се върху скута ми, сви се на кълбо и заспа.
	Спеше с предните крачета под тялото, муцуната му заровена под опашката. В началото мяукаше, после обаче замърка по-тихо и накрай забрави за всички защити и потъна в непробуден тих сън. Седях на верандата, където грееше слънце, и милвах котарака нежно, за да не го събудя. От много отдавна не си бях мислил за особения му топъл нежен допир. Бяха ми се случили толкова много неща, та бях забравил, че котаракът е изчезнал. Но сега, докато държах върху скута си мекото малко живо същество и го гледах как спи с пълно доверие в мен, усетих как ме облива топлота. Долепих ръка до гърдите му и почувствах туптенето на сърцето му. Беше слабо и учестено, но подобно на моето, и неговото сърце отмерваше времето, отредено на малкото му телце, със същата тревожна вглъбеност.
	Къде се беше губил цяла година? Какво беше правил? Защо най-неочаквано беше решил да се върне точно сега? И къде бяха следите на времето, което беше изгубил? Искаше ми се да му задам тези въпроси. Де да можеше да ми отговори!

	* * *

	Изнесох на верандата една стара възглавница и сложих котарака върху нея. Беше се отпуснал като мокър парцал. Когато го вдигнах, цепките на очите му се отвориха, той отвори и уста, но не издаде никакъв звук. Намести се върху възглавницата, прозя се и пак заспа. След като се уверих, доволен, че си почива добре, отидох в кухнята да подредя покупките, които бях донесъл. Сложих соевото сирене, зеленчуците и рибата в съответните отделения на хладилника, после пак надзърнах към верандата. Котаракът спеше в същото положение. Открай време го наричахме Нобору Ватая, защото гледаше като брата на Кумико, но това ни беше безобидна шега, а не истинското име на котарака. Всъщност цели шест години бяхме живели, без да му дадем име.
	Дори на шега обаче Нобору Ватая не можеше да бъде име на нашия котарак. През тези шест години истинският Нобору Ватая се беше издигнал много и сега бе избран и за депутат в Камарата на представителите. И дума не можеше да става да обременяваме за цял живот котарака с такова име. Щом живееше у нас, трябваше да му дам ново име, негово си име — колкото по-бързо, толкова по-добре. Името трябваше да бъде просто, осезаемо, реалистично, нещо, което човек може да види с очите си и да усети с ръцете си, нещо, което да заличи звука, спомена и смисъла на името Нобору Ватая.
	Внесох вътре чинийката, в която бе скумрията. Изглеждаше съвсем чиста, сякаш току-що е била измита и подсушена. Рибата явно се бе усладила на котарака. Бях доволен, че по една случайност съм купил скумрия точно когато котаракът е решил да се прибере. Струваше ми се добро предзнаменование, вещаещо щастие и на мен, и на животинката. Точно така: ще го нарека Скумрия. Погалих го между ушите и го уведомих за промяната.
	— Вече не се казваш Нобору Ватая — рекох му аз. — Оттук нататък името ти е Скумрия.
	Идеше ми да го изкрещя, за да ме чуе целият свят.
	Седнах на верандата до котарака Скумрия и четох, докато слънцето започна да залязва. Котаракът спеше дълбоко, сякаш бе изпаднал в безсъзнание, и дишаше като далечен мях, а тялото му се издуваше и спадаше заедно със звука. От време на време се пресягах, за да усетя топлината му и да се уверя, че наистина е там. Беше прекрасно, че мога да го направя: да посегна и да докосна нещо, да почувствам нещо топло. Това изживяване ми беше липсвало.

	* * *

	На другата сутрин Скумрия пак си беше там. Не беше изчезнал. Когато се събудих, го намерих да спи с изпружени крака до мен. През нощта явно се бе събудил и се беше лизал, докато се беше почистил. Калта и сплъстените фъндъци ги нямаше. Котаракът си изглеждаше почти както едно време. Имаше красива козина. Гушнах го за малко, после му дадох да закуси и му смених водата. След това се отдалечих и го повиках по име:
	— Скумрия!
	Накрая, на третия опит, той се извърна към мен и измяука тихо.
	Беше време и аз да започна новия ден. Котаракът се беше върнал при мен — и аз трябваше да започна поне малко да се движа нанякъде. Взех си душ и изгладих току-що изпрана риза. Обух памучен панталон и си сложих новите маратонки. Небето беше забулено с лека мъглица, но не беше много студено. Реших да облека по-дебел пуловер и да не слагам връхна дреха. Отидох с метрото до Шинджуку, минах както обикновено през подлеза за изхода откъм западната страна на площада и седнах на обичайната пейка.

	* * *

	Жената се появи малко след три часа. Не изглеждаше учудена, че ме вижда, аз също не посрещнах с изненада появата й. Срещата ни бе съвсем естествена. Не се поздравихме, сякаш такава ни беше уговорката. Само понадигнах лице и жената ме погледна с леко трепване на устните.
	Беше с оранжева блуза точно като за пролетно време и с тясна топазена на цвят пола, носеше малки златни обици. Седна до мен и пак извади от дамската си чанта пакет „Вирджиния слимс“. Захапа една цигара и я запали с тънка златна запалка. Този път не ми предложи и на мен. След като дръпна със замислен вид два-три пъти от цигарата, я пусна на земята, сякаш проверяваше какво е днес земното притегляне. После ме потупа по коляното и каза:
	— Елате с мен.
	Изправи се и тръгна. Смачках цигарата и се подчиних. Жената вдигна ръка, за да спре такси, и се качи. Аз седнах до нея. Жената каза съвсем ясно някакъв адрес в Аояма, след което мълча през целия път, докато таксито пъплеше през натовареното движение към булевард Аояма. Разглеждах Токио зад прозорците. Имаше доста нови сгради, които не бях виждал. Жената извади от чантата си бележник и си записа нещо с малка златна писалка. От време на време си поглеждаше часовника, сякаш проверяваше нещо. Часовникът беше със златна каишка във вид на гривна. Всички дреболии, които ползваше непознатата, явно бяха направени от злато. Или може би ставаха златни в мига, в който тя ги докоснеше?
	Заведе ме в бутик за маркови дрехи на Омоте Сандо. Там ми избра два костюма, и двата от тънък плат, единия синкавосив, другия тъмносив. С такива костюми не бих отишъл в юридическата кантора: усещаше се, че са скъпи. Жената не даде никакво обяснение, нито аз й поисках. Само правех каквото ми каже. Това ми напомни за някои от така наречените некомерсиални филми, които бях гледал като студент. В такива филми никога не се обясняваше какво точно става. Обясненията се отхвърляха като някакво зло, което ще унищожи „истинността“ на творбата. Това безспорно беше определен начин на мислене, определен поглед върху нещата, но на мен като истинско, живо същество ми се струваше странно да попадам в такъв свят.
	С най-обикновено средно телосложение съм, затова костюмите ми бяха съвсем по мярка, трябваше да се скъсят само ръкавите и крачолите. Жената избра три скъпи ризи и три вратовръзки към всяка от тях, после два колана и шест чифта чорапи. Плати с кредитна карта и каза да доставят всичко у нас. Явно имаше някаква ясна представа как точно трябва да изглеждам. Не й отне никакво време да избере какво да ми купи. Лично аз щях да се бавя повече, докато си избера гумичка в магазин за канцеларски материали. При все това жената проявяваше изумителен вкус за дрехи. Цветът и моделът на всяка риза и вратовръзка, които тя взе сякаш напосоки, си съответстваха напълно, като че ги бе избрала след дълг обстоен размисъл. А и самите съчетания, които предпочете, бяха доста оригинални.
	После ме заведе в магазин за обувки и ми купи към костюмите два чифта обувки. Това също не отне време. И този път жената плати с кредитна карта и каза да доставят у нас покупките. Едва ли се налагаше да носят два чифта обувки чак до нас, но жената явно вършеше всичко така: избираше бързо, плащаше с кредитна карта и поръчваше покупките да бъдат доставени на посочения адрес.
	Сетне влязохме в магазин за часовници и повторихме всичко отначало. Жената ми купи към костюмите стилен изискан часовник с каишка от алигаторска кожа — и този път го избра почти веднага. Струваше към петдесет-шейсет хиляди йени. Аз носех евтин пластмасов часовник, който явно не й се стори достатъчно хубав. Но поне часовника не поръча да доставят у нас. Само го опаковаха и тя ми го подаде, без да казва и дума.
	След това ме заведе във фризьорски салон. Помещението приличаше на танцова зала — с лъскав дървен под и огледала по стените. Имаше петнайсет стола, фризьорите сновяха напред-назад с ножици, четки за коса и какво ли още не в ръцете. На различни места по пода бяха наслагани цветя в саксии, от двете черни колони на тавана се лееха тихите звуци на едно от блуждаещите клавирни изпълнения на Кийт Джарет. Веднага ме сложиха да седна. Жената явно се бе обадила от някой от магазините, където бяхме пазарували, за да запази час. Даде подробни напътствия на кльощавия фризьор, който щеше да ме подстригва. Очевидно се познаваха. Докато слушаше инструкциите й, той ме фиксираше в огледалото с такъв вид, все едно гледа купа целина, която се кани да изяде. В лице приличаше на младия Солженицин. Жената му каза:
	— Ще се върна, щом приключите.
	После излезе с бърза крачка от салона.
	Докато ме подстригваше, мъжът почти не говореше: „Насам, ако обичате“, когато стана време да ми измият косата, „Извинете“, докато махаше с четката космите по мен. Като се отдалечеше, вадех ръка изпод кърпата, омотана около врата ми, и докосвах белега върху дясната си буза. За пръв път го виждах в огледало извън къщи. Огромните огледала върху цялата стена отразяваха образите на много хора и сред тях и моя. И върху моето лице грееше този яркосин белег. Не ми се струваше грозен или мръсен. Просто си беше част от мен, нещо, което трябваше да приема. Усещах, че от време на време хората ме гледат, гледат в огледалото белега. Но имаше прекалено много отражения и аз не можех да кажа кой точно. Просто чувствах, че са вперили очи в белега.
	След половин час приключи подстригването ми. Косата ми, която, откакто бях напуснал работа, бе ставала все по-дълга и дълга, отново беше къса. Преместих се на един от столовете до стената, за да послушам музика и докато дойде жената, да почета списание, което изобщо не ме интересуваше. Тя очевидно остана доволна от новата ми прическа. Извади от портмонето си банкнота от десет хиляди йени, плати и ме изведе навън. Там спря и ме огледа от глава до пети, точно както аз бях огледал котарака, сякаш за да провери дали не е забравила нещо. Явно не беше пропуснала нищо. След това си погледна златния часовник и въздъхна. Наближаваше седем.
	— Хайде да вечеряме — предложи жената. — Гладен ли сте?
	На закуска бях изял една препечена филийка и бях обядвал една поничка.
	— Вероятно — отговорих аз.
	Жената ме заведе в един италиански ресторант наблизо. Там, изглежда, я познаваха. Безмълвно ни настаниха на закътана маса в дъното. Веднага щом седнах срещу жената, тя ми нареди да извадя всичко от джобовете на панталона си и да го сложа на масата. Подчиних се безпрекословно. Моята действителност като че ли ме беше напуснала и сега се луташе някъде наблизо. Дано ме намереше. В джобовете ми нямаше нищо особено: ключове, носна кърпа, портфейл. Жената ги огледа без следа от интерес, после взе портфейла и надзърна вътре. В него имаше към пет хиляди и петстотин йени в брой, карта за телефон, карта за банкомат, картата за плувния басейн, нищо друго. Нищо необичайно. Нищо, което да накара някого да го премери, да го разтръска, да го топне във вода или да го погледне срещу светлината. С все същата дезинтересованост жената ми го върна.
	— Утре излезте и си купете дузина носни кърпи, нов портфейл и ключодържател — каза ми тя. — Сигурна съм, че с избора поне на това ще се справите и сам. А, да, кога за последен път сте си купували бельо?
	Позамислих се, но не успях да си спомня.
	— Не помня — признах си. — Според мен не е било много скоро, но за мъж, който живее сам, се поддържам чист, умея да пера…
	— Както и да е. Купете си десетина чифта слипове и фланелки.
	Кимнах, без да казвам нищо.
	— Донесете ми касовата бележка. Ще ги платя. И се постарайте да купите от най-добрите. Ще ви плащам и химическото чистене. Никога не носете риза повече от веднъж, давайте я да я перат. Разбрахме ли се?
	Отново кимнах. Собственикът на химическото чистене при метрото щеше да се зарадва. Но да стигаме чак дотам, помислих си аз. После се престраших да изрека цяло изречение:
	— Но защо правите всичко това… защо ми подменяте целия гардероб, плащате да ме подстрижат, плащате химическото ми чистене?
	Жената не ми отговори. Само извади от малката си дамска чанта цигара и я захапа. Сякаш отдън земя изникна висок сервитьор с правилни черти, който с обиграни движения й запали цигарата с клечка кибрит. Драсна я с ясен сух звук, звук, от какъвто ти се дояжда. След като приключи с това, ни поднесе листовете с менюто. Жената обаче не си даде труда да надникне и каза на сервитьора, че не я интересуват специалитетите на деня.
	— За мен салата с питка и някаква бяла риба. В салатата да има съвсем малко зехтин и оцет и шипка черен пипер. И чаша газирана вода без лед.
	Не ми се занимаваше да гледам листа с менюта.
	— За мен същото — казах.
	Сервитьорът кимна и се отдалечи. Моята действителност явно още се затрудняваше да ме открие.
	— Питам само от любопитство — рекох в опит да изтръгна от жената някакво обяснение. — Не че недоволствам, задето сте ми купили всичко това, но дали наистина си струва времето, главоболията и парите?
	Тя пак отказа да отговори.
	— Просто ми е интересно — повторих аз.
	Отново никакъв отговор. Жената беше погълната от маслената картина на стената. Предположих, че е италиански пейзаж с добре окастрен бор и няколко червеникави селски къщи по хълма. Бяха доста малки, но изглеждаха уютни. Какви ли хора живеят вътре: вероятно нормални хора с нормален живот. Без тайнствени жени, които изникват внезапно, за да им купят костюми, обувки и часовник. Никому от тях не се налага да набавя огромни суми, за да купи някакъв пресъхнал кладенец. Усетих как ме пронизва завист към хора, които живеят в такъв нормален свят. Завистта не е чувство, което изпитвам често, но сцената върху картината го пробуди в почти удивителна степен. Де да можех още тук, незабавно да проникна в картината! Де да можех да вляза в една от тези селски къщи, да изпия с наслада чаша вино, после да се пъхна под завивките и да заспя, без да мисля за нищо!
	След малко сервитьорът се появи отново и сложи пред мен и жената газираната вода. Жената смачка цигарата в пепелника.
	— Защо не ме попитате нещо друго? — рече тя.
	Докато се чудех какво друго да я питам, жената отпи глътка от газираната вода.
	— Онзи младеж в офиса в Акасака ваш син ли е? — казах аз.
	— Разбира се — отвърна тя без колебание.
	— Сигурно не може да говори.
	Жената кимна.
	— Поначало си беше мълчалив, но когато беше на шест години, най-неочаквано престана да говори изобщо. Престана да използва гласа си по какъвто и да е начин.
	— Имаше ли някаква причина?
	Тя подмина въпроса. Опитах се да измисля друг.
	— Щом не може да говори, как успява да се справя със задълженията си?
	Жената сбърчи едва забележимо чело. Не беше подминала въпроса ми, очевидно нямаше намерение да отговаря на него.
	— Обзалагам се, че именно вие сте избрали всичко, в което беше облечен, от глава до пети. Както направихте с мен.
	— Просто не обичам хората да са зле облечени. Само това. Не го понасям. Държа поне тези около мен да са с възможно най-хубавите дрехи. Искам всичко по тях да е красиво, независимо дали се вижда, или не.
	— В такъв случай сигурно няма да харесате апандисита ми — подметнах аз на шега.
	— Някакъв проблем с апандисита ли имате? — попита жената и ме погледна със съвсем сериозно изражение право в лицето.
	Съжалих, че съм се пошегувал.
	— В момента не — отговорих аз. — Казах го просто така. Нещо като „например“.
	Още известно време тя продължи да ме гледа изпитателно, вероятно мислеше за апандисита ми.
	— И тъй, държа хората около мен да изглеждат добре, дори и с цената на това да плащам от собствения си джоб. Нищо повече. Така че не се притеснявайте. Правя го единствено заради себе си. Изпитвам почти физическо отвращение от размъкнати дрехи.
	— Както музикантът не понася да слуша фалшиво изсвирена музика, така ли?
	— Нещо такова.
	— Нима купувате дрехи на всички около вас?
	— Май да. Но около мен няма много хора. В смисъл че дори и да ми е неприятно как се обличат, не мога да купя дрехи на всички хора по света, нали?
	— Всяко нещо си има граници — казах аз.
	— Именно.

	* * *

	След малко ни донесоха и салатите и ние започнахме да ги ядем. Както жената беше помолила, във всяка салата имаше най-много по няколко капчици зехтин и оцет, толкова малко, че човек можеше да ги преброи на пръстите на едната ръка.
	— Искате ли да ме питате още нещо? — подхвана пак жената.
	— Бих искал да знам как се казвате — отвърнах аз. — Би било от полза, ако ми посочите име, с което да се обръщам към вас.
	Известно време жената мълча — дъвчеше репичка. После се смръщи така, че между веждите й се образува дълбока бръчка — сякаш по грешка е хапнала нещо горчиво.
	— Защо трябва да се обръщате към мен по име? Сигурна съм, че няма да ми пишете писма. Имената са без значение.
	— Ами ако например трябва да ви повикам, когато сте с гръб към мен? Ще се наложи да кажа името ви.
	Жената остави вилицата в чинията и избърса със салфетката ъгълчетата на устата си.
	— Разбирам какво имате предвид — рече тя. — Не ми е минавало през ума. Но сте прав. При такива обстоятелства наистина ще ви трябва името ми.
	Жената мисли дълго. Докато тя мислеше, аз си ядях салатата.
	— Чакайте да видим: трябва ви име, с което да се обръщате към мен например когато съм с гръб към вас, нали?
	— Нещо такова.
	— Значи може и да не е истинското ми име, нали?
	Аз кимнах.
	— Име, име… кое ли име ще подхожда най-добре?
	— Според мен нещо просто, нещо лесно за изричане. Ако е възможно, нещо конкретно, нещо истинско, нещо, което можеш да видиш и да пипнеш. Така ще се помни лесно.
	— Например?
	— Например нарекох котарака си Скумрия. Вчера.
	— Скумрия — повтори на глас жената, сякаш за да провери как звучи. После се вторачи в солницата и пиперницата върху масата и когато вдигна лице, каза: — Индийско орехче.
	— Индийско орехче ли?
	— Току-що ми хрумна. Ако нямате нищо против, можете да ме наричате така.
	— Не, нямам нищо против. А как да наричам сина ви?
	— Канела.
	— Магданоз, градински чай, розмарин, мащерка — почти изтананиках аз*.
	[* „Parsley, Sage, Rosemary & Thyme“ — от текста на песента Scarborough Fair на Simon & Garfunkel.]
	— Индийско орехче Акасака и Канела Акасака. Не звучи зле, нали?
	Индийско орехче Акасака и Канела Акасака: дали Мая Казахара щеше да подскочи, ако разбереше, че съм се запознал с такива хора. „Престани, Господин Птицата с пружината! Толкова ли не можеш да се запознаеш с малко по-нормални хора?“ Наистина, толкова ли не мога, Мая Казахара? Това беше въпрос, на който, да ме убият, не можех да отговоря.
	— Сега се сещам, че миналата година се запознах с две жени на име Малта Кано и Крита Кано — поясних аз. — След това ми се случи какво ли не. Но и двете вече ги няма в живота ми.
	Индийско орехче кимна, но не изказа мнение.
	— Просто изчезнаха — допълних едва чуто. — Като роса в лятна утрин.
	Или като звезди на разсъмване.
	Жената доближи с вилицата до устата си нещо, което приличаше на листенце цикория. После сякаш си спомни обещание, което е дала отдавна, взе чашата и отпи от водата.
	— Сигурно искате да научите за парите? Парите, които получихте завчера? Или греша?
	— Не, не грешите. Много ми се иска да науча за тях.
	— Нямам нищо против да ви кажа, но е доста дълго за обясняване.
	— До десерта няма ли да приключим?
	— Вероятно не — отвърна Индийско орехче Акасака.


>>	7.
#	Къщата на обесениците и нейната тайна
#	\*

C>
	Сетагая, Токио:
	Къщата на обесениците и нейната тайна.
	Кой купи прокълнатата земя след самоубийството на цяло семейство?
	Какво става в квартала на богаташите?

@@	„… Уикли, 7 октомври“

	Жителите на Сетагая наричат парцела „къщата на обесениците“. Разположен в тих жилищен квартал, прекрасният имот от близо половин декар с южно изложение е идеален за построяването на къща, но които са в течение на случилото се, са единодушни: те не биха взели земята, дори и да им я подаряват. И причината е проста: всички собственици на имота без изключение са били сполетявани от ужасна съдба. От журналистическото ни разследване се разбра, че още от 1926 година насам, от времето на Шова, цели седем обитатели на имота са сложили край на живота си, повечето чрез обесване или удушаване.
	(Ще пропуснем подробностите за самоубийствата.)


#	Фирма фантом купува прокълната земя

	Последната от тази поредица трагедии, които едва ли можем да приемем за случайни, е убийството и самоубийството на всички от семейството на Коджиро Мияваки (на снимката), собственик на отдавна наложилата се верига от ресторанти „Грил на покрива“, централният от тях — на Гилза. Заради натрупани дългове преди две години Мияваки продава всичките си ресторанти и обявява фалит, после е преследван от хора, които не са от банковите среди и са свързани с организираната престъпност. Накрая през януари тази година Мияваки удушава с колана си своята четиринайсетгодишна дъщеря Юки, както спи в мотела в град Такамацу, а после той и жена му Нацуко се обесват с въжета, които са купили специално за целта. По-голямата дъщеря на семейство Мияваки, която по това време е била студентка, и досега се води безследно изчезнала.
	Когато през април 1972 година купува имота, Мияваки знае зловещите слухове за мястото, но ги приема със смях: „Това са просто съвпадения.“ След като купува земята, той разрушава отдавна пустеещата къща и изравнява парцела. За още по-сигурно вика свещеник шинтоист, за да прогони злите духове, ако те още витаят там, и чак тогава построява нова двуетажна къща. После нещата потръгват добре. Семейството води спокоен живот. Съседите са единодушни, че Мияваки са създавали впечатлението на задружно семейство, а дъщерите са били будни и щастливи. Десет години по-късно обаче най-неочаквано ги сполетяват ужасни беди.
	През есента на 1983 година Мияваки губи къщата, която е ипотекирал, но кредиторите не могат да се разберат кой пръв да си получи дължимото и имотът не може да бъде обявен за продан, докато най-сетне миналото лято съдът се произнася. Първоначално парцелът е закупен от голяма токийска фирма за недвижими имоти — срещу сума, далеч по-ниска от пазарната цена. Фирмата разрушава къщата на Мияваки и се опитва да продаде парцела без нея. Тъй като е разположен в хубав квартал, имотът привлича голямо внимание, но веднага щом научават за проклятието, тегнещо над него, купувачите се отказват от сделката. Според господин М., началник-отдел „Продажби“ във фирмата за недвижими имоти, „да, бяхме чули за някои от неприятните истории, свързани с имота, но в края на краищата мястото е страхотно, напоследък има голямо търсене на парцели с такова прекрасно разположение и затова преценихме, че ако смъкнем достатъчно цената, все някой ще купи земята. Бяхме оптимисти. Но откакто сме го обявили за продан, купувачи така и не са се появили. Хората не се интересуват от цената, отказват се веднага щом чуят историите. А и моментът не е от най-подходящите! Клетите Мияваки се самоубиха през януари и всички вестници писаха за имота. Да ви призная, направо не знаехме какво да правим с него.“
	Накрая през април тази година парцелът е бил продаден. „Много ви моля, не ме питайте за цената и клиента“, заяви господин М., затова ни беше трудно да се доберем до повече подробности, но според слуховете сред хората от бранша с недвижимите имоти фирмата се е видяла принудена да продаде парцела далеч под пазарната му цена. Явно са решили, че е за предпочитане да преглътнат огромните загуби, отколкото и занапред да плащат лихви и данъци върху имота. „Купувачите знаеха, разбира се, какво получават — наблегна господин М. — Ние нямаме навика да лъжем клиентите си. Обясняваме всичко предварително. Купиха земята, макар и да знаеха цялата й история.“
	Това ни кара да се запитаме кой ли се е решил да купи такъв прокълнат имот. Журналистическото ни разследване се оказа много по-трудно, отколкото бяхме очаквали. Според общинския регистър купувач е фирмата „Проучвания «Акасака»“ със седалище в Минато, която се занимава „с икономически изследвания и консултации“ и е купила парцела, за да построи „резиденция на фирмата“. През пролетта наистина е била изградена „резиденция“, но колкото до самата компания, тя е типична фирма фантом. Посетихме адреса на „Акасака“, посочен в регистрацията, но намерихме само табелката „Проучвания «Акасака»“ на вратата на апартамент в малка сграда; позвънихме, обаче никой не ни отвори.


#	Строги охранителни мерки и тайнственост

	Днес „къщата на Мияваки“ е заобиколена със стена, много по-висока, отколкото зидовете наоколо, вратата е метална, черна, така че не може да се надникне вътре (виж снимката), и има видеокамера, монтирана на един от стълбовете на портата. На позвъняването не ни отвори никой. Съседите често са виждали как порта се отваря чрез електродвигател и в имота влиза и излиза черен мерцедес 500 SEL с тъмни стъкла, те обаче не са забелязвали в имота хора и не са чували никакви звуци.
	Строежът е започнал през май, ала винаги е бил с висока ограда и съседите нямат представа как изглежда къщата. Тя е вдигната с невероятна бързина: два и половина месеца от първата копка до предаването. Човекът, доставял храна на строителите, който също е от квартала, сподели с нас: „През цялото време самият строеж бе скрит зад брезентово платнище, затова не знам, но съм сигурен, че къщата не е голяма — само на един етаж, прилича на най-обикновена бетонна кутия. Помня, все ми се струваше, че правят нещо като бункер или бомбоубежище. Не приличаше на нормална къща, в каквито живеят нормалните хора — беше прекалено малка и нямаше достатъчно прозорци. Но не беше в административна сграда. Озеленителите дойдоха и насадиха наистина прекрасни дървета. Само дворът сигурно струва доста.“
	Започнахме да звъним поред на всички големи озеленители в Токио, докато открием фирмата, която е работила в „къщата на Мияваки“, собственикът обаче не можа да ни каже нищо за човека, дал поръчката. Строителната фирма му предоставила карта на градината и писмени указания да се подберат вече пораснали, добре оформени дървета. „Цената, която посочихме, беше висока, но поръчителят изобщо не я оспори и не се пазари.“
	Озеленителят ни съобщи и че докато са работели в градината, е била повикана фирма, която да изкопае дълбок кладенец.
	„В единия ъгъл на градината вдигнаха скеле, с което да качват пръстта. Видях какво правят, защото точно тогава садях съвсем наблизо американска слива. Изгребваха пръстта от стар кладенец, който наскоро е бил запълнен. Бетонните му стени още си стояха. Очевидно не беше трудно да го направят, защото кладенецът бе запълнен съвсем наскоро. Най-странното е, че не извадиха вода. Кладенецът поначало си е бил пресъхнал и строителите просто го възстановяваха в първоначалния му вид, така че беше изключено да има вода. Не знам, стори ми се странно, останах с впечатлението, че си имат причина да го правят.“
	За съжаление не успяхме да издирим фирмата, прокопала кладенеца, но установихме, че мерцедесът е собственост на голяма лизингова фирма за коли със седалище в община Чийода, и че през юли автомобилът е бил нает за една година от фирма в община Минато. Лизинговата фирма отказа да разкрие самоличността на клиента с мерцедеса, но очевидно става дума за представител на „Проучвания «Акасака»“. Можем да посочим и че едногодишният наем за мерцедес от този клас е приблизително… йени. Фирмата предлага към всеки автомобил и шофьор, но не успяхме да установим дали този мерцедес е бил нает с водач.
	Хората от квартала не пожелаха да разговарят с нас за „къщата на обесениците“. Тукашните жители не са особено общителни, а и повечето вероятно не искат да се забъркват. Все пак господин А., който живее в квартала, сподели с нас: „Когато се появиха, си отварях очите на четири и се опитвах да разбера кои са, затова съм сигурен, че не са мафиоти или някаква политическа организация. В имота влизат и излизат твърде малко хора. Наистина не проумявам за какво става въпрос. Вярно е, че взимат големи мерки за сигурност, но нямам причини да се оплаквам и не смятам, че и другите съседи са обезпокоени. Така е значително по-добре, отколкото къщата да пустее и за нея да се носят какви ли не мрачни слухове.“
	Все пак бихме искали да знаем кой е новият собственик и за какво този „господин Х“ използва имота. Загадката става още по-голяма.
C$


>>	8.
>>	Долу в кладенеца

	Слизам по металната стълба, закрепена отстрани на кладенеца, и в мрака на дъното намирам опипом бухалката, подпряна на стената: същата, която съвсем несъзнателно донесох у нас от жилищния блок, докъдето бях проследил мъжа с калъфа за китара. Допирът до издраната стара бухалка в мрака на дъното на кладенеца ме изпълва със странно спокойствие. Помага ми и да се съсредоточа.
	След като намирам бухалката, я стисвам здраво за дръжката точно като бейзболист, който влиза в игра, и се уверявам, че е моята бухалка. После се убеждавам, че всичко си е същото тук, долу, в мрака, където нищо не се вижда. Надавам ухо — дали не се е появило нещо ново, поемам си дълбоко въздух, прокарвам подметката на маратонката по пръстта, почуквам няколко пъти с върха на бухалката, за да проверя доколко твърда е стената. Това са само ритуали, предназначени да ми вдъхнат спокойствие. Дъното на кладенеца е като дъно на море. Тук всичко е много притихнало, в първичния си вид, сякаш, подложено на огромен натиск, си остава непроменено ден след ден.
	Високо над мен се носи кръгъл резен светлина: вечерното небе. Докато го гледам, си мисля за света в октомврийската вечер, където „хората“ продължават да живеят. Сигурно се разхождат в бледата есенна светлина по улиците, пазаруват, приготвят вечеря, качват се на влакове, за да се приберат. И си мислят — ако изобщо мислят, — че тези неща са прекалено очевидни, за да мислиш за тях, точно както си мислех (или не си мислех) и аз навремето. Те се вместват в неясното определение „хора“, аз също бях един от безименните сред тях. Тези хора приемат и са приемани, живеят един с друг в тази светлина и докато са обгърнати от нея, би трябвало да има нещо като близост, която да продължава цяла вечност или само миг. Сега обаче аз не съм един от тях. Те са горе върху земята, а аз съм тук, на дъното на кладенеца. Те имат светлина, а аз малко по малко я губя. Понякога ми се струва, че никога вече няма да намеря пътя назад към този свят, че никога вече няма да усетя умиротворението да съм обгърнат от светлината, че никога вече няма да държа в ръце мекото телце на котарака. И тогава усещам тъпа болка в гърдите, сякаш някой е стегнал нещо там и всеки момент ще го умъртви.
	Но докато ровя с гумената подметка на маратонката меката пръст по дъното на кладенеца, сцените от повърхността на земята стават още по-далечни. Усещането за действителност лека-полека отстъпва и вместо нея ме обгръща кладенецът с неговата близост. Той е топъл и тих, меката пръст в лоното на земята ме милва по кожата. Болката вътре в мен утихва като кръгове по вода. Мястото ме приема и аз приемам мястото. Стисвам още по-здраво бухалката. Затварям очи, сетне пак ги отварям и поглеждам нагоре.
	Дръпвам въжето, за да затворя капака на кладенеца с макарата, измайсторена от умния млад Канела. Сега мракът е пълен. Отворът на кладенеца е покрит, светлината я няма. Вече не се чуват и случайните повеи на вятъра. Сега разривът между мен и „хората“ е пълен. Не нося със себе си дори електрическо фенерче. Това наподобява верую. Искам да „им“ покажа, че приемам мрака в неговата цялост.
	Присядам върху пръстта, облягам се на бетонната стена, стискам бухалката между коленете си и след като затварям очи, започвам да слушам звука на сърцето си. Тук, долу, в мрака, не е нужно, разбира се, да затварям очи, но аз го правя. Това си има своето значение — със или без мрак. Няколко пъти си поемам дълбоко въздух, та тялото ми да свикне с това дълбоко, тъмно цилиндрично пространство. Тук си мирише все на същото, тук усещам по един и същ начин въздуха върху кожата си. За известно време кладенецът е бил запълнен, но кой знае защо, въздухът не се е променил в сравнение с преди. Дъхти на мухъл, влажен е и е съвсем същият, както когато се спуснах долу за първи път. Тук няма годишни времена. Не съществува дори време.

	* * *

	Винаги обувам старите маратонки и си слагам пластмасовия часовник, както първия път, когато слязох в кладенеца. И те като бухалката ми вдъхват спокойствие. Проверявам в мрака дали тези неща са в плътен допир с тялото ми. Проверявам дали не съм се отделил от самия себе си. Отварям очи и след известно време отново ги затварям. Така мракът вътре в мен става със същото налягане, както мракът наоколо. Времето тече. Скоро пак преставам да разграничавам двата вида мрак. Вече не мога да кажа дали съм с отворени, или със затворени очи. Белегът върху лицето ми започва леко да пари. Знам, че е станал по-ярък и морав.
	В двата мрака, които се сливат все повече, насочвам вниманието си изцяло към белега и си мисля за стаята. Опитвам се да се отделя от самия себе си, точно както правя, когато съм с жените. Опитвам се да се измъкна от тази моя груба плът, свила се в мрака. Сега не съм нищо повече от празна къща, от изоставен кладенец. Опитвам се да изляза навън, да сменя обвивката, да скоча от една действителност в друга, която се движи с различна скорост, и през цялото време продължавам да стискам бухалката.
	Сега от тази странна стая ме дели само една стена. Би трябвало да мина през нея. Би трябвало да го направя със собствени сили, с мощта на непрогледния мрак вътре в мен.
	Ако затая дъх и се съсредоточа, успявам да видя какво има в стаята. Самият аз не съм там, но я гледам. Това е хотелски апартамент: стая 208. На прозорците има плътни пердета. Стаята е тъмна. Огромен букет цветя във вазата насища въздуха с многозначително ухание. До вратата има голям лампион, но крушката му е бяла и мъртва като утринна луна. Ако напрегна очи обаче, след известно време започвам да различавам очертанията на нещата в едва забележимата светлина, която все пак се промъква в стаята, точно както очите свикват с мрака в киносалон. На масичката в средата стои едва начената бутилка „Къти Сарк“. В кофичката има току-що натрошен лед (личи от острите, ясно очертани ръбове), в чашата до нея някой е налял уиски. Подносът от неръждаема стомана е като спокойно студено езерце върху масата. Не мога да определя колко е часът. Би могло да е сутрин или вечер, или посред нощ. Или може би на това място просто не съществува време. На леглото в дъното на хотелския апартамент лежи жена. Чувам я как мърда в чаршафите. Ледът в чашата й звънти приятно. Мъничките прашинки цветен прашец във въздуха потръпват заедно със звука като живи организми. Всяка малка вълна звук, която минава през въздуха, внезапно им вдъхва живот. Бледият мрак се разтваря за цветния прашец и погълнат, той увеличава плътността на мрака. Жената доближава до устните си чашата с уискито и отпива мъничко, после се опитва да ми каже нещо. Спалнята е тъмна. Не виждам нищо освен слабото движение на сенките. Жената обаче има да ми казва нещо. Чакам да чуя какво. Чакам да чуя думите й.
	Ето ги и тях.

	* * *

	Като бутафорна птица, увиснала в бутафорно небе, виждам стаите от горе. Увеличавам обхвата, дръпвам се назад и оглеждам всичко отдалеч, после се спускам надолу, за да уголемя детайлите. Всеки детайл носи, разбира се, голямо съдържание. Оглеждам ги един по един, за да видя формата, цвета, структурата. Детайлите не са свързани помежду си, между тях няма топлина. В момента не правя друго, освен да ги оглеждам съвсем механично. Но си струва да опитам. Точно както, ако търкаш един о друг два камъка или две пръчки, накрая ще получиш горещина и пламък, свързаната действителност придобива малко по малко форма. Става по същия начин, както натрупването на случайни звуци накрая дава сричка, плод на монотонното повтаряне на нещо, което в началото ти се е струвало лишено от смисъл.
	Долавям как тази слаба връзка възниква в най-непристъпните дълбини на мрака. Точно така, ще се получи. Тук е много тихо и „те“ още не са усетили присъствието ми. Чувствам как стената, отделяща ме от онова място, се стопява и става пихтиеста като медуза. Затаявам дъх. Хайде!
	Но точно когато пристъпвам към стената, еква силно чукане, сякаш те са разбрали какво се опитвам да направя. Някой блъска по вратата. Чука по същия начин, както и преди — силно, решително, все едно се опитва да забие пирон. Чука два пъти, после спира, после пак чука два пъти. Жената въздиша. Цветният прашец, който се носи из въздуха, потреперва, мракът се накланя рязко. Нахлулият звук затваря прохода, който най-после е започнал да добива форма, за да мина през него.
	Така става всеки път.

	* * *

	Отново съм самият аз в собственото си тяло, седя на дъното на кладенеца, подпрян на стената и стиснал в ръце бейзболната бухалка. Допирът на „отсамния“ свят бавно се връща в ръцете ми точно както образ идва на фокус. Усещам, че дланите ми са леко навлажнени от пот. Сърцето ми се е качило в гърлото и блъска ли, блъска. В ушите ми още кънти живият звук на онова грубо, пронизало света чукане, аз още чувам как някой натиска бавно в мрака бравата. Някой (или нещо) отвън отваря вратата, готви се нечуто да влезе, в този миг обаче всички образи се изпаряват. Стената е плътна както винаги, аз съм отхвърлен обратно в отсамната страна.
	Почуквам в мрака с върха на бухалката стената отпред — същата твърда студена бетонна стена. Затворен съм в цилиндър от бетон. Казвам си, че почти съм успял. Доближавам се. Сигурен съм. В някакъв миг ще се провра през препятствието и ще вляза „вътре“. Ще се прокрадна в стаята, преди да се чуе чукането. Ала колко ли време ще ми отнеме? И колко време ми остава?
	Но и ме е страх, че това наистина ще се случи. Защото тогава волю-неволю ще се изправя пред онова, което е там.
	Известно време седя, свит в мрака. Трябва да оставя сърцето си да се успокои. Трябва да откъсна ръце от бухалката. Ще ми трябват още време и още сили, докато успея да се изправя, да стъпя на пръстения под в кладенеца и да се изкача по металната стълба на повърхността.


>>	9.
>>	Нападението в зоологическата градина
#	(или недодяланата касапница)

	Индийско орехче Акасака разказа как един потискащо горещ следобед на август 1945 година войниците са застреляли тигрите, леопардите, вълците и мечките. Разказът й беше ясен и последователен като документален филм, прожектиран върху чисто бял екран. Тя не остави нищо недоизяснено. При все че не бе видяла с очите си зрелището. Докато то се е разигравало, е стояла на палубата на транспортен кораб, прекарващ заселниците бежанци от Манджурия обратно в родната Япония. Всъщност е видяла как на повърхността е изплавала американска подводница.
	Както всички останали, излязла заедно с другите деца от непоносимата парна баня в трюма и се облегнала на перилата горе на палубата, за да се порадва на лекия ветрец, подухващ над спокойното, равно като тепсия море, когато изневиделица като в сън на повърхността се показала подводницата. Първо се появили антената, радарът и перископът. После и бойната рубка, която прорязала водата и вдигнала висока вълна. Накрая цялата стоманена маса изникнала в прелестната си, обляна с вода голота под лятното слънце. Макар че като форма нещото отпред не могло да бъде друго освен подводница, то приличало на символичен знак или на неразбираема метафора.
	Известно време подводницата плавала успоредно с кораба, сякаш дебнела плячка. След малко се отворил люк и на палубата излезли един, втори, трети член на екипажа — движели се бавно, почти лениво. Офицерите на бойната рубка оглеждали най-внимателно транспортния кораб с огромен бинокъл, чиито стъкла проблясвали от време на време на слънчевата светлина. Транспортният кораб превозвал цивилни, поели обратно към Япония, и трябвало да хвърли котва в пристанището на Сасебо. Повечето били жени и деца, семейства на японски офицери в марионетното правителство на Манджоу-го и високопоставени служители на Южноманджурската железница, собственост на японци — те бягали у дома от безредието, което неминуемо щяло да настъпи след предстоящия разгром на Япония във войната. Пред неизбежните погроми предпочитали да се изложат на опасността в открито море да ги нападне американска подводница — най-малкото до този момент.

	* * *

	Офицерите от подводницата проверявали дали транспортният кораб е невъоръжен и без охрана. Нямали от какво да се страхуват. Сега вече американците владеели напълно и въздушното пространство. Окинава била паднала, на японска земя имало малко бойни самолети, ако изобщо ги имало. Нямало място за паника: времето било на тяхна страна. Някакъв нисш офицер излаял заповед и трима от войниците завъртели манивелите, които обръщали оръдието на палубата, докато то се насочило към транспортния кораб. Двама други от екипажа отворили люка в задния край на палубата и изтеглили тежки снаряди, с които да заредят оръдието. Трета група подводничари се заели да зареждат вещо картечницата, която били разположили върху по-висока част от палубата, при бойната рубка. Всички от екипажа, които се подготвяли за нападението, били с бойни шлемове, макар и доста от тях да били голи до кръста и почти половината да носели само къси панталони. Като се взряла внимателно в тях, Индийско орехче видяла ярките татуировки по ръцете им. Като се взирала внимателно, виждала много неща.
	Цялата огнева мощ на подводницата се състояла от едно оръдие и една картечница, те обаче били предостатъчни, за да потопят прогнилия стар товарен кораб, преоборудван в транспортен. На подводницата имало само ограничен брой торпеда, които се пазели за неочаквани срещи с въоръжени конвои — ако в Япония изобщо били останали въоръжени конвои. Това било желязно правило.
	Индийско орехче се била вкопчила в перилата на кораба и гледала как черното дуло на оръдието се върти към нея. Допреди мигове от него се стичала вода, сега обаче то било съвсем сухо от лятното слънце. Момиченцето не било зървало никога дотогава такова голямо оръдие. В Синдзин било виждало често пушки, каквито имало в японската армия, но те изобщо не можели да се сравняват с огромното оръдие върху палубата на подводницата. Подводничарите дали със сигнален фенер знак на транспортния кораб: Завий! Начало на нападението. Всички пътници да бъдат евакуирани незабавно със спасителните лодки! (Тогава Индийско орехче не разбирала знаците, но сега, като се връщала към тях, виждала, че те били съвсем ясни.) На товарния кораб, който в безредието на войната бил преоборудван набързо по заповед на армията в транспортен, нямало достатъчно спасителни лодки. За петстотин пътници и екипаж имало всичко на всичко две малки лодки. Спасителните пояси и жилетки също не достигали.
	Индийско орехче продължавала да се държи за перилата и със затаен дъх да наблюдава като омагьосана подводницата. Тя лъщяла като съвсем нова, по нея нямало и следа от ръжда. Момиченцето видяло цифрите, написани с бяло върху бойната рубка. Видяло как над нея се върти антената на радара. Видяло офицера с пясъчноруса коса и тъмни очила. Помислило си, че подводницата е изникнала от дъното на океана, за да ги убие, но в това според него нямало нищо странно, можело да се случи по всяко време. „И няма нищо общо с войната, може да се случи на всекиго навсякъде.“ Всички смятали, че се случва заради войната. Но това не било вярно. Войната просто била едно от нещата, които може да се случат.
	Макар да стояла лице в лице с подводницата и огромното й оръдие, Индийско орехче не изпитвала страх. Майка й крещяла, но тя не възприемала думите. После усетила как някой я хванал за китките и я дърпа. Ръцете й обаче останали вкопчени в перилата. Врявата наоколо започнала да отстъпва и да се отдалечава, сякаш някой бил намалил звука на радио. „Ужасно ми се спи — помислило момичето. — Ужасно. Защо ли ми се спи толкова?“ Затворило очи и съзнанието му сякаш се понесло нанякъде, оставяйки палубата далеч назад.

	* * *

	Индийско орехче виждала как японските войници се движат из огромната зоологическа градина и застрелват зверовете, които биха могли да нападнат човек. Офицерът дал заповед, куршумите от пушките надупчили гладката козина на един тигър и му разкъсали вътрешностите. Лятното небе било синьо, а писъците на цикадите по дърветата наоколо се сипели като внезапен порой.
	Войниците не казвали и дума. Почернелите им от слънцето лица били останали без капка кръв и приличали на изображения върху антична делва. След няколко дни, най-много след седмица основните части на съветското Далекоизточно командване щели да бъдат в Синдзин. Било невъзможно да се спре офанзивата им. Още в началото на войната елитните части и навремето доброто въоръжение на Квантунската армия били изтеглени на разширяващия се Южен фронт и сега в по-голямата си част били потопени на дъното на морето или гниели в непроходимата джунгла. Вече нямало танкове. Нямало противотанкови оръдия. Почти всички военни камиони били повредени, а резервни части не достигали. При всеобща мобилизация войската щяла да се попълни с многобройни части, но нямало дори старовремски пушки, с които те да бъдат въоръжени, или куршуми, с които тези пушки да бъдат зареждани. Така великата Квантунска армия — „Бастионът на Севера“ — се била превърнала в нищо и никакъв книжен тигър. Гордите съветски механизирани части, смазали германската армия, вече се придвижвали с влакове към Далекоизточния фронт с огромно количество боеприпаси и висок боен дух. Крахът на Манджоу-го бил неминуем.
	Всички и най-вече командването на Квантунската армия знаели тази истина. Затова изтегляли основните си части в тила и така изоставяли на произвола на съдбата малките гранични гарнизони и цивилните японци, заселили се тук. Невъоръжените селяни били избивани от съветската армия, която напредвала прекалено бързо, за да взима военнопленници. Много от жените предпочитали — или били принуждавани да предпочетат — масовото самоубийство пред изнасилването. Граничните гарнизони се окопали в бетонния бункер, известен като „Крепостта на столетията“, и оказали яростна съпротива, но без подкрепата на тила били унищожени от огневата мощ на руснаците, които ги превъзхождали. Военните от генералния щаб и други офицери с високи чинове си издействали да бъдат „прехвърлени“ в новата щабквартира в Тонга недалеч от границата с Корея, а императорът на марионетната държава Пу И и семейството му си събрали набързо багажа и избягали с частен влак от столицата. Повечето войници китайци в армията на Манджоу-го, които трябвало да я защитават, дезертирали веднага щом научили за съветското нахлуване или се вдигнали на бунт и застреляли своите командири японци. Нямали намерение да жертват живота си за Япония в битка с превъзхождащите ги съветски войски.
	В резултат на тези свързани помежду си събития столицата на Манджоу-го — „прекрасният“ нов столичен град Синдзин, заради който съвременната японска държава била заложила на карта доброто си име, само и само да го построи насред дивия пущинак, бил изоставен в някакъв странен политически вакуум. За да се избегнат ненужното безредие и кръвопролития, високопоставените китайски чиновници в Манджоу-го поискали Синдзин да бъде обявен за демилитаризирана зона и да се предаде без въоръжена съпротива, но Квантунската армия отхвърлила предложението.
	Войниците, пратени в зоологическата градина, се били примирили със съдбата си. Смятали, че до дни ще загинат в боевете със съветската армия (макар че всъщност са щели да бъдат обезоръжени и пратени на принудителен труд във въгледобивните рудници в Сибир, където трима от тях са щели да умрат). Единственото, което можели да сторят, било да се молят смъртта им да не е от най-мъчителните. Никой не искал да бъде премазан от веригите на бавно настъпващ танк, да изгори жив в окопите, обстрелвани с огнехвъргачки, или да издъхне бавно с куршум в стомаха. По-добре да ги улучат в главата или в сърцето. Но първо трябвало да избият животните в зоологическата градина.

	* * *

	Трябвало да ги отровят, за да спестят малкото патрони, които им били останали. Офицерът бил дал такава заповед на младия лейтенант, натоварен със задачата, и му бил обяснил, че зоологическата градина е получила достатъчно отрова. Лейтенантът завел осем войници в пълно бойно снаряжение в зоопарка, който се намирал на двайсет минути път пеша от щабквартирата. След нахлуването на съветската армия порталът на зоологическата градина бил затворен и пред него на пост стояли двама войници с щикове върху пушките. Лейтенантът им показал заповедта и въвел своите хора вътре.
	Директорът на зоологическата градина потвърдил, че му е било наредено при извънредни обстоятелства да „изтреби“ по-кръвожадните зверове, като ги отрови, но обяснил, че отровата така и не е била доставена. При тези думи лейтенантът се объркал. Бил счетоводител в щаба и докато не го вдигнали от бюрото, за да му възложат тази спешна задача, не бил командвал въоръжен отряд. Дълго бил търсил в чекмеджето пистолета, който не бил смазвал от години и за който не бил дори сигурен дали стреля.
	— Бюрокрация, лейтенанте! — рекъл директорът на зоологическата градина, който бил доста години по-възрастен и го погледнал със съжаление. — Каквото и да ти трябва, все го няма.
	За да изяснят нещата, директорът повикал главния ветеринарен лекар на зоопарка, който обяснил на лейтенанта, че им се намира съвсем малко отрова, която надали щяла да стигне, за да умъртвят и кон. Ветеринарят бил снажен красив мъж към четирийсетте със синкавочерен белег върху дясната буза с размерите и формата на длан на новородено. Лейтенантът решил, че сигурно е родилно петно.
	От кабинета на директора на зоопарка лейтенантът позвънил по телефона в щабквартирата на Квантунската армия, за да получи нови указания, но от няколко дни, откакто съветската армия била минала границата, в щабквартирата царяло пълно объркване и повечето висши офицери били изчезнали. Малкото, които били останали, били затънали в работа — горели на двора купища важни документи или извеждали частите в покрайнините на града, за да копаят противотанкови траншеи. Майора, който бил дал на лейтенанта заповедта, го нямало никъде. Сега лейтенантът не знаел откъде да намерят нужната отрова. Кой ли в Квантунската армия отговарял за отровите? Запитването му било прехвърляно от офицер на офицер, докато по телефона не се обадил някакъв полковник от медицинската част, който се разкрещял на лейтенанта:
	— Ах, ти, глупак с глупак! Цялата държава отива на кино, а той, моля ви се, седнал да ме пита за някаква пиклива зоологическа градина! На кой му пука!
	Наистина, на кой, помислил лейтенантът. На него със сигурност му било все тая. С отчаян поглед прекъснал връзката и се отказал да търси отрова. Сега имал две възможности. Да забрави, че трябва да избие животните, и да изведе хората си оттук, или да изпълнят задачата със стрелба. И в двата случая щял да наруши заповедта, която бил получил, накрая обаче все пак решил да застреля зверовете. След време сигурно щели да му натякват, че е прахосал безценни боеприпаси, но поне е щял да изпълни задачата да „умъртви“ по-опасните животни. Ако, от друга страна, не ги избиел, можело да го изправят пред военен съд, задето не е изпълнил заповедта. Лейтенантът се съмнявал, че на този късен етап от войната изобщо има военен съд, но в края на краищата заповедите си били заповеди. Докато армията съществувала, те трябвало да се изпълняват.
	„Ако беше възможно, лично аз предпочитам да не изтребвам животните“, рекъл си лейтенантът. Но храната в зоологическата храна била на привършване и повечето зверове (особено големите) вече страдали от хроничен глад. Положението щяло само да се влошава, а не да се подобрява. Може би за животните дори било по-добре да им теглят куршума — бърза чиста смърт. А наистина щяло да бъде истинско бедствие, ако прегладнелите зверове избягат и плъзнат по улиците на града, докато из тях се водят ожесточени сражения или има бомбардировки.
	Директорът връчил на лейтенанта списъка на животните, подлежащи на „спешно умъртвяване“, който му били възложили да състави, и карта на зоологическата градина. Ветеринарният лекар с белега на бузата и двама общи работници китайци трябвало да придружат стрелковия отряд. Лейтенантът погледнал списъка и с облекчение видял, че е по-къс, отколкото той бил очаквал. Но сред животните, нарочени за „умъртвяване“, имало и два индийски слона. „Слонове ли? — помислил свъсен той. — Как, дявол го взел, ще умъртвим слоновете?“
	Според плана на зоопарка първите зверове, които трябвало да се убият, били тигрите. При всички положения слоновете щели да бъдат оставени за накрая. На табелката върху клетката на тигрите се обяснявало, че двойката е заловена в Манджурия, в планината Голям Хинган. Лейтенантът определил по четирима души на тигър и им казал да се целят в сърцето — за него самия било пълна загадка къде точно се намира то. Е, поне един куршум щял да улучи целта. Когато осмината души дръпнали едновременно предпазителите на старите пушки, зловещото сухо тракане променило цялата обстановка наоколо. От звука тигрите настръхнали. Погледнали на кръв през металните пръти войниците и надали оглушителен рев. За всеки случай лейтенантът извадил автоматичния си пистолет и също дръпнал предпазителя. Прокашлял се, за да се поуспокои. „Какво толкова — опитал се да си внуши той. — Всички вършат непрекъснато такива неща.“
	Войниците приклекнали, прицелили се внимателно и по заповед на лейтенанта натиснали спусъците. От отката раменете им се разтресли и за миг съзнанието им се изпразнило, сякаш отлетяло нанякъде. Тътенът на едновременните изстрели отекнал из безлюдната зоологическа градина, отразил се от сградите, от стените, разцепил горичките, прехвърлил се през водните пространства, пронизал като далечна гръмотевица в сърцето всички, които го чули. Животните затаили дъх. Дори цикадите престанали да пищят. Дълго след като ехото от стрелбата заглъхнало в далечината, не се чувало нищо. Сякаш ударени с огромна тояга от невидим великан, тигрите отскочили за миг във въздуха и се приземили на пода в клетката със страшен грохот, после се замятали в предсмъртна агония и от гърлата им рукнала кръв. Войниците не успели да ги довършат от първия път. Отърсили се от вцепенението, отново заредили и се прицелили.

	* * *

	Лейтенантът пратил един от хората си в клетката — да се увери, че и двата тигъра са умрели. Те наистина си изглеждали мъртви: били със склопени очи и озъбени и не помръдвали. Но било важно лейтенантът да е сигурен. Ветеринарният лекар отключил клетката и млад войник (току-що бил навършил двайсет години) влязъл уплашено с щика напред. Бил комична гледка, но никой не се засмял. Изритал леко с тока на ботуша единия тигър по задницата. Той не помръднал. Войникът го сритал пак на същото място, този път малко по-силно. Тигърът безспорно бил мъртъв. Другият (тигрицата) също лежал неподвижно. Никога през живота си младият войник не бил стъпвал в зоологическа градина и не бил виждал истински тигър. Отчасти заради това не можел да повярва, че току-що са успели да убият истински живи тигри. Усещал само, че са го насилили да отиде на място, с което той нямал нищо общо, и са го накарали да прави нещо, с което също няма нищо общо. Стоял сред черната кръв и гледал като омагьосан труповете на тигрите. Мъртви те изглеждали много по-големи, отколкото живи. „Защо ли?“, учудил се младежът.
	Циментовият под на клетката го лъхнал с тежката смрад на урина, примесена с топлата миризма на кръв. От раните в телата на тигрите още шуртяла кръв, която образувала около краката на войника черно езеро. Изведнъж пушката в ръцете му се сторила тежка и студена. Идело му да я хвърли, да се наведе и да повърне всичко от стомаха си. Но и дума не можело да става да повръща: командирът на отряда щял да го смаже от бой. (Този войник не подозирал, разбира се, че след година и пет месеца руснак надзирател в рудник край Иркутск ще му разцепи с лопата черепа.) Избърсал с ръка потта, избила по челото му. Каската му тежала. Запискала една, сетне втора цикада, които сякаш най-после били възкръснали. После към тях се присъединила и една птица, която надавала странно отчетлив писък, сякаш навивала пружина: чагъъъъърт, чагъъъърт. Младият войник се бил изселил дванайсетгодишен с родителите си от едно планинско селце в Хокайдо, бил се прехвърлил през морето в Китай и заедно с тях обработвал земята в село в Беиан, а преди една година го били мобилизирали. Познавал всички птици в Манджурия, ала странно, никога не бил чувал птица, която да пищи така. Може би била донесена от далечни земи и пискала от клетката си в друга част на зоологическата градина. Звукът обаче се носел от горните клони на близкото дърво. Младежът се обърнал и присвил очи натам, но не видял нищо. Огромният кичест бряст хвърлял на земята долу хладна, ясно очертана сянка.
	Войникът погледнал към лейтенанта, сякаш искал напътствия. Лейтенантът кимнал, наредил му да излезе от клетката и отново разгънал картата на зоологическата градина. „Приключихме с тигрите. Сега ще оправим и леопардите. А после може би вълците. Трябва да умъртвим и мечките. Ще мислим за слоновете, щом приключим с другите“, рекъл си лейтенантът. Чак тогава забелязал колко е горещо.
	— Кратка почивка — съобщил той на хората си. — Пийнете вода.
	Те отпили от манерките. После нарамили пушките, строили се и потеглили към клетката на леопардите. Горе на дървото птицата с настойчивия писък продължила да навива пружината. Отпред и на гърба куртките на мъжете с къси ръкави били почернели от потта. Войниците в пълно бойно снаряжение се строили и тръгнали, а различните метални предмети по тях задрънчали така, че безлюдната зоологическа градина се огласила от кухо ехо. Вкопчени в металните пръти на клетките, маймуните разцепили със зловещи писъци въздуха, разпращайки трескаво предупреждение до всички други животни, които също се присъединили към хора всяко по свой си начин. Вълците завили към небето, птиците допринесли с див плясък на криле, някакъв огромен звяр се заблъскал с все сила о клетката, сякаш да сплаши някого. Отнейде внезапно изникнал облак с формата на пестник, който за известно време затулил слънцето. Онзи августовски следобед хора, животни, всички мислели само за смърт. Днес мъжете избивали зверовете, утре съветските войни щели да избиват мъжете. Може би.

	* * *

	Винаги сядахме един срещу друг на същата маса в същия ресторант и си говорехме. Тя беше редовна клиентка и естествено, винаги избираше масата. В дъното ресторантът беше разделен на сепарета, така че разговорът на една маса да не се чува на съседната. Същата вечер на масата не сядаха други клиенти, което означаваше, че можем да си приказваме на воля чак докато затворят, без да ни пречат дори сервитьорите, които се доближаваха само за да донесат или да вдигнат някоя чиния. Индийско орехче винаги поръчваше бутилка бургундско от определена реколта и винаги оставяше недопита половината бутилка.
	— Птица, която навива пружина ли? — попитах аз и вдигнах очи от храната.
	— Каква птица, която навива пружина? — повтори съвсем точно Индийско орехче и сви леко устни. — Не разбирам. За какво говорите?
	— Нали току-що споменахте за някаква птица, която навивала пружина?
	Жената поклати бавно глава.
	— Хм. Не помня. Но не мисля, че съм казвала нещо за птици.
	— Значи сте родена в Манджурия? — полюбопитствах аз.
	Тя отново поклати глава.
	— Родена съм в Йокохама. Майка ми и баща ми са ме завели в Манджурия, когато съм била на три години. Баща ми преподавал във ветеринарно училище, но когато от градската управа на Синдзин поискали от Япония да пратят човек за главен ветеринарен лекар на новата зоологическа градина, която смятали да построят, той изявил желание да заеме длъжността. Майка ми не желаела да се разделя с уредения живот, който водели в Япония, и да заминава на другия край на света, но баща ми настоял. Вероятно е искал да се пробва, да се заеме с нещо по-голямо далеч от Япония. Аз бях съвсем малка, за мен беше все едно къде сме, но наистина ми харесваше да живеем в зоологическата градина. Беше прекрасно. Баща ми винаги миришеше на животните. Миризмите на различните зверове се смесваха в една, всеки ден различна, сякаш променяш съставките на парфюм. Когато татко се прибираше от работа, се качвах на коленете му и му казвах да не мърда, докато не го подуша. После обаче войната тръгна на зле, ние бяхме в опасност и баща ми реши да ни върне с мама в Япония, докато не е станало късно. Заминахме с много други хора, в Синдзин се качихме на влака за Корея, където ни чакаше специален кораб. Татко остана в Синдзин. За последен път го видях, когато стоеше на гарата и ни махаше. Надникнах от прозореца и загледах как той се смалява все повече и повече, докато не се сля с навалицата по перона. Никой не знае какво е станало след това с него. Според мен руснаците са го пленили и както мнозина други, са пратили и него на принудителен труд в Сибир, където той е умрял. Вероятно е погребан в студената пустош дори без надгробна плоча. И досега помня най-подробно всичко в зоологическата градина в Синдзин. Представям си всяка алея, всяко животно. Живеехме в къщата на главния ветеринар вътре в самия зоопарк. Всички работници ме познаваха и ме пускаха да ходя където си искам дори по празници, когато беше затворено. — Индийско орехче затвори очи, за да възстанови спомена в съзнанието си. Без да продумвам, зачаках тя да продължи разказа си. — Все пак не съм сигурна, че зоологическата градина наистина е била каквато я помня. Как да се изразя? Понякога ми се струва, че споменът е прекалено ярък. А когато започнат да ми хрумват такива мисли, колкото повече си мисля за това, толкова по-малко мога да определя кое в тази яркост е истина и кое е плод на въображението ми. Имам чувството, че се лутам в лабиринт. Случвало ли ви се е?
	Не ми се беше случвало.
	— Знаете ли дали зоологическата градина в Синдзин още съществува? — попитах аз.
	— Не — отвърна Индийско орехче Акасака и докосна обицата си — Чувала съм, че след войната са я затворили, но за сега не знам, нямам представа.

	* * *

	Твърде дълго Индийско орехче беше единственият човек на света, с когото можех да разговарям. Срещахме се един-два пъти седмично и си говорехме през масата в ресторанта. След няколко такива срещи установих, че тя е изключително благодатна слушателка. Бързо схващаше за какво става въпрос и умееше да насочва потока на разказа, като вмъкваше умело въпроси и отговори.
	За да не я разочаровам по никакъв начин, се стараех изключително много облеклото ми на тези срещи да е спретнато, чисто и добре подбрано. Слагах риза, която току-що бях взел от химическото чистене, и вратовръзка, която да пасва най-добре като цвят. Обувките ми винаги бяха лъснати до блясък, без петънце по тях. Първото, което Индийско орехче правеше, бе да ме огледа от горе до долу, точно като главен готвач, който подбира зеленчуци. Ако нещо не й харесаше, веднага ме водеше в някой бутик и ми купуваше съответната дреха. Стига да беше възможно, ме караше да я облека веднага. По отношение на облеклото не приемаше нищо друго освен съвършенството.
	Така почти неусетно гардеробът ми започна да се пълни. Бавно, но неотклонно новите костюми, сака, ризи нахлуваха в териториите, навремето принадлежали на полите и роклите на Кумико. Скоро дрешникът бе толкова претъпкан, че се видях принуден да сгъна дрехите на Кумико, да ги подредя в кашони с нафталин и да ги складирам в килера. Ако тя се върнеше, имаше да се чуди какво ли е ставало в нейно отсъствие.
	Обясних надълго и нашироко на Индийско орехче за Кумико — че на всяка цена трябва да я спася и да я доведа обратно тук. Тя сложи лакти на масата, подпря брадичка върху дланта си и известно време ме гледа.
	— И откъде ще спасявате Кумико? Това място има ли си име?
	Затърсих из пространството думи. Тях обаче ги нямаше в пространството. Не бяха и под земята.
	— Някъде далеч — отвърнах аз.
	Индийско орехче се усмихна.
	— Малко като във „Вълшебната флейта“. Нали помните: Моцарт. Трябва да спасят с вълшебна флейта и вълшебни звънчета принцеса, която е отвлечена в далечен замък. Обичам тази опера. Направо не помня колко пъти съм я гледала. Знам либретото дума по дума: „Аз съм ловецът на птици Папагено, прочут из цялото царство.“ Гледали ли сте?
	Поклатих глава. Не я бях гледал никога.
	— В операта три деца, качени на облак, отвеждат в замъка принца и ловеца на птици. Всъщност обаче се води битка между Царството на деня и Царството на нощта. Царството на нощта се опитва да отвлече отново принцесата от Царството на деня. Някъде по средата на операта героите вече не могат да кажат кой е прав, кой е отвлечен и кой не е. Накрая, разбира се, принцът получава принцесата, Папагено получава Папагена и злодеите отиват в ада. — Индийско орехче прокара пръст по ръба на чашата. — При всички положения точно сега вие нямате ловец на птици или вълшебна флейта я звънчета.
	— Затова пък имам кладенец — отговорих аз.

	* * *

	Всеки път, когато се уморявах да говоря или не можех да продължа, защото ми липсваха думи, Индийско орехче ме оставяше да отдъхна и започваше да разказва за детството си — нейните разкази бяха много по-дълги и заплетени от моите. Освен това за разлика от мен Индийско орехче не вместваше разказите си в някаква последователност, а скачаше от тема на тема според настроенията си. Без да дава обяснение, преобръщаше реда или най-неочаквано въвеждаше нов важен персонаж, някого, за когото дотогава изобщо не беше споменавала. За да се досетя за кой период от живота й се отнася историята, трябваше да внимавам и сам да правя догадки, макар че понякога не помагаха никакви предположения. Тя разказваше и за събития, на които е била очевидка, и за неща, които никога не бе виждала.

	* * *

	Избили леопардите. Избили вълците. Избили мечките. Най-много време им отнел разстрелът на мечките. Дори след като били пронизани с десетки куршуми, двата огромни звяра продължили да се блъскат о прътите на клетката и да реват с капеща слюнка срещу мъжете. За разлика от тигрите, които били приели с по-голяма готовност съдбата си (или най-малкото така изглеждало), мечките явно не искали да проумеят, че ги убиват. Вероятно по тази причина минало доста време, докато се разделят с временното състояние, познато като живот. Когато накрая успели да угасят и последната искрица живот в мечките, войниците били толкова изтощени, че още малко, и да се свлекат. Лейтенантът сложил пистолета на предпазител и избърсал с кепето потта, стичаща се по челото му. В тягостната тишина, настъпила след убийството, мнозина от войниците като че ли се опитали да прикрият срама си, като се изплюли шумно на земята. Като разпръснати угарки из краката им се търкаляли гилзите. Ушите им още пищели от гърмежите на пушките. Младият войник, който след година и пет месеца щял да бъде пребит до смърт от съветския надзирател във въгледобивния рудник край Иркутск, си поел няколко път поред дълбоко въздух и извърнал очи, за да не гледа труповете на мечките. Бил погълнат от неистова битка — да спре гаденето.
	Накрая не убили слоновете. Когато застанали пред тях, разбрали, че животните наистина са прекалено големи и в тяхно присъствие пушките на войниците приличат на смешни играчки. Лейтенантът помислил, помислил и решил да не закача слоновете. Щом го чули, хората му въздъхнали облекчено. Колкото и да е странно — или може би изобщо не е странно, — но и те били на същото мнение: че е много по-лесно да избиваш хора на бойното поле, отколкото зверове в клетки, макар че на бойното поле може да убият и теб.
	Общите работници китайци измъкнали от клетките животните, които сега вече не били нищо повече от трупове, качили ги на колички и ги стоварили в празен склад. Там животните с различни форми и размери били струпани направо на пода. Щом видял, че задачата е изпълнена, лейтенантът се върнал в кабинета на директора на зоологическата градина и му дал да подпише съответните книжа. После войниците се строили и си тръгнали със същото метално тракане, с което били дошли. Работниците китайци измили с маркучи черните петна кръв по пода на клетките и изтъркали с четки късчетата плът, които били полепнали по стените. След като приключили, попитали ветеринаря със синкавочерното петно на бузата какво смята да прави с труповете. Лекарят не знаел какво да отговори. Когато някое от животните в зоопарка умирало, той обикновено викал професионалист да свърши работата. Сега обаче в столицата предстояла кървава битка, хората се надпреварвали кой пръв ще напусне обречения град и просто било невъзможно да вдигнеш телефона и да повикаш някого, който да изкара труп на животно. А лятото било в разгара си и животните бързо щели да започнат да се разлагат. Вече се трупали черни рояци мухи. Най-добре било зверовете да бъдат погребани — неимоверен труд дори и зоологическата градина да разполагала с тежко оборудване, сега обаче те можели да разчитат на ограничена помощ и очевидно било невъзможно да изкопаят ями, достатъчно големи, за да поберат всички трупове.
	Работниците китайци казали на ветеринаря: докторе, така и така, ако разрешиш да вземем труповете цели, ние ще ги изнесем. Имаме много приятели, които ще ни помогнат, и знаем как точно да изпълним задачата. Ще ги откараме извън града и ще се отървем от тях. Няма да имаш никакви неприятности. Но срещу това искаме кожата и месото. Особено месото на мечките: много се цени. От някои части на мечките и на тигрите се правят лекове, ще им вземем добра цена. И макар вече да е късно, наистина съжаляваме, че не са били уцелени в главите. Тогава кожите щяха да струват много повече. Така ли се стреля! Ако ни беше позволил още от самото начало да се заемем ние, нямаше да стане такава касапница. Ветеринарният лекар приел предложението. Нямал избор. В края на краищата това си било тяхната държава.
	И по някое време се появили десетина китайци с празни колички. Издърпали труповете на животните от склада, натоварили ги на количките, завързали ги и ги покрили с рогозки. През цялото време почти не говорели. Лицата им били безизразни. След като напълнили количките, ги затеглили нанякъде. Старите колички скърцали от тежестта на зверовете. Така приключила касапницата, наречена от работниците китайци крайно недодяланата, на животните в зоологическата градина онзи горещ августовски следобед. Единственото, което останало, били няколко чисти — и празни — клетки. Все още превъзбудени, маймуните продължавали да крещят на техния си неразбираем език. Язовците сновели напред-назад в тясната клетка. Птиците пляскали отчаяно с криле и сипели перушина. А цикадите надавали стържещия си писък.

	* * *

	След като войниците приключили с избиването и се прибрали в щабквартирата, а последните двама работници китайци изчезнали някъде, влачейки натоварените с мъртви животни колички, зоологическата градина станала някак празна като дом без покъщнина. Ветеринарният лекар седнал на ръба на шадравана без вода, извърнал очи към небето и загледал няколкото облака с ясно очертани контури, които се носели над него. После заслушал писъка на цикадите. Птицата с пружината вече не се обаждала, но ветеринарят не го забелязвал. Всъщност той изобщо не я бил чул. Бил я чул само клетият млад войник, който щял да бъде пречукан във въгледобивния рудник в Сибир.
	Ветеринарният лекар извадил от горния си джоб навлажнения от потта пакет цигари, захапал една и драснал клечка кибрит. Докато палел цигарата, забелязал, че ръката му трепери, и то толкова, че се наложило да изхаби три клечки кибрит. Буквално пред очите му почти мълниеносно били „ликвидирани“ много животни, а той, кой знае защо, не бил особено опечален или разгневен. Всъщност не усещал почти нищо. Просто бил слисан и объркан.
	Седял известно време, наблюдавал как димът от цигарата се вие нагоре и се опитвал да проумее какво изпитва. Гледал ръцете си на коленете, после пак гледал облаците в небето. Светът, който виждал, си бил същият както преди. Ветеринарният лекар не забелязвал никакви признаци на промяна. Ала този свят би трябвало да е различен от света, който човекът познавал дотогава. Все пак това бил свят, където „ликвидирали“ мечките, тигрите, леопардите и лъвовете. Сутринта тези животни били живи, а сега, в четири следобед, вече ги нямало. Били избити от войници, вече ги нямало дори мъртвите им тела.
	Между двата различни свята би трябвало да има огромна пропаст. Задължително би трябвало да има пропаст. А ветеринарят не я намирал. Светът му се струвал същият както винаги. Ала най-озадачен бил от това, че вътре в себе си не чувствал нищо.
	Изведнъж си дал сметка, че е капнал от умора. Чак сега се сетил, че предната нощ почти не е мигнал. Помислил си колко прекрасно би било да намери хладната сянка на някое дърво, да се просне в нея и да поспи поне малко — да спре да мисли, да се потопи в тихия мрак на унеса. Погледнал си часовника. Трябвало да набави храна за оцелелите животни. Трябвало да прегледа и песоглавеца, който бил вдигнал висока температура. Имал да върши хиляди неща. Но преди всичко трябвало да поспи. После щял да мисли за другото.
	Отишъл в близката горичка и легнал на тревата на място, където да не го забележи никой. От сянката тя била хладна и мека. Миришела на нещо, което ветеринарят помнел с умиление от детството. С приятни силно жужене по лицето му минали няколко големи манджурски скакалеца. Както лежал, лекарят запалил втора цигара и с радост видял, че ръцете му вече не треперят толкова силно. Поел дълбоко тютюневия дим и си представил как някъде китайците дерат току-що убитите животни и режат месото им. Често бил гледал как китайци вършат това и знаел, че са всичко друго, но не и недодялани. За броени мигове превръщали звяра в кожа, месо, вътрешности и кости, сякаш тези съставни части първоначално са си съществували отделно и само за кратко са били съединени. „Сигурен съм, че когато се събудя, месото вече ще е на пазара. Ето това е работа: бърза и добре свършена.“ Откъснал шепа трева и я замачкал, за да усети мекотата й. После угасил цигарата и с дълбока въздишка издухал тютюневия дим от дробовете си. Когато затворил очи, крилцата на скакалците се чували в мрака много по-силно. Сторило му се, че около него подскачат огромни скакалци с размерите на жаби.
	Докато се унасял, му хрумнало, че светът може би наподобява въртяща се врата. От това къде случайно е стъпил кракът ти, зависи в коя част ще се озовеш. В една има тигри, а в друга — няма. Може би всичко е съвсем просто. И между отделните части няма логическа последователност. Тъкмо заради тази липса на логическа последователност изборът не е от голямо значение. Дали заради това лекарят не чувствал да има пропаст между единия и другия свят? Но мислите му стигнали само дотам. Той не бил в състояние да мисли по-задълбочено. Умората в тялото му била тежка и задушаваща като мокро одеяло. Не го осенили други мисли, лекарят продължил само да лежи и да вдъхва уханието на тревата, да слуша крилцата на скакалците и да усеща с кожата си плътната ципа на сянката, която го покривала.
	Накрая съзнанието му потънало в дълбокия сън на следобеда.

	* * *

	Транспортният кораб угасил двигателите, както му било заповядано, и застинал неподвижно на повърхността на океана. Вероятността да избяга от такава бърза съвременна подводница била едно на десет хиляди. Оръдието и картечницата върху палубата на подводницата още били насочени към транспортния кораб, екипажът й бил в пълна бойна готовност. Но между двата плавателни съда царяло някакво странно спокойствие. Всички от екипажа на подводницата се били подредили на палубата и наблюдавали кораба така, сякаш им предстои да убиват. Мнозина дори не си били направили труда да пристегнат бойните каски. Онзи летен следобед почти нямало вятър и сега, когато и двата двигателя бездействали, се чувал само ленивият плисък на вълните о корпусите на двата плавателни съда. От транспортния кораб дали знак на подводницата: „Превозваме невъоръжени цивилни. Нямаме на борда нито боеприпаси, нито военни. Спасителните лодки не достигат.“ От подводницата отговорили съвсем лаконично: „Това не е наш проблем. И с евакуация, и без евакуация точно след десет минути започваме обстрел.“ Така приключила размяната на знаци между двата плавателни съда. Капитанът на транспортния кораб решил да не предава на пътниците съобщението. Защо да го прави? Някои от тях може би щели да извадят късмет и да оцелеят, но повечето щели да отидат на дъното на морето заедно с жалкото старо корито. На капитана много му се пиело едно последно питие, но бутилката с отлежало уиски, която той си пазел, била в едно от чекмеджетата в кабината му, а сега той нямал време да ходи да я взима. Свалил фуражката си и погледнал небето с надеждата, че ще стане чудо и внезапно ще се появи ескадрила японски бойни самолети. Но това не бил ден на чудеса. Капитанът бил направил всичко по силите си. Отново си помислил за уискито.
	Точно когато изтичали десетте минути, на палубата на подводницата започнала странна суетня. Офицерите, строени на бойната рубка, започнали да си говорят бързо, един от тях слязъл на главната палуба при екипажа и изкрещял някаква заповед. Откъдето минел, мъжете по бойните гнезда започвали да се суетят. Един от моряците поклатил глава и ударил с пестник по дулото на оръдието. Друг си свалил шлема и погледнал към небето. С действията си мъжете можело да изразяват и гняв, и радост, и разочарование, и вълнение. Пътниците на транспортния кораб не разбирали какво точно става и какво ще последва. Подобно на публика, наблюдаваща пантомима, за която не е получила програма (но която съдържа много важно послание), те затаили дъх и не откъсвали очи от всяко движение на моряците с надеждата да доловят някакъв дребен намек и смисъл. Накрая вълните на смут сред моряците стихнали и в отговор на заповед, която дошла от мостика, снарядите при оръдието бързо били преместени. Мъжете завъртели манивелите и обърнали дулото на оръдието така, че то пак да сочи не към транспортния кораб, а право напред, сетне затъкнали ужасното му черно гърло. Боеприпасите били прибрани под палубата и членовете на екипажа се втурнали към люковете. За разлика от преди сега вършели всичко бързо, без да протакат. Не си бъбрели и си пестели движенията.
	Двигателите на подводницата заработили с уверено боботене и почти в същия миг сирената изсвирила и дала сигнал: „Всички долу!“ Подводницата потеглила напред и след миг се потопила сред огромно бяло петно пяна, сякаш едвам била дочакала мъжете да слязат долу и да затворят люковете. Морската вода обгърнала дългата тясна палуба от единия чак до другия край, оръдието изчезнало под повърхността, бойната вишка се плъзнала надолу, прорязвайки тъмносинята вода, и накрая антената и перископът също изчезнали от поглед, сякаш за да заличат от въздуха всяко доказателство, че са били там. Повърхността се надиплила от вълнички, но скоро и те утихнали, оставяйки само странно спокойното следобедно море.
	Дори след като подводницата се гмурнала под повърхността също толкова внезапно, както се била появила, пътниците продължили да стоят като заковани на палубата и да гледат водната шир. Никой не смеел и да се прокашля. Капитанът си възвърнал самообладанието и дал заповед на щурмана, който я предал в котелното, и накрая след дълъг пристъп от скърцане допотопният двигател запалил като заспало куче, което господарят е ритнал.
	Всички от екипажа на транспортния кораб били затаили дъх и чакали нападение с торпеда. Американците вероятно били променили плана си и били решили, че е по-бързо и лесно да потопят кораба с торпедо, отколкото с обстрел с оръдието, който щял да отнеме много време. Корабът започнал да криволичи на зигзаг, а капитанът и щурманът се заели да оглеждат повърхността на океана с биноклите в търсене на смъртоносната бяла диря на торпедото. Но торпедо нямало. Двайсет минути след като подводницата била изчезнала под вълните, хората най-сетне започнали да се отърсват от смъртоносната заплаха. В началото почти не вярвали, но малко по малко се убедили, че е вярно: били на ръба на смъртта, но се отървали на косъм. Дори капитанът нямал представа защо американците са се отказали толкова внезапно от нападението. Какво ли ги е накарало да си сменят плановете? (Едва след време щяло да се разбере, че броени мигове преди нападението от щабквартирата са се получили нареждания всички бойни действия да бъдат прекратени, освен ако врагът пръв не нападне. Правителството на Япония било пратило на съюзниците телеграма, че е готово да приеме Потсдамската декларация и да капитулира безусловно.) След като се отърсили от непосилното напрежение, доста от пътниците на палубата се разридали, повечето обаче не можели нито да се смеят, нито да плачат. Часове — а в някои случаи — и дни наред те били напълно втрещени, а шиповете на дългия кошмар ги пронизвали безпощадно в белите дробове, сърцето, гръбнака, мозъка, утробата.
	Докато се разигравало всичко това, невръстната Индийско орехче спяла непробудно в ръцете на майка си. Не помръднала цели двайсет часа, сякаш била изпаднала в безсъзнание. Майка й крещяла и я шляпала по бузите. Момиченцето сякаш се било спуснало на дъното на морето. Дишало все по-бавно, пулсът му почти не се усещал. Но когато корабът пристигнал в Сасебо, то най-неочаквано се събудило, сякаш някаква мощна сила го била изтеглила обратно в този свят. Така Индийско орехче не видяла с очите си събитията около осуетеното нападение и изчезването на американската подводница. Научила всичко много по-късно от майка си.
	Най-после, в десет и нещо сутринта на шестнайсети август, ден след несъстоялото се нападение, товарният кораб докретал в пристанището на Сасебо. Над него тегнела зловеща тишина, никой не излязъл да посрещне кораба. Дори в противовъздушната база в началото на залива нямало признаци на живот. Лятното слънце прежуряло жестоко и безмилостно. Целият свят сякаш се бил вцепенил и някои на борда изпитали чувството, че случайно са се озовали в царството на мъртвите. След годините, прекарани в чужбина, били в състояние само да гледат безмълвно земите на своите предци. На петнайсети август по обяд радиото било излъчило изявлението, с което императорът обявявал края на войната. Шест дни преди това съседният град Нагасаки бил изпепелен от една-единствена атомна бомба. Призрачната империя Манджоу-го била изчезнала, за да остане безвъзвратно в историята. И неволно хванат в погрешна част на въртящата се врата, ветеринарният лекар с петното на бузата щял да сподели съдбата на Манджоу-го.


>>	10.
>>	И така, следващата задача
#	(Гледната точка на Мая Казахара: 2)

C>
	„Здравей отново, Господин Птицата с пружината.
	Помисли ли къде съм и какво правя, както те помолих в края на последното си писмо? Досети ли се нещо?
	Добре де, приемам, че не си успял да се досетиш нищо, което, убедена съм, си е точно така.
	Затова дай да приключваме с това. Ще ти кажа още от самото начало.
	Работя в… как ли да се изразя, в нещо като фабрика. Голяма фабрика. Намира се в един провинциален град, по-точно в планината в предградията на един провинциален град на Японско море. Но не се заблуждавай от думата «фабрика». Не е това, което си мислиш: едно от ония мъжкарски места, пълни с големи стържещи машини, последна дума на техниката, с движещи се конвейери и пушек, който нализа от комините. Да, голяма е, но е разположена върху огромно пространство и вътре е тихо и светло. Изобщо не бълва пушек. И през ум не ми е минавало, че някъде по света има такива големи фабрики. Единствената друга фабрика, която съм виждала, е фабриката за карамел, където ни водиха в началното училище, и единственото, което помня, е, че вътре беше много шумно и тясно и хората превиваха гръб с мрачни лица. И така, винаги съм свързвала «фабриката» с картинката, която ще видиш в учебниците, под урока за промишлената революция.
	Тук работят почти само момичета. Наблизо има отделна сграда, лаборатория за развойна дейност, там работят мъже с бели престилки и много вглъбени лица, но като съотношение те са много малко. Останалите сме само момичета под двайсетте, има и по-големи, и може би седемдесет на сто живеем в общежитие. Наистина е страшно неприятно всеки ден да пътуваш до фабриката с автобус или кола, а общежитията се ядват. Сградите са нови, всички стаи са единични, храната е вкусна и те оставят да си избираш, имаш си баня и тоалетна и нощувката и храната не са скъпи. Има плувен басейн с вода, която се затопля, и библиотека, можеш да се включваш в чаени церемонии и в икебана — ако искаш де, а аз не искам, — имат и няколко спортни отбора и много от момичетата, които в началото всеки ден идваха от къщи и вечерта си ходеха, накрая също се пренесоха да живеят в общежитието. В края на седмицата всички се прибират по домовете си, за да обядват със семействата си, да ходят на кино и срещи с гаджетата и така нататък, така че в събота мястото се превръща в пустиня. Малко са такива като мен, които няма къде да отидат и в почивните дни остават тук. Но както вече ти казах, ми е приятно да усещам мястото такова голямо и празно. Мога цял ден да си чета и да слушам високо музика, да се разхождам в планината или както сега, да седя на бюрото и да ти пиша на теб, Господин Птицата с пружината.
	Момичетата, които работят тук, са все местни, тоест дъщери на селяни. Е, сигурно не всички до последната, но повечето са щастливи, здрави, оптимистично настроени, работливи. В този район няма големи предприятия, така че навремето веднага след училище момичетата са отивали да търсят работа в големите градове. Тукашните момчета не са имали за кого да се женят, което само е задълбочавало демографския проблем. После обаче градската управа се усетила какво да направи, предложила на предприемачите големи парцели като този и сега на момичетата не им се налага да си търсят препитанието другаде. Мисля, че идеята е била страхотна. Виж аз откъде чак съм се вдигнала, за да дойда тук. Та сега, като завършат училище (или като мен го напуснат), местните момичета се хващат на работа във фабриката, пестят от заплатата и като им дойде времето, се омъжват, напускат работа, раждат две-три деца, стават дебели като моржове и всички започват да си приличат. Е, има и такива, които и след като се омъжат, остават да работят тук, но повечето напускат.
	Това би трябвало да ти даде някаква представа за мястото. Нали?


	И така, следващият въпрос към теб е: какво се произвежда във фабриката?


	Подсказвам ти: ние с теб навремето вършехме нещо, свързано с такава работа. Помниш ли? Ходихме на Гинза и провеждахме проучване.
	Хайде, Господин Птицата с пружината! Дори ти би трябвало вече да си се досетил.
	Ами да! Работя във фабрика за перуки! Изненадан ли си?
	Вече ти разказах как след половин година се махнах от онова училище в провинцията, което приличаше на нещо средно между скъп хотел и затвор, и се мотах вкъщи като куче със счупен крак. После най-неочаквано се сетих за фабриката за перуки. Спомних си какво ми беше казал веднъж шефът във фирмата по-скоро на шега — как момичетата във фабриката вечно не достигали и само да съм поискала, щели веднага да ме назначат на работа. Дори ми показа брошура и доколкото си спомням, аз си помислих — я, каква страхотна фабрика, нямам нищо против и аз да работя там. Шефът обясни, че момичетата правели перуките на ръка. Перуката си е тънка работа, не е като да щамповаш алуминиеви канчета: оп — едно, оп — две, оп — три. Трябва да прикрепваш кичурчетата много внимателно, едно по едно, ако искаш перуката да стане качествена. Направо да припаднеш, нали? Колко според теб са космите върху човешката глава? Сигурно наброяват стотици хиляди! И за да направиш перука, трябва да ги присадиш на ръка, както се прави с разсада по оризищата. Но никое от момичетата тук не роптае. Не им пречи, защото тук е областта на снеговете и през дългите зими селянките открай време са вършели ръчно някаква пипкава работа, за да изкарат малко пари. Според мен точно заради това фирмата е решила да построи фабриката точно тук.


	Да ти призная, и аз винаги съм обичала такава ръчна работа. Знам, като ме гледаш, едва ли би си го помислил, но всъщност шия много добре. Учителите ми винаги са се възхищавали. Още ли не вярваш? Да, ама е истина! Точно заради това ми хрумна, че сигурно ще ми бъде приятно да прекарам част от живота си във фабрика в планината, от сутрин до вечер да върша нещо с ръцете си и да не мисля за нищо неприятно. Беше ми писнало от даскалото, но и не исках да се размотавам вкъщи и майка ми и баща ми да ме издържат (сигурна съм, че и те не искаха), но нямаше и друго, което да умирах да правя, затова, колкото повече си мислех, толкова повече се убеждавах, че единственото, което ми остава, е да се хвана на работа във фабриката.
	Накарах майка ми и баща ми да ме финансират с някаква първоначална сума, шефът ми даде препоръка (бяха доволни от проучванията, които бях правила за тях), минах успешно интервюто в управлението на фирмата и още следващата седмица си събрах багажа (всъщност си взех само дрехите и касетофона). Качих се сама на влака стрела, прехвърлих се на едно страхотно влакче, което пътува нагоре по планината, и пристигнах в това никакво градче. Имах чувството, че съм стигнала до другия край на света. Но останах като гръмната, когато слязох от влака! Реших, че съм направила ужасна грешка. В крайна сметка обаче изобщо не е така: тук съм вече от половин година, не съм имала никакви неприятности и се чувствам в свои води.
	Не знам защо, но откакто се помня, се интересувам от перуки. По-точно ме «дърпат», както някои момчета си падат по мотоциклетите. Знаеш ли, дотогава не го бях забелязала, но когато започнах да правя ония маркетингови проучвания и имах възможност да видя толкова много плешиви мъже (във фирмата им викаха «мъже с проблемна оредяваща коса»), изведнъж си дадох сметка колко много са плешивите по света! Не че имам някакво отношение към плешивите мъже (или към мъжете с проблемна оредяваща коса). Те нито са ми «симпатични», нито са ми «антипатични». Ето, да вземем например теб, Господин Птицата с пружината. Дори и косата ти да беше по-рядка, отколкото сега (а скоро според мен ще оредее), чувствата ми към теб изобщо нямаше да се променят. Единственото, което изпитвам при вида на мъж с проблемна коса, е онова усещане, за което май вече ти споменах: че животът износва. Ето това вече наистина ме интересува!
	Навремето съм чувала, че на определена възраст (вече съм забравила на колко, дали на деветнайсет или на двайсет години) хората престават да растат и тялото започва да се износва. Ако наистина е така, косата започва да окапва и изтънява именно като част от това «износване» на тялото. В него няма нищо странно. То може би е естествено и нормално. Ако изобщо има някакъв проблем, той е, че някои мъже оплешивяват рано, а други не оплешивяват никога, дори когато остареят. Знам, че ако аз бях плешива, щях да си помисля, че не е честно. Все пак косата си е част от тялото и се вижда от сто километра! Дори аз разбирам как се чувстват, макар че проблемът с изтъняващата коса няма нищо общо с мен.
	В повечето случаи човекът, на когото му окапва косата, няма никаква вина, че оплешивява повече или по-малко от другите. Когато работех за фирмата, шефът ми е казвал, че гените определят до деветдесет на сто дали някой ще оплешивее, или не. Който е наследил от баща си и дядо си гена на плешивостта, рано или късно ще оплешивее, каквото и да прави, за да го избегне. «Където има воля, има и начин» не важи за плешивостта. Когато дойде време генът да вземе думата и да заяви: «Е, хайде, шоуто да започне сега!» (в смисъл, ако генът можеше да вземе думата и да каже: «Хайде, шоуто да започне сега!»), косата няма друг избор, освен да почне да капе. Не е честно, нали? Според мен не е.


	Е, сега вече знаеш, че съм тук, в тази фабрика, далеч от теб, и всеки ден работя усърдно. Знаеш и за силния ми личен интерес към перуката и нейната изработка. Следващия път ще ти разкажа с малко по-големи подробности за живота и работата си тук.
	Това е засега. Чао.“
C$


>>	11.
>>	Дали тази лопата е истинска лопата?
#	(Какво се случи през нощта: 2)

	След като заспа дълбоко, момчето сънува сън. Но знаеше, че е сън, и това донякъде го успокояваше. „Знам, че това е сън, значи нещата, които са се случили преди, не са сън. Наистина, наистина са се случили. Мога да направя разлика между двете.“
	В съня си момчето беше излязло в градината. Още беше посред нощ и то беше само. Взе лопатата и започна да разравя дупката, която високият мъж беше запълнил. Той беше оставил лопатата, беше я подпрял на дънера на дървото. Не беше трудно да изхвърлиш пръстта от току-що запълнената дупка, но момчето се запъхтя само като вдигна тежката лопата. Беше босо и ходилата му премръзнаха от студ. Но въпреки това то продължи задъхано да копае, докато изкопа вързопа, заровен от мъжа.
	Птицата с пружината вече не пишеше. Мъжът, който се беше покатерил на дървото, така и не бе слязъл. Нощта беше толкова тиха, че момчето усети едва ли не как го заболяват ушите. И двамата мъже сякаш се бяха изпарили. „Но това в края на краищата си е сън“, помисли момчето. Не е било сън, че птицата с пружината е пищяла и човекът, който приличаше на баща му, се беше качил на дървото. Тези неща наистина се бяха случили. Значи нямаше връзка между едното и другото. И все пак странно: момчето копаеше насън истинска дупка. Как тогава да различи кое е сън и кое — не? Дали тази лопата беше истинска лопата? Или беше сънувана лопата?
	Колкото повече мислеше малчуганът, толкова по-малко разбираше. Затова престана да мисли и вложи всичките си сили в копаенето на дупката. Накрая лопатата стигна до вързопа.
	Момчето махна много внимателно пръстта наоколо, за да не го повреди. Сетне приклекна и извади от дупката вързопа. По небето нямаше никакви облаци, нищо не препречваше усойната светлина на пълната месечина, която се лееше в градината. В съня момчето, кой знае как, се беше отърсило от страха. У него надделяваше любопитството. Хлапакът разгърна вързопа и намери вътре човешко сърце. Позна формата и цвета по картинката, която беше виждал в енциклопедията. Сърцето още беше влажно и живо и мърдаше като току-що подхвърлено пеленаче. Вярно, не пращаше кръв по отрязаната артерия, но продължаваше да бие силно. Момчето чу в ушите си ясно бумтене, ала това беше собственото му сърце. Заровеното сърце и сърцето на малчугана продължиха да бият напълно съзвучно, сякаш общуваха помежду си.
	Момчето поуспокои дишането си и помисли твърдо: „Няма страшно. Какво толкова, някакво човешко сърце. Точно като в енциклопедията. Всеки има такова. Аз също.“ Без да му треперят ръцете, хлапакът уви отново в плата туптящото сърце, върна го в дупката и го покри отгоре с пръст. Изравни я с голо краче, та да не се вижда, че там е изкопана дупка, и подпря лопатата на дървото, както я беше намерил. Земята през нощта беше като лед. Момчето се прекатери през перваза на прозореца и отново се върна в топлата си уютна стая. Изтръска над кошчето за отпадъци калта, полепнала по ходилата му, за да не изцапа чаршафите, и понечи да се пъхне в леглото. Тогава обаче забеляза, че някой вече лежи там. Някой му спеше в леглото, под неговите завивки, на неговото място.
	Ядосано, момчето отметна завивките. „Ей, я се махай оттам! Това е моето легло!“, идеше му да извика. Ала онемя, защото откри, че всъщност самото то лежи в леглото. Вече спеше и дишаше равномерно. Застина като вцепенено, беше загубило дар слово. „Щом вече спя тук, тогава къде ще спи това мое «Аз»?“ За пръв път се уплаши, обзе го страх, който го прониза с ледената си тръпка чак до костите. На момчето му се искаше да изкрещи. Да изпищи с цяло гърло, за да събуди заспалото си „Аз“ и всички останали в къщата. Но гласът му не искаше и не искаше да излезе от устата. Хлапакът се напъна с всички сили, но пак не успя да издаде и звук. Нищо. Затова хвана рамото на заспалото си „Аз“ и го разтърси. Ала заспалото момче не се събуди.
	Малкият не можеше да стори нищо повече. Смъкна жилетката и я метна на пода. После изтика с все сила заспалото си „Аз“ от средата на леглото и се смести някак на крайчеца. Трябваше да си намери място тук. В противен случай щеше да бъде изтласкан от този свят, неговия свят. Без възглавница, свит в края на леглото, хлапакът все пак усети, че му се спи невероятно. Вече не бе в състояние да мисли. След миг вече спеше непробудно.

	* * *

	Когато на сутринта се събуди, беше сам, в средата на леглото. Както винаги възглавницата беше под главата му. Момчето се надигна бавно и огледа стаята. Не му се стори променена. В нея пак си бяха същото нощно шкафче, същото писалище, същият гардероб, същият лампион. Стрелките на часовника показваха шест и двайсет. Но момчето долавяше, че има нещо странно. Дори и стаята да си изглеждаше същата, това не беше същото място, където предната вечер малчуганът бе легнал да спи. Въздухът, светлината, звуците, миризмите бяха някак различни. Другите може би нямаше да забележат, но момчето беше сигурно. То отметна завивките и се погледна. Вдигна ръце и размърда един по един пръстите си. Движеха се както обикновено. Краката му също. Хлапакът не усещаше болка или сърбеж. Стана от леглото и отиде в тоалетната. Изпишка се, застана при мивката и си погледна лицето в огледалото. Съблече горнището на пижамката, стъпи на един стол и се взря в отражението на малкото си тяло с бяла кожа. Не откри нищо необичайно.
	И все пак нещо беше различно. Момчето имаше чувството, че неговото „Аз“ е преместено в нова обвивка. Знаеше, че още не е свикнал докрай с новото си тяло. Нещо в нея не съответстваше на първоначалното му „Аз“. Внезапно го обзе безпомощност и детето се опита да повика майка си, ала думата не излезе от гърлото му. Гласните му струни не успяха да размърдат въздуха, сякаш думата „майка“ бе изчезнала от света. След малко момчето осъзна, че наистина е изчезнало нещо, но това не беше думата.


>>	12.
>>	Тайнственото изцеление на М.

C>
#	Привкус на окултизъм в света на шоубизнеса
@@	„… Мънтли“, ноември

	За тези окултни лекове, които напоследък са страшно модни в развлекателната индустрия, се предава от уста на уста, в някои случаи обаче са замесени тайни организации.
	Да вземем например М., трийсет и три годишна, преди десет години тя дебютира във второстепенна роля в телевизионен сериал, посрещната е добре, сетне получава и главни роли в телевизионни и широкоекранни филми, преди шест години се омъжва за известен строителен предприемач и в продължение на две години бракът им върви безпроблемно. Бизнесът на съпруга й процъфтява, а тя изиграва няколко много добри роли. После обаче заведението и бутикът, които съпругът е отворил на името на жена си, започват да западат и на името на М. се трупат неплатени сметки. М. изобщо не е искала да се занимава с такива неща, но е принудена от мъжа си, който се стреми да разшири бизнеса си. Според някой той е попаднал на мошеници. Освен това М. никога не се е разбирала със свекървата и свекъра си.
	Много скоро плъзва мълвата, че М. има неприятности с мъжа си, след някое време те заживяват отделно. Преди две години, след като уреждат по извънсъдебен път задълженията си, те се развеждат, М. обаче изпада в депресия и тъй като се налага да се лекува, се оттегля от активна дейност. Според източник от студията, където М. е работела, след развода тя често изпадала в тежки кризи. Съсипала си здравето с антидепресанти и дори се стигнало дотам хората да шушукат, че с кариерата й на актриса е свършено. Нашият източник сподели: „М. вече не можеше да се съсредоточи, тоест беше немислимо да играе, само да бяхте видели как изглеждаше. Не й помогна и че е отговорен човек, който се вживява в задълженията си до такава степен, че това влияе на психиката й. Поне беше спечелила доста пари и известно време можеше да си позволи и да не работи.“
	Сред далечните роднини на М. е съпругата на прочут политик и бивш министър. Тя всъщност има М. като своя дъщеря и я завежда при жена, която прилага на ограничен кръг клиенти от висшата класа някакъв вид духовно лечение. В продължение на една година М. ходи редовно при нея, за да лекува депресията си, никой обаче не знае в какво точно се състои лечението. М. го пазела в пълна тайна. Така или иначе, то очевидно й е помогнало. Не след дълго М. вече не взима антидепресанти, благодарение на което спада подпухването на лицето й, косата й се сгъстява и тя си възстановява красотата. Възстановява се и психически и постепенно се връща към актьорското поприще. От този момент прекратява лечението.
	Този октомври обаче, точно когато споменът за преживяния кошмар започва да избледнява, М. изживява нещо, при което без видима причина симптомите отново се проявяват с пълна сила. И то в най-неподходящия момент: само след няколко дни М. трябва да изиграе важна голяма роля, което в нейното състояние става невъзможно. М. се свързва с жената и я моли да повторят лечението, тя обаче й отговаря, че вече не лекува. „Съжалявам, но не мога да ви помогна. Вече не съм в състояние. Изгубих способностите си. Все пак има човек, при когото мога да ви пратя, трябва обаче да се закълнете, че ще пазите пълна тайна. Ако кажете и една-едничка дума на някого, ще съжалявате. Разбрахте ли?“
	Обяснява й как да отиде на място, където е била представена на човек със синьо петно на лицето. През цялото време, докато е била там, мъжът, който бил на около трийсет години, мълчал, но лечението му било „невероятно ефикасно“. М. отказва да разкрие колко е платила, ние обаче предполагаме, че „хонорарът за сеанса“ е доста голям.
	Ето какво знаем за тайнственото изцеление от „много близка приятелка“ на М., която очевидно заслужава пълно доверие. Актрисата първо отишла „в хотел в центъра на града“ и там се срещнала с младеж, който трябвало да я отведе при лечителя. Поели с „голям черен автомобил“ от специален подземен паркинг за привилегировани персони и отишли на място, където било осъществено лечението. Колкото до самото лечение обаче, така и не успяхме да научим нищо. Както разбрахме, М. казала на приятелката си: „Тези хора имат потресаваща психическа енергия. Ако не спазя обещанието, може да ми се случи нещо ужасно.“
	М. е ходила само веднъж на мястото и оттогава не получава пристъпи. За да се доберем до повече сведения за лечението и тайнствената жена, направихме опит да се свържем директно с М., но тя, както можеше да се очаква, отказа да ни приеме. Според добре осведомен източник „организацията“, общо взето, не се занимавала с хора от развлекателната индустрия и предпочитала да работи с по-потайния свят на политиката и финансите. Дотук връзките ни с артистичните среди не донесоха повече информация…
C$


>>	13.
>>	Мъжът, който чакаше
#	От какво не можем да се отървем
#	Никой човек не е остров

	Когато отварях задната портичка и излизах на улицата, вече беше осем и нещо и всичко тънеше в мрак. Едвам се провирах. Портичката бе висока само около метър и беше добре прикрита в ъгъла на оградата, така че отвън не се виждаше. В нощта изникваше тясната улица, както винаги озарена от студената бяла светлина на градинската лампа в двора на Мая Казахара.
	Затварях портичката и тръгвах крадешком по улицата. През оградите зървах за кратко хора, които вечеряха или гледаха телевизионни сериали в холовете и трапезариите си. От прозорците на кухните и отдушниците лъха миризма на готвено. Едно момче се упражнява да свири някакво бързо парче на електрическа китара, намалило е звука. Зад един прозорец на втория етаж малко момиченце си учи уроците с вглъбен вид на бюрото си. Мъж и жена се карат разгорещено и гласовете им кънтят по уличката. Пищи новородено. Звъни телефон. Действителността се излива на улицата като вода от препълнена купа: във вид на звук, миризма, образ, молба, отклик.
	За да не вдигам шум, обувах вечните си маратонки. Не вървях нито бързо, нито много бавно. Важното бе да не привличам вниманието на хората, да не допускам „действителността“ да усети присъствието ми. Познавах всички кътчета, всички препятствия. Дори в тъмното вървях по улицата, без да се блъскам в нищо. Когато накрая излизах откъм задната страна на къщата ни, спирах, оглеждах се и се прекатервах през ниския зид.
	Къщата беше приклекнала в мрака като тяло на голям звяр. Отключвах вратата на кухнята, запалвах лампата и сменях водата на котарака. Изваждах от шкафа консерва котешка храна и я отварях. Скумрия чуваше звука и се появяваше сякаш отдън земя. Отъркваше няколко пъти глава о крака ми, после се нахвърляше на храната. Докато котаракът ядеше, аз изваждах от хладилника студена бира. Винаги вечерях в „резиденцията“ — Канела ми готвеше — и у нас хапвах най-много салата или малко сирене. Както пиех бирата, вдигах котарака на коленете си да се уверя колко е топъл и мек. Прекарвахме деня разделени и вечерно време двамата се убеждавахме, че сме си у дома.

	* * *

	Тази вечер обаче, докато изхлузвах маратонките и посягах да включа лампата в кухнята, усетих присъствие. Застинах с вдигната в мрака ръка, поех си тихо въздух и нададох ухо. Не чух нищо, ала долових слабата миризма на тютюн. В къщата имаше някой, някой, който чакаше да се прибера, някой, който вероятно преди малко не е издържал и е запалил цигара, дръпнал е само няколко пъти и е отворил прозореца да се проветрява, миризмата обаче се усещаше. Някой непознат. Заключвах къщата, а и около мен няма други пушачи освен Индийско орехче Акасака, която, ако искаше да ме види, едва ли ще ме причаква на тъмно.
	Посегнах инстинктивно в мрака и затърсих опипом бухалката. Но тя вече не беше тук. Сега беше на дъното на кладенеца. Сърцето ми затътна с нереална сила, сякаш бе изскочило от гърдите ми и сега туптеше точно до моето ухо. Опитах се да успокоя дишането си. Вероятно нямах нужда от бухалка. Ако някой беше дошъл, за да ми причиня зло, нямаше да седи кротко вътре. Ръцете ме засърбяха от нетърпение. Много ми липсваше бухалката. Скумрия излезе някъде от мрака и замяука и взе да търка глава о крака ми. Но не проявяваше признаци на глад, както друг път. Долових го по звуците, които издаваше. Напипах ключа и запалих осветлението в кухнята.
	— Извинявайте, но си позволих да нахраня котарака — каза с леко напевен глас човекът, седнал на канапето в хола. — Чакам ви от много време, господин Окада, а котаракът започна да се катери по краката ми и да мяука, ето защо — дано не се сърдите — намерих в шкафа консерва котешка храна и му я дадох. Да ви призная, не разбирам много от котки. — Той не понечи да се изправи. Гледах го как седи там, но не казах нищо. — Сигурен съм, че сте доста стъписан да заварите някого в къщата си и той да ви чака в тъмното. Съжалявам. Наистина. Но ако бях запалил осветлението, вие вероятно нямаше да влезете. Повярвайте, не съм тук, за да ви причинявам зло, не е нужно да ме гледате така. Просто се налага да поговорим.
	Беше нисък, носеше костюм. Понеже седеше, ми беше трудно да преценя колко е на ръст, но надали имаше и метър и петдесет. Беше някъде на четирийсет и пет — петдесет години и приличаше на тантуреста плешива жабка: според класификацията на Мая Казахара определено попадаше в група А. Имаше все пак няколко кичурчета коса, залепнали точно над ушите за скалпа, но от странния им вид и черния блясък голият участък само се открояваше още повече. Големият му нос очевидно беше запушен, на всяко вдишване и издишване той шумно се раздуваше и свиваше като мях. Върху този нос бяха закрепени очила с дебели стъкла и метални рамки. При произнасянето на някои думи горната устна на непознатия се извиваше и разкриваше криви и пожълтели от тютюн зъби. Той безспорно се нареждаше сред най-грозните същества, които някога бях срещал. И то не само физически, у него имаше нещо лепкаво и гнусно, което не можех да изразя с думи, и то вдъхваше същото усещане, както когато допреш случайно с ръка в мрака голямо гадно насекомо. Непознатият приличаше не толкова на човек, колкото на нещо от отдавна забравен кошмар.
	— Нали не възразявате, ако запаля цигара? — попита той. — Опитах да се въздържа, но си е живо мъчение да седиш и да чакаш без цигара. Много лош навик.
	Нямаше какво да кажа, затова само кимнах. Мъжът със странния вид извади от джоба на сакото си цигара без филтър, захапа я и със силен сух звук драсна клечка кибрит. Запали, взе празната консерва от котешка храна, която беше оставил в краката си, и пусна клечката кибрит в нея. Явно беше свикнал да използва какво ли не за пепелник. С неприкрита наслада дръпна дълбоко тютюневия дим, чак леко изсумтя, свил в една обща дебелите си рунтави вежди. При всяко дълбоко дръпване върхът на цигарата припламваше ярко като разгорял се въглен. Отворих вратата към вътрешния двор, за да се проветрява. Навън ръмеше. Не чувах и не виждах дъжда, но го усетих по миризмата.
	Мъжът беше с кафяв костюм, бяла риза и червена връзка, всички с еднаква степен на долнокачественост и износеност. Като цвят костюмът наподобяваше таратайка, боядисана от любител. С омачкания си вид панталонът и сакото изглеждаха като аероснимка на набраздена местност. Бялата риза беше пожълтяла, едно от копчетата отпред беше на път да се откъсне. Освен това ризата очевидно беше един-два размера по-малка от необходимото, затова най-горното копче беше разкопчано, а яката се беше извъртяла на една страна. Вратовръзката на странни шарки като сплескана амеба изглеждаше така, сякаш бе вързана още по времето на „Озмънд фамили“. Който и да го погледнеше, веднага щеше да разбере, че той не обръща никакво внимание на явлението облекло. Носеше, каквото носеше, единствено защото при общуване с други хора няма избор, освен да облече нещо, сякаш беше заклет противник на дрехите изобщо. Като че беше нарочил тоалета си за всекидневно износване, докато се разпадне, както селянин от планините тормози от тъмно до тъмно магарето си, докато го умори.
	След като напълни белите си дробове с никотина, от който се нуждаеше, мъжът въздъхна облекчено и подсмихна. После отвори уста.
	— И така, да не забравя да се представя. Обикновено не съм чак толкова невъзпитан. Казвам се Ушикава. Като „уши“ — „бивол“, и „кава“ — „река“. Лесно е за помнене, нали? Всички ми викат Уши. Странно, колкото повече го чувам, толкова повече се чувствам наистина като бивол. Дори ако видя случайно някъде из нивите бивол, изпитвам нещо като близост с него. Имената са странно нещо, нали, господин Окада? Да вземем например Окада. Красиво, чисто име: „високо поле“. Понякога ми се приисква и аз да имам такова нормално име, но за съжаление човек не си избира името. Ако си дошъл на този свят като Ушикава, си оставаш до гроб Ушикава, даже и да не ти харесва. Още откакто тръгнах на детска градина, ми викат Уши. Няма отърване. Ако името ти е Ушикава, хората непременно започват да те наричат Уши, нали? Смята се, че името характеризира човека, но аз не знам дали не е обратното: дали човек не заприличва все повече на името. И така, вече знаете, че съм Ушикава, ако предпочитате, можете да ме наричате Уши. Нямам нищо против.
	Отидох в кухнята и се върнах с една бира от хладилника. Не предложих на Ушикава. Така де, не го бях канил тук. Не казвах нищо и си пиех бирата, Ушикава също не казваше нищо и си пушеше цигарата. Вместо да седна на фотьойла срещу него, предпочетох да стоя облегнат на стената и да го гледам от горе. Накрая той смачка фаса в празната кутия от котешка храна и вдигна очи към мен.
	— Сигурен съм, че се питате, господин Окада, как съм влязъл. Нали? Убеден сте, че сте заключили вратата. Тя наистина си беше заключена. Аз обаче имам ключ. Истински. Вижте, ето го.
	Мъжът бръкна рязко в джоба на сакото си, извади ключодържател с един ключ и го вдигна, за да го видя. Наистина приличаше на ключа от къщата. Но онова, което привлече вниманието ми, беше ключодържателят. Съвсем същият като на Кумико: семпъл, от зелена кожа и с халка, която се отваряше по особен начин.
	— Истински е — увери ме Ушикава. — Както сам виждате. И ключодържателят е на жена ви. За да няма недоразумения: това ми е дадено от жена ви Кумико. Не съм го откраднал, не съм го взел насила.
	— Къде е Кумико? — попитах с хрипкав глас.
	Ушикава си свали очилата, провери доколко зацапани са стъклата и пак си ги сложи.
	— Знам точно къде е — отговори той. — Всъщност именно аз се грижа за нея.
	— „Грижите се за нея“ ли?
	— Е, не ме разбирайте погрешно. Нямах предвид това. Не се притеснявайте — усмихна се Ушикава, при което лицето му се изкриви и очилата се наклониха под ъгъл. — Много ви моля, не ме гледайте така. Само й помагам, това ми влиза в задълженията — изпълнявам дребни поръчки, върша едно-друго. Аз съм момче за всичко, и толкоз. Знаете, че тя не може да излиза навън.
	— „Не може да излиза навън“ ли? — отново повторих като папагал думите му.
	За миг мъжът се подвоуми и прокара бързо език по устните си.
	— Е, може би не знаете. Не е задължително. Всъщност не съм сигурен дали не може, или не иска да излиза. Убеден съм, че държите да разберете, господин Окада, но много ви моля, не питайте мен. Дори аз не съм съвсем наясно с подробностите. Обаче няма място за притеснение. Жена ви не е държана против волята й. Това все пак не е филм или роман. Не можем да сторим такова нещо.
	Оставих внимателно кутийката с бирата в краката си.
	— Както и да е, кажете ми защо сте тук?
	Ушикава се потупа няколко пъти с отворени длани по коленете и кимна рязко.
	— А, да. Пропуснах да спомена, нали? Представям се надълго и нашироко, а после забравям да обясня защо съм тук! Това е един от най-упоритите ми недостатъци през годините: да дрънкам глупости и да пропускам най-важното. Нищо чудно, че вечно забърквам някаква каша! И така, макар и със закъснение, нека ви съобщя: работя за по-големия брат на жена ви Кумико. Казвам се Ушикава… всъщност вече ви се представих, споменах ви и за Уши и така нататък. Аз съм нещо като личен секретар на доктор Нобору Ватая, но не „личен секретар“, какъвто имат депутатите. Само някои хора, по-извисени хора могат да бъдат истински „лични секретари“. Думата обхваща всякакви видове секретари, но има лични секретари и лични секретари и аз съм възможно най-близо до втория вид. Ако наистина има призраци, които се спотайват някъде, аз съм от гадните, дето се крият в банята или килера. Не че се оплаквам. Ако грозник като мен излезе пред всички, представете си как ще повлияе това на чистия образ на доктор Ватая! Не, хората, които застават пред камерите, трябва да са като извадени от кутийка, да имат интелигентен вид, а не да са някакви плешиви джуджета. „Здравейте бе, хора, аз съм личният секретар на доктор Ватая.“ Голям смях! Нали, господин Окада?
	И този път не казах нищо.
	— И така, аз работя за доктора зад кулисите, така да се каже, върша невидимата, „сенчестата“ работа, която не излиза наяве. Там ми е стихията. Като например тази работа с госпожа Кумико. Само не ме разбирайте погрешно: не мислете, че е някакво унижение да се грижа за нея. Ако сте останали с такова впечатление, сте страшно далеч от истината. Така де, госпожа Кумико е единствената сестричка на доктора. Повярвайте, за мен е върховна чест, че съм допуснат до такава важна задача! А, между другото, не искам да нахалствам, но дали може да ви помоля за една бира? Говорих дълго, ожаднях. Ако не възразявате, ще си взема сам. Знам къде е. Докато чаках, си позволих да надзърна в хладилника.
	Кимнах на Ушикава. Той отиде в кухнята и си взе от хладилника бутилка бира. После седна отново на канапето и отпи с видима наслада от гърлото, при което адамовата му ябълка замърда като животинче над възела на вратовръзката.
	— От мен да го знаете, господин Окада, една студена бира в края на деня е най-доброто, което животът може да ни предложи. По-придирчивите твърдят, че прекалено студената бира си губела вкуса, но аз изобщо не съм съгласен. Първата бира трябва да е толкова студена, че едвам да отпиваш. Втората може да е по-малко охладена, но аз държа първата да е направо ледена. Искам да е толкова студена, че слепоочията ми да затуптят от болка. Това, разбира се, е мое лично предпочитание.
	Все така облегнат, отпих поредната глътка от бирата. Ушикава стисна устни и заоглежда стаята.
	— Трябва да отбележа, господин Окада, че за мъж без съпруга поддържате дома си чист. Възхитен съм. Аз пък съм си безнадежден случай. У нас е страшно разхвърляно, направо бунище, кочина. Не съм мил ваната от година, че и повече. Май пропуснах да ви кажа, че и моята жена ме изостави. Преди пет години. Затова изпитвам към вас, господин Окада, известно състрадание, или, за да избегнем недоразуменията, ще кажа, че по-скоро ви влизам в положението. При мен, разбира се, обстоятелствата бяха други. Беше си съвсем естествено жена ми да ме напусне. Бях най-ужасният съпруг на земята. Не само няма да ви се оплаквам, а направо й се възхищавам, задето ме е търпяла толкова дълго. Биех я. Не съм посягал на друг, биех единствено нея. Сам виждате какъв негодник съм. С душа на бълха. Навън целувах задника на този и онзи, наричаха ме Уши и ме разиграваха като маймуна, а аз им се подмазвах още повече. Затова, щом се приберях, си го изкарвах на жената. Хи-хи-хи, лоша работа, нали? Знаех колко отвратително се държа, а не можех да се спра. Беше като болест. Правех лицето й на пихтия, направо не можех да я позная. И не само й посягах, блъсках я в стената, ритах я, изливах й горещ чай върху главата, мятах по нея какво ли не. Децата се опитваха да ме озаптят и накрая също изяждаха пердаха. Малки деца, на седем-осем годинки. Не само ги изтиквах, млатех ги с каквото ми падне. Държах се като най-голямата отрепка. Мъчех се да спра, а не можех. Не се владеех. След определен момент си казвах, че съм прекалил и трябва да спра, а все не можех и не можех. Виждате ли каква гадина съм бил? И така, преди пет години, когато дъщеря ми беше на пет години, й счупих ръката, прекърших я като суха клонка. След тази случка жена ми вече не издържа и ме напусна заедно с децата. Оттогава не съм ги виждал. Не съм ги и чувал. Но какво да правя? Сам съм си виновен.
	Не му казах нищо. Котаракът дойде при мен и измяука, сякаш за да привлече вниманието ми.
	— Както и да е, извинявайте, не смятах да ви дотягам с всички тези отегчителни подробности. Вероятно се питате дали тази вечер съм дошъл тук по работа. Да. Не съм дошъл да си бъбрим, господин Окада. Докторът, доктор Ватая де, ми нареди да ви посетя. Сега ще ви предам какво точно ми каза, затова, ако обичате, слушайте внимателно. Като начало доктор Ватая няма нищо против да промени мнението си за отношенията ви с госпожа Кумико. С други думи, няма да възрази, ако двамата решите, че желаете да възобновите предишните си отношения. В момента госпожа Кумико няма такива намерения, така че това едва ли ще стане още сега, но ако вие отхвърлите всякаква възможност за развод и заявите настойчиво, че сте готов да чакате колкото трябва, доктор Ватая няма да се възпротиви. Няма, както досега, да настоява за развод и да се противопоставя, ако решите да използвате мен за посредник и предадете нещо на госпожа Кумико. Иначе казано, няма и занапред да си налитате с повод и без повод, един вид, подновяване на дипломатическите отношения. Това е първият въпрос, по който съм дошъл. Как ви звучи, господин Окада?
	Клекнах и погалих котарака по главата, но не отговорих. Ушикава погледа известно време мен и котарака и пак заговори.
	— Е, да, господин Окада, не можете да кажете нищо, докато не сте ме изслушали докрай. Затова продължавам. И така, вторият въпрос, по който съм дошъл. Опасявам се, че тук нещата са малко по-сложни. Свързани са със статия, озаглавена „Къщата на обесениците“ и поместена в едно от седмичните списания. Не знам дали сте я чели, господин Окада, но е твърде интересна. Добре написана. „Прокълната земя в скъпия жилищен квартал Сетагая. През годините там мнозина са намерили преждевременната си смърт. Кой тайнствен мъж е закупил наскоро парцела? Какво се разиграва зад високата ограда? Тайните стават все повече…“ Та господин Ватая прочете статията и се досети, че „къщата на обесениците“ е само на хвърлей от вашата, господин Окада. Загриза го мисълта, че вие може би сте свързан по някакъв начин с нея. Затова проведе малко разследване… всъщност нека уточня, че разследването бе проведено от презрения Ушикада с късите крачета, и — бинго! — както беше предсказал и доктор Ватая, вие, господин Окада, наистина сновете всеки ден по улицата и ходите в къщата, очевидно наистина сте тясно свързан със ставащото в нея. Лично аз бях наистина изумен от това мощно проявление на проницателността на доктор Ватая. Досега е излязла само една статия без продължение, но знае ли човек? Тлеещата жарава винаги може да припламне отново. Статията беше наистина твърде интригуваща. Затова доктор Ватая леко се притесни. Ами ако името на зет му изскочи във връзка с някаква неприятна история? Помислете само какъв скандал може да гръмне! Така де, точно сега доктор Ватая е на върха на славата. Медиите само това чакат. А на всичкото отгоре и отношенията ви с Кумико не са от най-лесните. Всичко това може да се раздуха неимоверно. Всеки си има кирливи ризи, за които не иска да се разчува, нали така? Особено когато става въпрос за личния живот. Все пак докторът е навлязъл в деликатен момент от своята кариера. Трябва да внимава много, докато нещата се поуталожат. Ето защо ви предлага да се споразумеете. Ако вие, господин Окада, скъсате всякакви отношения с „къщата на обесениците“, докторът ще помисли сериозно как да ви събере отново с госпожа Кумико. И готово! Какво ще кажете, господин Окада? Достатъчно ясен ли бях?
	— Вероятно — отвърнах аз.
	— И какво мислите? Как ще отговорите на всичко това?
	Замислих се, както почесвах котарака по гушката. После казах:
	— Едно не разбирам. Защо Нобору Ватая е решил, че имам нещо общо с къщата? Откъде му е хрумнало?
	Лицето на Ушигава отново се разтегна в поредната лъчезарна усмивка, очите му обаче си останаха студени като стъкло. Той извади от джоба си смачкан пакет цигари, драсна клечка кибрит.
	— Трудни въпроси ми задавате, господин Окада. Не забравяйте, че аз съм само презрян посредник. Тъп пощенски гълъб. Разнасям напред-назад писъмца. Мисля, че разбирате. Но все пак мога да ви кажа: докторът не е глупак. Знае как да използва ума си и има нещо като шесто чувство, каквото обикновените хора нямат. Затова нека ви заявя, господин Окада: докторът притежава съвсем реална сила, която упражнява в този свят, сила, която от ден на ден става все по-голяма. Препоръчвам ви да не го пренебрегвате. Може и да си имате причини да не го харесвате — лично аз не ви го оспорвам, не ми влиза в работата, — но нещата са надскочили обикновеното харесване и нехаресване. Разберете го.
	— Щом Нобору Ватая е толкова могъщ, защо просто не нареди на списанието да не помества и занапред такива статии? Така ще бъде много по-лесно.
	Ушикава се усмихна. После дръпна дълбоко от цигарата.
	— Драги ми господин Окада, бива ли да говорите толкова безразсъдно? Ние с вас все пак живеем в Япония, една от най-демократичните държави. Нали така? Това не ви е диктаторски режим, където няма нищо друго освен бананови плантации и футболни игрища. С каквато и власт да разполага политикът в нашата държава, не е толкова просто да спре току-така статия в списание. Прекалено опасно е. Дори и да попритиснеш редакцията, все ще се намери някой недоволен. И тогава нищо чудно да привлечеш още по-голямо внимание. Когато става въпрос за такава скандална история, не си струва да се опитваш да притискаш този или онзи. Така е. И между нас да си остане, но тук може би са замесени опасни играчи, типове, за които вие, господин Окада, не знаете нищо. Ако наистина е така, те като нищо ще завлекат не само доктора. И тогава вече няма спиране. Нека го сравним с посещение при зъболекар. Засега сме на етап, когато новокаинът все още действа. Затова никой не роптае. Но скоро бормашината ще закачи нерв и тогава вече някой ще нададе вой до небесата. Някой наистина ще подскочи. Схващате ли за какво ви говоря? Не че ви заплашвам, но на мен, стария Ушикава, ми се струва, че бавно, без дори да се усетите, ви завличат в опасна територия.
	Най-после той като че ли бе казал, каквото имаше да казва.
	— Намеквате, че трябва да се оттегля, за да не си изпатя ли? — попитах аз.
	Ушикава кимна.
	— То е, господин Окада, като да играеш кеч насред магистрала. Играта е много опасна.
	— Освен това ще причини на Нобору Ватая големи главоболия. Така значи, ако сложа картите на масата, той ще ме свърже с Кумико.
	Онзи отново кимна.
	— Общо взето, да.
	Аз отпих от бирата. После рекох:
	— Нека първо ви кажа следното. Ще си върна Кумико, но ще го направя сам, а не с помощта на Нобору Ватая. Не ми е притрябвала помощта му. И за едно със сигурност сте прав: не харесвам Нобору Ватая. Но както сам подчертахте, тук не става въпрос за харесване и нехаресване. Тук става въпрос за по-важни неща. Не само не го харесвам, не мога да приема дори факта, че съществува такъв човек. И не желая да влизам в сделки с него. Много ви моля, бъдете така любезен да му го предадете. И никога повече не идвайте тук без мое разрешение. Това все пак е моята къща, а не хотелско фоайе или железопътна гара.
	Ушикава присви очи и известно време ме гледа иззад очилата. Очите му не помръднаха нито веднъж. Както и преди, в тях не се четяха никакви чувства. Не че бяха безизразни. Ала сякаш изразяваха нещо предварително подготвено от Ушикава за случая. Той вдигна несъразмерно голямата си длан, сякаш проверяваше дали не вали.
	— Разбирам напълно — рече Ушикава. — Изобщо не съм смятал, че ще бъде лесно, и не съм особено изненадан от отговора ви. Пък и не се изненадвам лесно. Влизам ви в положението и се радвам, че говорим открито, без недомлъвки и увъртане, само с „да“ и „не“. Така е по-лесно за всички. Аз съм си пощенски гълъб, не ми трябват засукани отговори, в които не можеш да различиш черното от бялото. Светът е пълен с такива! Не че се оплаквам, но съм се нагледал на сфинксове, които всеки ден ми сервират главоблъсканици. Тази работа се отразява зле на здравето ми, така да знаете. При такъв живот неизбежно ставаш мнителен, без да се усетиш. Нали разбирате, господин Окада? Ставаш недоверчив, вечно търсиш скрити подбуди, не вярваш на нищо, нищо не приемаш за чиста монета. Ужасно е, господин Окада, наистина. Добре тогава, ще предам на доктора, че сте му отговорили ясно и недвусмислено. Но не очаквайте всичко да свърши дотук. Вие може и да искате да приключи, но нещата не са толкова прости. Вероятно ще се наложи отново да дойда и да се видим. Съжалявам, че ще трябва да го изживеете повторно и да търпите такъв размъкнат грозник като мен, но много ви моля, опитайте се поне да свикнете с моето съществуване. Като човек нямам нищо против вас, господин Окада. Наистина. Но щете не щете, поне засега се превръщам в едно от нещата, за които просто не можете да си затворите очите. Знам, че се изразих странно, но ви моля, помъчете се да ме възприемате по този начин. Едно обаче мога да ви обещая. Няма да влизам отново самоволно в къщата ви. Напълно прав сте: човек не бива да се държи така. Ще падна на колене и ще ви помоля да ме пуснете. Този път нямах избор. Моля ви, опитайте се да го разберете. Невинаги съм чак толкова безразсъден. Видът ми може да оставя друго впечатление, но аз съм най-обикновен човек. Оттук нататък ще постъпвам като всички и ще ви се обаждам предварително. Така всичко ще бъде наред, нали? Ще ви звънна веднъж, после ще затворя и пак ще ви набера. По този начин ще знаете, че съм аз, и ще можете да си казвате: „О, пак ли тоя тъпанар Ушикава!“, а след това ще вдигнете. Но на всяка цена вдигайте. Ако не го направите, нямам да имам друг избор, освен пак да вляза. Лично аз предпочитам да не го правя, но ми се плаща да въртя опашка, ето защо, когато шефът нареди: „Направи го!“, се старая да го изпълня. Сам разбирате.
	Не му отговорих нищо. Той смачка каквото беше останало от цигарата на дъното на консервата от котешка храна, сетне, сякаш внезапно се бе сетил нещо, си погледна часовника.
	— Бре, бре, бре, вижте колко късно е станало! Първо ви нахълтвам в къщата, после ви надувам главата с дрънканиците си и ви пия бирата. Много ви моля, извинете ме. Както вече ви обясних, у дома не ме чака никой, затова, ако си намеря слушател, почвам да се увличам. Тъжна работа, нали? От мен да го знаете, господин Окада, не допускайте да живеете дълго сам. Дето е думата, „никой човек не е остров“. Или беше „дяволът намира работа на бездействащите ръце“? — Ушикава махна от ревера си въображаема прашинка и се изправи бавно. — Няма нужда да ме изпращате — рече той. — Така де, сам съм влязъл, мога и да изляза сам. И ще заключа. Все пак един последен съвет, господин Окада, макар че вие може би няма да пожелаете да се вслушате в него: на тоя свят има неща, които е по-добре да не знаете. Е, да, хората искат да узнаят най-вече тях. Странно. Знам, казах го съвсем общо… Кога ли ще се срещнем отново? Дано дотогава нещата се пооправят. Е, хайде, лека нощ.

	* * *

	Ръмя цяла нощ, призори дъждът поспря, но лепкавото присъствие на странния дребосък и миризмата на цигарите му без филтър продължиха да витаят из къщата заедно с влагата.


>>	14.
>>	Странният знаков език на канела
#	Възхвала на музиката

	— Канела спря да говори точно преди да навърши шест години — обясни ми Индийско орехче. — Беше в годината, когато трябваше да тръгне на училище. Онзи февруари той внезапно млъкна. И колкото и да е странно, чак вечерта забелязахме, че цял ден не е казал и дума. Вярно, не беше от бъбривите, но все пак. Когато накрая проумях какво става, направих всичко възможно, за да го накарам да проговори отново. Приказвах му, разтръсквах го — нищо не помагаше. Беше като дърво. Не знаех дали е онемял от нещо, или сам е решил да мълчи. И досега не знам. Но оттогава не е промълвил — не е издал и звук. Никога не е пищял от болка, и да го гъделичкаш, никога не се е смял на глас.
	Индийско орехче почнала да води сина си по какви ли не специалисти „Уши, нос, гърло“, ала никой не бил в състояние да посочи причината. Единственото, което успели да определят, било, че тя не е физическа. Канела чувал отлично, но не можел да говори. Всички лекари стигали до заключението, че причината е психологическа. Индийско орехче го завела при свой приятел психиатър, който също не успял да открие причината за упоритото му мълчание. Пратил момчето да установят коефициента му на интелигентност, ала и там нямало проблеми. Обратното, оказало се, че коефициентът му е необичайно висок. Психиатърът не открил и емоционални проблеми.
	— Да не е изживял някакъв необичаен шок — попитал той майката. — Опитайте се да си спомните. Дали не е видял нещо ненормално, или у дома да е бил подложен на насилие?
	Индийско орехче обаче не се сещала за нищо. Синът й си бил нормален във всяко отношение: хранел се нормално, разговарял нормално с нея, легнал си навреме, заспал бързо. А на другата сутрин вече се бил потопил в света на мълчанието. В семейството нямало проблеми. Детето било отгледано под зоркото око на Индийско орехче и на майка й, които никога не му били посягали. Лекарят стигнал до извода, че единственото, което могат да направят, е да наблюдават момчето и да се надяват, че ще се оправи. Ако не разберели причината, не можели да го излекуват. Майката трябвало да води детето на лекар веднъж седмично, за да се разбере какво се е случило. Било възможно малчуганът пак да проговори като човек, събудил се от сън. Не им оставало друго, освен да чакат. Вярно, детето не можело да говори, но ако не броим това, си било напълно здраво и нормално…
	И зачакали, но Канела така и не изплувал от дълбокия океан на мълчанието.

	* * *

	В девет сутринта електрическото моторче на портата забръмча тихо и тя се отвори бавно навътре. На алеята се появи мерцедесът на Канела. Антената на телефона в автомобила стърчеше от задния прозорец като току-що пораснало пипало. Гледах през един процеп в щорите. Колата приличаше на огромна риба, която е поела към други морета и не се страхува от нищо. Съвсем новите черни гуми очертаха мълчалива дъга по циментовата площадка и спряха да определеното място. Всяка сутрин очертаваха една и съща дъга и спираха на едно и също място с отклонение най-много пет сантиметра.
	Пиех кафето, което си бях направил преди няколко минути. Вече не валеше, но небето беше покрито със сиви облаци и земята още беше черна, студена и мокра. Птиците се стрелкаха напред-назад с оглушителни писъци и търсеха в пръстта червеи. Вратата откъм волана се отвори и след малко се показа Канела, беше с тъмни очила. Огледа се набързо, свали очилата и ги сложи в горния джоб на сакото. После затвори вратата на автомобила. Тя щракна с тих звук, какъвто вратите на други автомобили не издават. За мен той бележеше началото на поредния ден в „резиденцията“.
	Цяла сутрин бях мислил за посещението на Ушикава предната вечер и се чудех дали да кажа на Канела, че Нобору Ватая го е пратил, за да ме предупреди да не идвам в къщата. Накрая обаче реших да си мълча — поне засега. Това беше въпрос, който трябваше да решим само ние двамата с Нобору Ватая. Не исках да забърквам и други хора.
	Канела беше, естествено, с изискан костюм. Всичките му костюми бяха от най-добро качество и му стояха като излети. Повечето бяха със строга кройка, но на него изглеждаха младежки, сякаш бяха преобразени с вълшебна пръчка така, че да са по последната мода.
	Канела носеше, разбира се, нова вратовръзка, която да отива на костюма. И ризата, и обувките не бяха вчерашните. Майка му Индийско орехче вероятно беше подбрала както винаги всичко. Цялото му облекло беше безупречно, както мерцедесът, който той караше. Всяка сутрин, щом Канела се появеше, аз усещах, че му се възхищавам, дори може би съм развълнуван. Какво ли същество се криеше зад такъв съвършен външен вид?

	* * *

	Канела извади от багажника два пазарски книжни плика, пълни с провизии и други необходими неща, и влезе. В ръцете му дори тези най-обикновени хартиени торби от супермаркета изглеждаха изискано и артистично. Може би той ги носеше по особен начин. Или причината беше по-дълбока. Когато ме видя, цялото му лице грейна. Имаше прекрасна усмивка, сякаш дълго е вървял в непроходима гора и най-сетне е излязъл на слънчева поляна.
	— Добро утро — поздравих го аз.
	„Добро утро“, не ми каза той, а помръдна устни. После взе да вади от пликовете продуктите и да ги реди в хладилника като будно дете, което разпределя в паметта си нови знания. Сложи другите покупки в шкафовете. След това дойде да пие с мен кафе. Седнахме един срещу друг на масата в кухнята. Точно както преди доста време сядахме всяка сутрин с Кумико.

	* * *

	— В крайна сметка Канела не е ходил и ден на училище — продължи разказа си Индийско орехче. — Обикновените училища не приемат неми деца, а аз смятах, че ще е грешка да го пратя в училище за глухонеми. Знаех, че причината — каквато и да беше тя, — не е същата, както при тях. Пък и Канела никога не е проявявал желание да ходи на училище. Очевидно обичаше най-много да си седи у дома, да чете, да слуша класическа музика или да си играе с кучето, което имахме по онова време. Понякога излизаше навън, но без особено желание, защото не му беше приятно да се вижда с връстниците си.
	Индийско орехче усвоила езика на глухонемите и говорела на него с Канела. Когато той се оказвал недостатъчен, си пишели. Един ден обаче тя осъзнала, че със сина й общуват прекрасно и без да прибягват до помощни средства. Майката разбирала какво точно мисли или иска синът й само по един негов жест или промяна в израза на лицето. От този миг нататък престанала да се притеснява, че той не говори. Това по никакъв начин не пречело на духовното общуване между двамата. Липсата на реч понякога създавала у майката усещането за физическо неудобство, но то никога не надскачало рамките на „неудобството“ и в известен смисъл тъкмо това неудобство направило общуването им по-качествено.
	В свободното си време Индийско орехче учела сина си да чете, да пише и да смята. Всъщност нямало на какво толкова да го учи. Той обичал книгите и от тях усвоявал каквото трябва да знае. Майката не толкова му преподавала, колкото го насочвала какво да чете. Канела обичал музиката и искал да свири на пиано, но след като за няколко месеца усвоил с професионален учител основните движения на пръстите, продължил само с учебници и записи и постигнал завидни за възрастта си технически умения. Обичал да изпълнява Бах и Моцарт и с изключение на Барток и Пуленк не изявявал почти никакво желание да свири композитори, творили след романтизма. През първите шест години на обучение интересите му се ограничавали с музиката и четенето, после обаче той се запалил по езиците и започнал с английския и френския. След половин година и двата ги усвоил само колкото да чете по-лесни книги. Нямал намерение, разбира се, да учи говоримо езиците, искал само да може да чете книги. Обичал и да се занимава с разни сложни машинки. Купил си пълен комплект професионални инструменти, с които майсторял транзисторни апарати и усилватели, обичал и да разглобява часовници и после пак да ги сглобява.
	Всички край него — майка му, баща му и баба му (майката на Индийско орехче) — свикнали, че той не говори, и престанали да го възприемат като нещо необичайно или неестествено. След няколко години Индийско орехче спряла да го води и на психиатър. Седмичните консултации не отстранявали „симптомите“, а както лекарите били отбелязали още в самото начало, с изключение на немотата момчето си било съвсем наред. Всъщност бил идеално дете. Индийско орехче не помнела да се е налагало да го принуждава да върши нещо насила или да му се кара за някоя пакост. Канела сам решавал какво трябва да направи и после го вършел безупречно. Бил съвсем различен от другите, обикновените деца, било безсмислено дори да го сравняват с тях. Когато баба му починала, бил на дванайсет години (и плакал беззвучно дни наред), но след това поел готвенето, прането и чистенето, докато майка му била на работа. Индийско орехче искала да вземе домашна помощница, ала синът й не давал и да се издума. Не искал чужд човек да идва и да нарушава реда в дома. Въртял цялата къщна работа, при това с изключителна точност и ред.

	* * *

	Канела ми говореше с ръце. Беше наследил от майка си тънките красиви пръсти. Бяха дълги, но не много. Те се движеха неуморно пред лицето му и ми предаваха всичко като разумни живи същества.
	<В два часа следобед ще дойде една клиентка. За днес това е всичко. Дотогава нямаш работа. За един час ще приключа тук, после ще отида да я взема и ще я докарам. Прогнозата е, че цял ден ще бъде облачно. Можеш да поседиш в кладенеца, докато още е светло, за да не те заболят очите.>
	Както беше казала Индийско орехче, разбирах думите, които синът й предаваше с ръце. Не бях запознат с езика на глухонемите, но ми беше лесно да следя сложните плавни движения на младежа. Схващах значението толкова бързо вероятно заради умението на самия Канела, точно както човек може да се вживее в пиеса, изпълнявана на чужд език. Или може би просто ми се струваше, че следя как пръстите му се движат, а всъщност не ставаше това. Движещите се пръсти може би не бяха нищо повече от декоративна фасада, а аз полусъзнателно да наблюдавах вътрешността на сградата зад фасадата. Всеки път, когато разговаряхме през масата в кухнята, се опитвах да зърна границата между фасадата и онова зад нея, ала все не успявах, сякаш линията, очертала тази граница, постоянно се мести и променя формата си.
	След кратките ни разговори, тоест мисловно общуване, Канела събличаше сакото, слагаше го на закачалка, пъхаше вратовръзката вътре в ризата и се заемаше да чисти или да готви. Докато работеше, слушаше по стереоуредбата за компактдискове музика. Една седмица не пускаше нищо друго освен духовната музика на Росини, следващата — концертите за духови инструменти на Вивалди, при това ги повтаряше толкова често, че ги знаех наизуст.
	Работеше изумително чевръсто, без излишни движения. В началото предлагах да му помогна, той обаче само се усмихваше и клатеше глава. Докато го гледах, се убеждавах, че е по-добре да оставя всичко на него. След това ми стана навик да не му се пречкам. Докато Канела шеташе, четях книга на канапето в „пробната“.
	„Резиденцията“ не беше голяма и беше обзаведена с възможно най-малко мебели. Там всъщност не живееше никой, затова не беше особено мръсно или разхвърляно. Обаче Канела пускаше всеки ден прахосмукачката, бършеше прахта по мебелите и лавиците, миеше рамките на прозорците и абажурите, лъскаше масата. Редеше порцелановите сервизи и тенджерите по размер, слагаше кърпите за съдове и хавлиените кърпи така, че краищата им да не стърчат, внимаваше дръжките на чашите да сочат в една посока и сапунът на мивката в банята да не е накриво, сменяше кърпите, дори и да нямаха вид на използвани. После събираше боклука в найлонов плик, завързваше го отгоре на възел и го изнасяше. Сверяваше часовниците по ръчния си часовник (за който бях готов да се закълна, че избързва или изостава най-много с три секунди). Ако, докато чистеше, видеше, че нещо е разместено дори мъничко, с точни и изискани движения го връщаше на мястото му. Понякога го проверявах, като слагах някой от часовниците един сантиметър по-наляво върху полицата, и на другата сутрин Канела задължително го местеше един сантиметър надясно.
	Но с поведението си не оставяше впечатление за педантизъм. Сякаш правеше само онова, което е естествено и „правилно“. Може би в съзнанието му се беше врязала някаква ярка представа как би трябвало да изглежда светът — или поне малкият свят тук — и за него бе естествено като дишането да го поддържа в този вид. Вероятно смяташе, че просто помага съвсем мъничко, когато нещата се подчиняват на силния вътрешен подтик да се завърнат в първичната си форма.
	След като сготви, Канела сложи храната в хладилника и ми показа какво да обядвам. Аз му благодарих. После застана пред огледалото, оправи вратовръзката си, огледа ризата и облече сакото. Накрая размърда с усмивка устни за довиждане, хвърли последен поглед наоколо и излезе. Качи се в мерцедеса, сложи в касетофона касета с класическа музика, натисна бутона върху дистанционното устройство, за да отвори портата, описа същата дъга, както на идване, и си тръгна. След като автомобилът мина през портата, тя се затвори. Както и преди, гледах през процеп в щорите с чаша кафе в ръка. Птиците вече не бяха толкова шумни, както когато Канела бе дошъл. Видях, че на едно място ниските облаци са разкъсани и отнесени от вятъра, но над тях се виждаше друг, по-плътен облачен слой.

	* * *

	Седнах на масата в кухнята, оставих чашата и огледах помещението, което Канела беше подчинил на прекрасното си чувство за ред. Приличаше на голям триизмерен натюрморт, нарушаван само от часовника, който тиктакаше тихо. Стрелките сочеха десет и двайсет. Погледнах стола, на който бе седял Канела, и се запитах за кой ли път дали не съм сгрешил, като не съм им казал за посещението на Ушикава от предната вечер. Дали това нямаше да накърни доверието, каквото би трябвало да съществува между мен и Канела, между мен и Индийско орехче?
	Все пак предпочитах да изчакам и да видя накъде ще тръгнат нещата. Защо Нобору Ватая беше толкова притеснен от присъствието ми тук? Коя от опашките му бях настъпил? И какви контрамерки щеше да предприеме? Ако намерех отговорите на тези въпроси, вероятно щях да се доближа малко до тайната му. А оттам и до мястото, където беше Кумико.
	Когато стрелките на часовника (същия, който Канела бе плъзнал един сантиметър надясно, където му беше мястото) наближиха единайсет, отидох в двора, за да сляза в кладенеца.

	* * *

	— Когато Канела беше малък, му разказвах за подводницата и зоологическата градина, какво бях видяла през август четирийсет и пета от палубата на транспортния кораб и как японските войници са застреляли животните в зоопарка на баща ми точно когато американската подводница насочваше оръдието към нас, за да потопи кораба ни. Дълго време носех в себе си всичко това и не го споделях с никого. Лутах се мълчаливо из мрачния лабиринт между илюзията и реалността. Но когато Канела се роди, ми хрумна, че мога да разкажа историята само на него. Ето защо още преди да бе започнал да разбира думите, му я разказвах отново и отново почти шепнешком, разказвах му всичко, което помнех, и докато говорех, гледките оживяваха пред мен в ярки цветове, сякаш бях вдигнала капак и ги бях пуснала да излязат. Щом започна да разбира, Канела ме молеше да му разказвам отново и отново. Повтаряла съм му го сто, двеста, петстотин пъти, но всеки път по нов начин. И всеки път той ме молеше да му разкажа по-подробно нещо, което се съдържаше в големия разказ. Искаше да узнае повече за отделните разклонения в голямото дърво. Следвах клона и му разказвах точно тази част от историята, която се разрастваше невероятно. Така двамата с него си създадохме наша система от взаимно свързани митове. Разбирате ли? Разказвахме си историята всеки лен и се палехме все повече. С часове повтаряхме имената на животните в зоологическата градина, обсъждахме колко лъскава е била козината им и каква е била на цвят, каква е била миризмата, носеща се във въздуха, повтаряхме и имената на войниците, описвахме лицата им, говорехме къде са били родени и как са израсли, какви са били пушките им и колко са тежали боеприпасите, какви страхове и каква жажда са ги мъчели, какви са били формите на облаците по небето… Докато разказвах на Канела, виждах съвсем ясно всички цветове и форми и успявах да ги опиша с думи — с точните думи, които ми трябваха, — за да си ги представи и той. И всичко това нямаше край. Все оставаха подробности, които не сме уточнили, и разказът ставаше все по-задълбочен, все по-голям. — Индийско орехче говореше с усмивка за тези отдавна отминали дни. Никога дотогава не бях виждал върху лицето й толкова естествена усмивка. — Но един ден всичко това свърши — каза тя. — Канела престана да ми разказва онази февруарска сутрин, когато спря да говори. — Жената замълча и запали цигара. — Сега знам какво се е случило. Думите му се изгубиха в лабиринта, погълнати от света на разказите. Нещо, изникнало от тези разкази, изтръгна езика му. Няколко години по-късно същото нещо погуби съпруга ми.

	* * *

	В сравнение със сутринта вятърът се засили и запрати по права линия тежките сиви облаци на изток. Облаците наподобяваха смълчани пътешественици, поели към края на света. От време на време вятърът стенеше невнятно в голите клони на дърветата в двора. Стоях до кладенеца и гледах небето. Сигурно и Кумико го гледаше някъде. Това ми хрумна ей тъй, без причина. Просто ми се стори така.
	Слязох по стълбата в кладенеца и дръпнах въжето, за да затворя капака. След като си поех два-три пъти дълбоко въздух, стиснах бухалката и приседнах полека в мрака. В пълния мрак. Да, това бе най-важното. Именно неоскверненият от нищо мрак държеше ключа. Това приличаше малко на кулинарните предавания по телевизията.
	„Всички продукти ли набавихте? Най-важен в тази рецепта е пълният мрак. Уверете се, че сте избрали възможно най-непрогледния мрак.“
	И най-яката бухалка, добавих аз и се подсмихнах в мрака.
	Усещах как белегът върху бузата ми пари леко. Казваше ми, че съм се доближил още малко до същността на нещата. Затворих очи. В ушите ми още кънтяха акордите на музиката, която сутринта, докато разтребваше, Канела беше слушал отново и отново. Беше „Възхвала на музиката“ на Бах, която отекваше в съзнанието ми като шепота на много хора в зала с високи тавани. Накрая обаче се спусна тишина, която започна да се прокрадва в гънките на мозъка ми и да пъпли по тях като насекомо, снасящо яйца. Отворих очи, сетне пак ги затворих. Мракът вътре в мен малко по малко се сля с мрака навън, а аз започнах да излизам от себе си, от обвивката, в която бях вместен.
	Както винаги.


>>	15.
>>	Това може би е краят на пътя
#	(Гледната точка на Мая Казахара: 3)

C>
	„Здравей отново, Господин Птицата с пружината,
	Миналия път стигнах до това как работя заедно с местните момичета във фабриката за перуки в планината. Сега четеш продължението на онова писмо.
	Напоследък все си мисля, че… и аз не знам… вижда ми се някак странно, че хората всеки ден работят от сутрин до вечер. Ти не си ли се чудил? В смисъл единственото, което правя тук, е да върша работата, възложена ми от шефовете, и то така, както ми кажат те. Изобщо не ми се налага да мисля. Все едно, преди да дойда на работа, съм оставила мозъка си на гардероб, и после, преди да се прибера, си го прибирам обратно. По седем часа на ден седя и втъквам кичурчета в основата на перуката, после вечерям в стола, къпя се и, разбира се, трябва като всички останали да спя, всъщност не ми остава никакво свободно време. И понеже във фабриката се уморявам много, през «свободното време», с което разполагам, почти не правя друго, освен да лежа в нещо като мъгла. Не ми остава време да поседна и да помисля. Е, да, в събота и неделя не съм на работа, но тогава трябва да изпера и да изчистя, понякога ходя и до града и преди да съм се усетила, почивните дни са свършили. Навремето реших да си водя дневник, но след една седмица се отказах, защото нямаше какво да пиша в него. Непрекъснато ден след ден правя едно и също.
	И въпреки това — въпреки това — изобщо не се стряскам, че сега съм се превърнала в част от работата, която върша. Не се чувствам ни най-малко отчуждена от живота си. Обратното, понякога ми се струва, че когато насочвам вниманието си към работата, без да мисля, с решимостта на мравката, се приближавам повече до истинското си «Аз». Не знам как да го кажа, но когато не мисля за себе си, се доближавам повече до своята същност. Ето това имам предвид под «някак странно».
	Отдавам се изцяло на работата си. Не искам да се хваля, но дори ме излъчиха за работничка на месеца. Обясних ти вече, може и да нямам такъв вид, но наистина съм добра, когато трябва да правя нещо с ръце. Разделяме се на бригади и в която и бригада да се падна, резултатите й се подобряват. Например, когато си свърша моята работа, помагам на по-мудните момичета. Затова всички ме обичат. Представяш ли си? Да обичат мен! Но както и да е, та исках да ти кажа, Господин Птицата с пружината, че откакто съм дошла в тази фабрика, единственото, което правя, е да работя, работя, работя! Като мравка. Като селски ковач. Дотук ясна ли бях?


	Но помещението, където работя, наистина си е странно. Огромно е като хангар, с голям висок таван и цялото е отворено. Вътре работят сто и петдесет момичета, подредени едно до друго. Гледката е страхотна. Но за кой дявол им е било да строят такава чудовищна фабрика? Все пак не правим подводници. Можеха да ни разделят в отделни стаи. Ала вероятно са решили, че ако сложат толкова много хора да работят заедно на едно място, това ще повиши сплотеността на колектива. Или на шефовете може би им е по-лесно да ни държат така под око. Сигурна съм, че ни прилагат психологията «разделяй и владей». Разделени сме на бригади, цялата бригада сме се наредили около голям плот, както в часовете по биология, когато правехме дисекция на жаби, а в края седи бригадирката — някое от по-големите момичета. Не ни забраняват да си говорим, стига да не спира работата (все пак не можем по цял ден да мълчим и само да работим), но ако приказваш или се смееш много силно, или пък се заплеснеш в разговора, бригадирката цъфва свъсена при теб и казва: «Хайде, Юмико, не с устата, а с ръцете работи. Както гледам, изоставаш.» Затова си шепнем като обирджии посред нощ.
	Във фабриката пускат и музика. Стилът е различен според часа. Ако си почитател на Бари Манилоу или «Еър Съплай», Господин Птицата с пружината, тук може и да ти хареса.
	За да изработя «моя» перука, ми трябват няколко дни. Зависи каква перука правиш, разбира се, но ни карат да измерваме времето за направата на една перука в дни. Първо разделяш основата на квадратчета, после запълваш квадратчетата едно по едно с кичури. Но не е като да работиш на конвейер, както във филмите на Чаплин, където затяга един болт и веднага идва следващият — перуката си е изцяло «моя». Щом я направя, чак ми се иска да сложа подписа си и датата. Ако го сторя, разбира се, шефовете ще побеснеят. Приятно си е обаче да знам, че някой по широкия свят носи на главата си изработена от мен перука. Това ми вдъхва усещането за… знам ли, за съпричастност.
	Но животът е толкова странен. Ако преди три години някой ми беше казал: «Така и така, след три години ще работиш във фабрика в планината, ще правиш заедно с много други момичета от провинцията перуки», щях да му се изсмея в лицето. И през ум не би ми минало подобно нещо. А какво ще правя след още три години — никой не знае отговора на този въпрос. Ти, Господин Птицата с пружината, знаеш ли какво ще правиш след три години? Сигурна съм, че не. Какви ти три години: обзалагам се на всички пари, които съм изкарала тук, че не знаеш какво ще правиш и след един месец!
	Но момичетата около мен знаят прекрасно къде ще бъдат след три години. Или поне си мислят, че знаят. Мислят си, че ще спестят от парите, които са спечелили тук, че след няколко години ще си намерят добро момче и ще бъдат щастливо омъжени.
	Момчетата, за които тези момичета ще се омъжат, са синове главно на селяни или ще наследят от бащите си някое магазинче, или пък работят в малки местни фирми. Както вече ти казах, тук има хроничен недостиг на млади жени, затова момичетата «се харчат» доста бързо. Наистина трябва да не ти върви никак, за да останеш стара мома, всички си намират някого и се омъжват. Това наистина си е нещо. И както вече ти писах в последното писмо, след като се оженят, повечето момичета напускат фабриката. Работата тук не е нищо повече от етап, който запълва няколкото години между гимназията и сватбата — нещо като междинна стая, в която момичетата влизат, остават известно време и си излизат.
	Шефовете във фабриката за перуки не само не възразяват, а обратното, май предпочитат работничките да остават по няколко години и после, след като се задомят, да напуснат. За тях е много по-добре да има постоянно текучество — така не мислят за по-високи заплати, осигуровки, профсъюзи. Грижат се малко повече за по-способните момичета, които стават бригадирки, но другите, обикновените работнички не са за тях нищо повече от стока. Иначе казано, между фирмата и момичетата има негласно споразумение, че щом се омъжат, те ще напуснат. И така, колкото до онова, което ще се случи след три години, за момичетата то се вмества в две възможности: или да си потърсят мъж още докато работят, или да напуснат фабриката, за да се омъжат. Просто и лесно!
	Тук няма такива като мен, които си мислят: не знам какво ще ми се случи след три години. Всички са добри работнички. Никой не работи през пръсти и не роптае. Е, случва се някое от момичетата да недоволства от храната в стола, но нищо повече. Все пак говорим за работа, не може да е забавно през цялото време и има момичета, които от девет до пет работят от немай-къде, без всякакво желание, и им се иска да се направят например на болни, но на повечето според мен им харесва. Вероятно защото знаят, че това е ограничен период, вместен между два свята. По тази причина искат, докато са тук, всичко да е наред. В края на краищата за тях работата тук е нещо преходно.
	За мен обаче не е. Нямам си понятие какво ще правя в бъдеще. За мен фабриката може би е краят на пътя. Разбираш ли? Така погледнато, не ми доставя удоволствие. Просто гледам да приемам нещата. Когато изработвам перука, не мисля за нищо, освен как да я изработя. Ужасно сериозна съм, чак плуввам в пот.
	Не знам как да ти го обясня, но напоследък мисля за момчето, което загина с мотоциклета. Да ти призная, преди рядко се сещах за него. Шокът от катастрофата вероятно е изкривил по странен начин паметта ми, защото единственото, което помнех за момчето, бяха някакви странни неща, например как е миришел на пот, какъв тъпанар е бил и как се е опитвал да ми пъха пръсти тук и там. От време на време обаче ми изникват и не толкова неприятни неща. Особено когато съзнанието ми е празно и просто редя кичурите на перуката. И аз си мисля — ами да, той беше точно такъв. Според мен времето не тече последователно, нали: А, Б, В, Г? Върви си накъдето иска.


	Може ли да бъда съвсем откровена с теб, Господин Птицата с пружината? Ама много откровена? Понякога ме дострашава ужааасно. Будя се посред нощ съвсем сама, на стотици километри от другите, в стаята е тъмно като рог, аз нямам никаква представа какво ще стане с мен в бъдеще и така ме дострашава, че чак ми иде да пищя. Случвало ли ти се е, Господин Птицата с пружината? Когато ми се случи на мен, се опитвам да си припомня, че все пак съм свързана с другите: с други неща и с други хора. Хвърлям всички усилия да си съставя наум списък с имената им. И ти, Господин Птицата с пружината, си, разбира се, в списъка. И уличката, кладенецът, дървото, ей такива неща. И перуките, които съм направила с двете си ръце. И откъслечните спомени за момчето, които съм запазила. И тези дребни неща (макар че ти, Господин Птицата с пружината, не си дребно нещо, но просто така…) ми помагат да се върна малко по малко «тук». Тогава започвам да съжалявам, че не съм позволила на момчето да ме види гола или да ме докосне. Тогава категорично не му давах да ме пипа. Понякога, Господин Птицата с пружината, си мисля, че ми се иска да си остана девствена до края на живота. Наистина. Какво ще кажеш за това?
	Чао, Господин Птицата с пружината. Дано Кумико се върне скоро.“
C$


>>	16.
>>	Несгодите и тегобите на света
#	Вълшебната лампа

	В девет и половина вечерта иззвъня телефонът. Звънна веднъж, после пауза, след това отново иззвъня. Беше сигналът на Ушикава.
	— Добър вечер, господин Окада — рече неговият глас. — Обажда се Ушикава. Във вашия квартал съм и мисля да намина, ако нямате нищо против. Знам, че е късно, но искам да обсъдим нещо на четири очи. Какво ще кажете? Свързано е с госпожа Кумико, затова си помислих, че вероятно ще проявите интерес.
	Докато слушах Ушикава, си представих лицето му. Хили се самодоволно с извита нагоре устна и оголени мръсни зъби, сякаш ми казва: знам, че няма как да ми откажеш, и за съжаление беше прав.

	* * *

	Точно след десет минути беше при мен. Беше със същите дрехи, както и преди три дни. Може и да грешах, но носеше същия вид костюм, риза и вратовръзка, мръсни, намачкани и торбести. Позорното му облекло изглеждаше така, сякаш е било принудено да поеме върху себе си несправедливо голям дял от несгодите и тегобите на света. Ако бе възможно в следващия живот да се преродя като дрехите на Ушикава, щях да откажа, дори и да ми обещаеха нечувана слава.
	След като поиска разрешение, той си взе една бира от хладилника: първо провери дали е достатъчно изстудена, после изля съдържанието в чаша, която намери наблизо. Седнахме на масата в кухнята.
	— И така — подхвана Ушикава. — За да пестим време, ще пропусна общите приказки и веднага ще премина на въпроса. Нали искате, господин Окада, да поговорите с госпожа Кумико? Направо с нея. Само двамата. Струва ми се, че бихте искали точно това. За вас е важно. Прав ли съм?
	Помислих малко. По-точно мълчах, все едно мисля.
	— Разбира се, че искам, ако е възможно.
	— Не е невъзможно — рече тихо Ушикава и кимна.
	— Но сигурно има условия?…
	— Няма условия. — Той отпи от бирата. — Тази вечер обаче имам ново предложение към вас. Много ви моля, изслушайте ме внимателно и помислете добре. То няма нищо общо с това дали ще разговаряте с госпожа Кумико.
	Продължих да го гледам, без да казвам нито дума.
	— И така, господин Окада, — наели сте от една фирма парцела на къщата, нали? Имам предвид „къщата на обесениците“. Всеки месец плащате доста висок наем. И то не какъв да е, а с условието след няколко години да купите имота. Така ли е? Уговорката ви, разбира се, не е оформена като договор и името ви не се появява никъде — и точно това е голямата далавера. Всъщност обаче сте собственик на имота и наемът, който плащате, е нещо като предварителна вноска. Сумата, която трябва да изплатите включително за къщата, възлиза… чакайте да си спомня… а, да, на около осемдесет милиона йени, нали? С това темпо най-много до две години ще бъдете пълноправен собственик на земята и на сградата. Наистина възхитително! Не си губите времето. Моите поздравления. — Ушикава ме погледна, очаквайки да потвърдя всичко, което е казал, аз обаче продължих да мълча. — Само, моля ви, не питайте откъде знам тези подробности. Ако човек се поразрови, винаги ще намери каквото търси, стига да знае къде да рови, разбира се. А аз имам доста ясна представа кой стои зад тази подставена фирма. Виж, това докато разбера, трябваше доста да се потрудя! Да пропълзя през истински лабиринт. Все едно издирваш крадена кола, която е пребоядисана, със сменени гуми и пренабити номера. Покрили са всички следи. Истински професионалисти! Но вече, общо взето, имам представа какво става — вероятно по-добра, отколкото самият вие, господин Окада. Готов съм да се обзаложа, че дори не знаете на кого плащате, нали?
	— Точно така. Парите нямат прикачени на тях имена.
	Ушикава се засмя.
	— Напълно прав сте, господин Окада. Парите наистина нямат прикачени на тях имена. Много добре казано! Трябва да си го запиша. Но в крайна сметка, господин Окада, нещата невинаги стават така, както ни се иска. Да вземем например онези приятелчета от данъчното. Те не са от най-умните. Знаят как да скубят пари само от места, към които са прикачени имена. Затова правят всичко възможно да прикачат имена там, където те липсват. И не само имена, а и цифри. Откъм емоции са същински роботи. Но нашето капиталистическо общество се гради именно на това… Така стигаме до извода, че към парите, за които говорим в момента, все пак има прикачено име, и то прекрасно име.
	Наблюдавах Ушикава, докато той приказваше. Поради ъгъла, под който падаше, светлината сякаш оставяше по голата му глава странни вдлъбнатинки.
	— Не се притеснявайте — засмя се той още веднъж. — Данъчен служител няма да стигне дотук. За да стигне, ще се наложи да пропълзи през доста сложен лабиринт и цял ще стане на цицини. Фрас! А за него това е просто служба и той не иска да се наранява. Ако може да прибере парите, предпочита да го направи по лесния, а не по трудния начин: колкото по-лесен, толкова по-добре. За него е важен резултатът, а не откъде идва. Особено пък ако шефът му подметне да не се престарава, а да търси по-лесните пътища. Всеки нормален човек ще го предпочете. Лично аз успях да открия каквото търсех, защото си ме бива. Не че се хваля. Дори и да не личи от вида ми, наистина си ме бива. Знам как да не се наранявам. Знам как да се промъквам дори в непрогледния мрак. Но да ви призная, господин Окада (а съм наясно, че вие сте човек, пред когото мога да бъда напълно откровен), дори аз не знам какво правите на онова място. Знам все пак, че хората, които идват при вас там, се изръсват с доста тлъсти суми. Следователно правите нещо изключително важно за тях, щом са толкова щедри. Това поне е ясно като бял ден. Обаче умът ми не побира какво толкова вършите и защо сте се вкопчили точно в този парцел. Ето ги двата най-важни въпроса и именно те тънат в потайност. И това ме безпокои.
	— Което ще рече, че безпокои и Нобору Ватая — подметнах аз.
	Вместо да отговори, Ушикава подръпна кичурче сплъстена коса над ухото си.
	— Нека си остане между нас, господин Окада, но трябва да призная, че наистина ви се възхищавам. Не ви лаская. Колкото и странно да звучи, сте си най-обикновен човек. Или ако трябва да съм още по-прям, не се откроявате с нищо. Съжалявам. Само не ме разбирайте погрешно. Но си е така, ако погледнем как се вписвате в обществото. Ала наистина съм възхитен сега, когато седим лице в лице и разговаряме — справяте се прекрасно. Вижте само как стреснахте не друг, а човек като доктор Ватая! Затова и аз съм само пощенски гълъб. Съвсем обикновен човек не би успял да го направи. Точно това харесвам у вас. Не си кривя душата. Може и да съм боклук, но не лъжа за такива неща. И не съм съвсем обективен спрямо вас. Вие може и да не се откроявате с нищо, ако погледнем как се вписвате в обществото, но аз съм сто пъти по-зле от вас. Неук тарикат от изметта. Баща ми плетеше рогозки във Фунабаши, беше алкохолик, голям негодник. Мечтаех да умре и да ме остави на мира, ето какво ужасно дете бях, и накрая за добро или за лошо мечтата ми се сбъдна. После живях в бедност, жестока бедност като по книгите. Нямам нито един хубав спомен от детството, не мога да кажа нищо добро нито за баща си, нито за майка си. Нищо чудно, че станах такъв непрокопсаник! Успях криво-ляво да завърша гимназия, после обаче минах университета на улицата. Живеех благодарение на едната си съобразителност, колкото и малка да е тя. Точно заради това недолюбвам хората от каймака на обществото и управляващите. Направо си ги мразя в червата. Влезли са в обществото през парадния му вход, жените им хубавици, всичко им е прекрасно на самодоволните му наглеци. Харесвам хора като вас, господин Окада, които сами са постигнали всичко. — Ушикава драсна клечка кибрит и запали поредната цигара. — Но това няма да продължава вечно. Рано или късно ще изгорите. Всеки изгаря. Хората са устроени така. От гледна точка на еволюцията човекът едва вчера се е научил да ходи на два крака и да се напъва да мисли сложно. Така че спокойно, и вие ще изгорите. Особено пък в света, в който се опитвате да се оправяте: всички изгарят. Има прекалено много капани, прекалено много начини да загазиш. Това е свят, пълен с капани. Работя в него още от времето на чичото на доктор Ватая и сега докторът го наследи изцяло. Навремето си вадех хляба с доста опасни неща. Ако бях продължил, сега да търкам наровете или вече да съм мъртъв. Наистина. Чичото на доктора ме повика при себе си точно навреме. И така, малките ми очички са се нагледали на какво ли не. Всички на този свят изгарят: няма значение дали си професионалист, или аматьор, дали си преуспял, или си се провалил — всички изгарят, всички страдат. Затова не е зле човек да се подсигури поне малко. Дори аз, дето съм най-отдолу на купчината, го правя. Така ще оцелееш, ако случайно изгориш. А ако си съвсем сам и си с никого, пропадаш и с теб е свършено. Край. Може би не бива да ви го казвам, господин Окада, но вие всеки момент ще пропаднете. Това е сигурно. В моята книга две-три страници напред пише с големи черни букви: „ТОРУ ОКАДА ЩЕ ПРОПАДНЕ ВСЕКИ МОМЕНТ.“ Вярно си е. Не се опитвам да ви плаша. И съм много по-точен в този свят, отколкото синоптиците в техните прогнози за времето по телевизията. И така, единственото, което искам да ви кажа, е: има момент, когато човек трябва да се оттегли. — Ушикава затвори уста и ме погледна. Сетне продължи: — Затова, господин Окада, дайте да спрем взаимното си недоверие и да подходим делово… Ето че стигнах до края на това твърде дълго встъпление и вече мога да ви отправя предложението, заради което съм дошъл. — Той сложи ръцете си върху масата, облиза устни. — Можем да приемем, че току-що съм ви казал да се отдръпнете от онзи имот и да загърбите сделката. Не изключвам обаче, че дори и да искате, не можете да го направите поне докато не изплатите заема. — Ушикава млъкна внезапно и ме погледна изпитателно. — Ако имате затруднения с парите, ние ще ви услужим. Ако ви трябват осемдесет милиона, ще ви ги донеса на красиви пачки. Това прави осем хиляди банкноти от по десет хиляди йени.
	Ще се разплатите и каквото остане, ще си го приберете в джоба. И после ще си живеете живота. Какво ще кажете, а?
	— Така земята и сградата ще станат собственост на Нобору Ватая? Това ли искате?
	— Предполагам, че да. Вероятно ще се появят цял куп досадни подробности, които ще се наложи да уточняваме…
	Помислих върху предложението му.
	— Знаете ли, господин Ушикава, нещо не схващам. Не разбирам защо Нобору Ватая иска да ме разкара от онзи имот. Какво смята да прави с него, след като го купи?
	Ушикава потърка бавно брадичката си с ръка.
	— Съжалявам, господин Окада, но нямам представа. Както ви споменах още в началото, аз не съм нищо повече от тъп пощенски гълъб. Господарят ми нарежда какво да правя и аз го правя. А повечето задачи, които ми възлага, са неприятни. Навремето, когато четях приказката за Аладин, винаги бях на страната на духа, защото все го юркаха, но не съм и мечтал да стана някой ден като него. Тъжна приказка, нали. Ала в крайна сметка всичко, което ви казах, не е нищо повече от съобщение, което са ме пратили да ви предам. То идва от господин Ватая. Вие ще си решите сам. Е, какво ще кажете? Какъв отговор да занеса?
	Аз продължих да мълча.
	— Да, разбира се, трябва ви време да помислите. В това няма нищо лошо. Ще ви го предоставим. Не искам от вас да решавате още сега, на мига. Хубаво щеше да бъде, ако можех да добавя, че разполагате с колкото време пожелаете, но се опасявам, че не можем да бъдем чак толкова отзивчиви. Нека ви кажа едно, господин Окада. Ще ви дам личното си мнение. Такова прекрасно щедро предложение не се прави всеки ден. После може и да го търсите, а да го няма. Да е изчезнало като па`рата на запотено стъкло. Затова ви моля да помислите сериозно, но без да протакате. В смисъл че предложението не е никак лошо. Схващате ли? — Ушикава въздъхна и си погледна часовника. — Бре, бре, бре, трябва да тръгвам. Май и този път злоупотребих с гостоприемството ви. Пак се почерпих с бира. И пак се разприказвах, та изобщо не ви дадох думата. Съжалявам. Не че се оправдавам, но и аз не знам, тук се чувствам като у дома си. Къщата ви, господин Окада, е много уютна. Сигурно заради това. — Ушикава стана и занесе чашата, бутилката от бирата и пепелника в кухненската мивка. — Тия дни ще ви потърся, господин Окада. Обещавам да уредя да поговорите с госпожа Кумико. И то скоро.

	* * *

	След като Ушикава си тръгна, отворих прозорците, за да проветря цигарения дим. После изпих чаша вода. Седнах на канапето и гушнах върху коленете си котарака Скумрия. Представих си как само след една крачка навън Ушикава е махнал маската и е полетял обратно към Нобору Ватая. Беше глупаво да си го представям.


>>	17.
>>	Пробната
#	Наследникът

	Индийско орехче не знаеше нищо за жените, които идваха при нея. Никоя от тях не разказваше за себе си и Индийско орехче не питаше нищо. Имената, с които си записваха час, очевидно бяха измислени. Но тези жени излъчваха по-особена миризма, каквато създава властта, подплатена с пари. Жените не се перчеха с това, ала от начина, по който се обличаха, Индийско орехче разбираше, че всички идват от привилегированите среди.
	За да уважи прекалено силното желание на клиентките си всичко да остане в тайна, Индийско орехче нае помещения в административна сграда в Акасака, сграда, която по никакъв начин не биеше на очи, на място, което също не биеше на очи. След като обмисли всичко внимателно, реши да ги превърне в модна къща. Всъщност беше модна дизайнерка и никой нямаше да се усъмни, ако при нея често идваха най-различни жени. Клиентките й бяха на възраст от трийсет до шейсет години и можеше да се очаква, че носят скъпи, шити по поръчка дрехи. Индийско орехче подреди кройки и модни журнали, купи необходимото оборудване, шивашка маса и манекени и дори уши няколко тоалета, за да изглежда мястото наистина като модно ателие. Направи по-малката от двете стаи „пробна“. Клиентките влизаха в „пробната“ и Индийско орехче им „взимаше мерките“.
	Списъкът на клиентките се правеше от жената на собственик на голям универсален магазин. Сред многото си приятелки тя бе подбрала внимателно кандидатките, на които можеше да се има доверие, защото бе убедена, че ако не иска да гръмне скандал, трябва да превърне това в нещо като клуб с привилегировано членство. Не го ли направеше, рано или късно щеше да се разчуе за какво става въпрос. Жените, избрани за членки, бяха предупредени никога да не разкриват пред външни хора подробности за „пробите“, на които ходят. Тези жени не само бяха много дискретни, но и знаеха, че ако не спазят обещанието, ще бъдат изключени веднъж завинаги от клуба.
	Клиентката се обаждаше по телефона, за да си запише час за „проба“, после се появяваше в уреченото време, спокойна, че няма да срещне друга клиентка и тайната й ще бъде запазена напълно. Хонорарът се плащаше веднага и в брой, а размерът му бе определян от жената на собственика на универсалния магазин и бе значително по-голям, отколкото Индийско орехче беше очаквала, но това не се превърна нито веднъж в пречка за която и да било от тях. Всяка жена без изключение, на която Индийско орехче бе взимала поне веднъж „мерките“, задължително се обаждаше отново.
	— Не се притеснявай за парите, нека това не те обременява — беше й обяснила жената на собственика на универсалния магазин. — Колкото повече плащат, толкова по-сигурни се чувстват.
	Индийско орехче ходеше в „офиса“ три пъти седмично и правеше по една „проба“ на ден. Това беше пределът на възможностите й.
	Когато навърши шестнайсет години, Канела започна да помага на майка си. На Индийско орехче вече й беше трудно да се справя с всичко сама, а не искаше да назначава чужд човек. След дълги колебания го помоли да й помага и той се съгласи веднага, без дори да пита какво точно работи майка му. Всяка сутрин в десет ходеше с такси (не понасяше присъствието на други хора в автобусите и влаковете на метрото) в офиса, чистеше, бършеше прах, подреждаше, слагаше във вазите току-що набрани цветя, правеше кафе, пазаруваше, когато имаше нужда от нещо, пускаше по касетофона тиха класическа музика и водеше счетоводството.
	Скоро стана незаменим в офиса. Независимо дали беше ден за клиентки, той обличаше костюм, слагаше вратовръзка и заемаше мястото си зад писалището в чакалнята. Никоя от жените не недоволстваше, че Канела не говори. Това не им създаваше неудобства, обратното, те предпочитаха мълчанието му. Тъкмо Канела им записваше часовете. Те посочваха по телефона в кой ден и час им е удобно, а в отговор той почукваше по плота на бюрото веднъж за „не“ и два пъти за „да“. На жените им харесваше, че не се налагат дълги обяснения. Младежът беше с такива прекрасни черти, че спокойно можеше да съперничи на скулптурите в музеите, и за разлика от мнозина други красиви младежи не разваляше впечатлението, когато си отвореше устата. На влизане или излизане жените му говореха, а той отвръщаше с усмивка и кимване. От тези „разговори“ клиентките се отпускаха и се отърсваха от напрежението, което бяха донесли със себе си от външния свят, и от притеснението след „пробата“. А и за Канела, който като цяло не обичаше да общува с непознати, не бе болезнено да посреща и да изпраща жените.
	На осемнайсет години взе шофьорска книжка. Индийско орехче намери инструктор по кормуване добряк, който се съгласи да му дава частни уроци, но момчето вече бе прехвърлило всички възможни наръчници и бе попило подробностите. Единственото, от което се нуждаеше, беше практиката, която не можеш да усвоиш от учебниците и която той овладя само за няколко дни зад волана. След като взе книжка, се запретна да преглежда каталозите за автомобили втора употреба и с парите, които беше спечелил от работата при майка си (и които не харчеше за всекидневни нужди), плати първата вноска за порше карера. Лъсна до блясък двигателя, изписа по пощата нови части, сложи нови гуми и като цяло приведе автомобила в състояние, годно за ралита. Но единственото, за което го използваше, бе да изминава късия, задръстен с превозни средства път от дома си в Хироо до офиса с Акасака — рядко вдигаше повече от шейсет и пет километра в час. С това превърна своето порше 911 в наистина много рядък екземпляр.

	* * *

	Индийско орехче приемаше клиентки в продължение на близо седем години, през които загуби три от тях: първата загина в автомобилна катастрофа, втората беше „изключена завинаги“ заради дребно нарушение, а третата замина „надалеч“ заедно с мъжа си, пратен на работа в чужбина. На тяхно място дойдоха четири нови клиентки, и четирите също тъй обаятелни жени на средна възраст, които се обличаха скъпо и се представяха с измислени имена. През седемте години самата работа не се промени. Индийско орехче продължи да „взима мерки“ на клиентките, а Канела продължи да чисти офиса, да води счетоводството и да кара поршето. Нямаше напредък, нито връщане назад, само всички, които участваха, остаряваха малко по малко. Индийско орехче наближаваше петдесетте, Канела навърши двайсет. На него тази работа явно му беше приятна, докато Индийско орехче изпитваше все по-непреодолимото усещане за безпомощност. През годините бе „взимала мярка“ на „нещото“, което клиентките й носеха вътре в себе си. Така и не разбираше как им влияе, но продължаваше да прави всичко възможно. Междувременно „нещото“ не се поддаваше на лечение. Индийско орехче не успяваше да го накара да се махне — единственото, което можеше да стори с лечителските си способности, бе да го обезвреди за известно време. До няколко дни обаче (обикновено от три до десет максимум) „нещото“ отново живваше и ту настъпваше, ту отстъпваше, но със сигурност с времето се разрастваше като раковите клетки. Индийско орехче усещаше как то набъбва в ръцете й. Казваше й: губиш си времето, каквото и да правиш, накрая аз ще надделея. И беше право. Индийско орехче не се и надяваше на победа. Единственото, което беше по силите й, бе да забави растежа, да даде на клиентките си няколко дни покой.
	Често се питаше: „Нима «това нещо» е само в тези жени? Нима всички жени по света не го носят в себе си? И защо жените, които идват тук, са все на средна възраст? Дали и аз не нося в себе си такова «нещо»?“
	Всъщност обаче не искаше да знае отговорите на тези въпроси. Беше сигурна само в едно: обстоятелствата са се стекли така, че тя е затворена в тази „пробна“. Хората имаха нужда от нея и тя не можеше да ги изостави току-така. Понякога усещането за безпомощност беше силно и ужасно и тя се чувстваше като празна черупка. Изчерпваше се, изчезваше в тъмното нищо. В такива мигове си изплакваше душата пред своя ням син — Канела само кимаше, докато слушаше съсредоточено думите на майка си. Не отговаряше никога, но докато му говореше, Индийско орехче успяваше да добие странно спокойствие. Усещаше, че не е съвсем сама и не е съвсем безсилна. Мислеше си: колко странно, аз лекувам другите, а Канела лекува мен. А кой лекува него? Дали той е като черна дупка, която поглъща цялата болка и самота? Само веднъж — един-единствен път — тя се опита да разбере, като сложи длан върху челото му, както я слагаше по време на „пробите“ и върху челото на клиентките. Но не усети нищо.
	Постепенно осъзна, че иска да се откаже от всичко това. „Не са ми останали много сили. Ако продължавам така, съвсем ще изгоря. Ще се изчерпам.“ Но хората продължаваха да се нуждаят остро от нейните „проби“. Сърце не й даваше да зареже клиентките си само защото така й е най-удобно.
	Същото лято Индийско орехче си намери заместник. Разбра го още в мига, когато видя белега върху бузата на младежа, който седеше пред една сграда в Шинджуку.


>>	18.
>>	Дъщерята на тъпата дървесна жаба
#	(Гледната точка на Мая Казахара: 4)

C>
	„Здравей отново, Господин Птицата с пружината,
	Сега е два и половина след полунощ. Всичките ми съседки спят непробудно, тази нощ обаче аз не можах да заспя, затова станах да ти пиша писмо. Да ти призная, безсънните нощи за мен са нещо необичайно, все едно сумист с таке. Обикновено заспивам веднага щом легна и се събуждам точно когато трябва. Имам будилник, но почти не го използвам. Ала макар и рядко, понякога ми се случва: будя се посред нощ и после не мога да заспя.
	Смятам да седя на бюрото и да ти пиша това писмо, докато не ми се доспи, затова не знам какво ще бъде, късо или дълго. Всъщност, когато ти пиша, никога не знам какво ще се получи, докато не стигна до края.
	Както и да е. От начина, по който повечето хора живеят (предполагам, че все пак има и изключения), стигам до извода, че според тях светът или животът (или както искаш го наречи) е място, където всичко е (или би трябвало да бъде) логично и последователно. Често си мисля за това, докато разговарям със съседките си тук. Така например, когато се случи нещо, било то важно събитие, което засяга цялото общество, или нещо дребно и лично, хората казват: «Ами да, това се случи, понеже еди-какво си и така нататък», и другите най-често се съгласяват и възкликват: «Точно така», аз обаче не разбирам. «А е такова и такова, ето защо се случи Б.» Според мен това не обяснява нищо. Все едно да изсипеш в йенско оризов пудинг на прах, да го сложиш в микровълновата печка и да натиснеш копчето, а когато печката иззвъни, да вдигнеш капака и да намериш оризов пудинг. Мисълта ми е какво се случва от мига, когато натискаш копчето, до мига, когато печката иззвъни? Не можеш да разбереш какво точно става под капака. Ами ако в мрака, докато никой не гледа, оризовият пудинг първо се превръща в макарони на фурна и чак след това става на оризов пудинг? Смятаме, че си е съвсем естествено да получим оризов пудинг, след като сме сложили в микровълновата печка оризов пудинг на прах и тя е иззвъняла, но лично според мен това е само предположение. На мен например ще ми олекне, ако някой път сложа в микровълновата печка оризов пудинг на прах и след като вдигна капака, намеря макарони на фурна. Сигурно ще бъда изненадана, но знам ли, струва ми се и че някак си ще ми олекне. Или най-малкото няма да бъда чак толкова разочарована, защото това по някакъв начин ще ми се стори много по-истинско.
	Защо «по-истинско» ли? Ще ми бъде трудно, страшно трудно да ти го обясня логично с думи, ала ако вземеш например моя живот и се замислиш за него, ще се убедиш, че в него има какво ли не, но не и «последователност». Първо, наистина си е пълна загадка как дъщеря като мен се е родила в семейство на двама души, които са скучни като дървесни жаби. Знам, малко странно е да го казвам, но аз съм много по-зряла, отколкото те двамата, взети заедно. Не че се хваля или нещо такова: това си е факт. Не твърдя, че съм по-добра от тях, просто като човек съм по-зряла. Ако ги познаваше, Господин Птицата с пружината, щеше да си наясно за какво говоря. Тези хора са убедени, че светът е последователен и може да се обясни като план на нова къща в скъп жилищен квартал, така че, ако следваш логиката и последователността, накрая всичко ще бъде наред. Затова се ядосват, натъжават и разстройват, че не съм такава.
	Защо съм се родила на този свят като дете на такива ужасни тъпанари? И защо не съм станала и аз тъпа като дървесна жаба, при положение че съм възпитана от тях? Откакто се помня, все се питам това. И не мога да го обясня. Струва ми се, че би трябвало да има основателна причина, а не мога да я открия. Има и хиляди други неща, за които не съществува логично обяснение. Така например «Защо всички ме мразят?» Не съм направила нищо лошо. Просто си живеех по обичайния начин. Но после, един прекрасен ден, забелязах, че никой не ме обича. Не разбирам защо.
	Така едно несвързано нещо доведе до друго несвързано нещо и се случи какво ли не. Например запознах се с онова момче с мотоциклета и направихме оная тъпа катастрофа. Поне както го помня аз, както тези неща са подредени в главата ми, няма «това се случи тъй и тъй и по тази причина онова се случи еди-как си». Всеки път, когато звънецът иззвъни и аз вдигна капака, намирам нещо, което не съм виждала никога дотогава.
	Нямам си понятие какво става с мен и още преди да съм се усетила, вече не ходя на училище и се мотая из къщата, и точно тогава срещам теб, Господин Птицата с пружината. Не, преди това правя проучвания, възложени ми от фирма за перуки. Защо точно фирма за перуки? Ето ти поредната загадка. Не помня. Може би при катастрофата съм си ударила главата и мозъкът ми се е разместил. Или от психологическия шок съм започнала да покривам различни спомени точно както катерицата крие лешници и после забравя къде ги е заровила. (Виждал ли си, Господин Птицата с пружината, как го прави? Аз да. Като малка. Мислех си, че тъпата катерица се държи мнооого странно! И през ум не ми е минавало, че същото ще се случи и с мен.)
	Но както и да е. И така, започнах да ги правя тия проучвания за фирмата за перуки и обикнах перуките, сякаш са ми съдба или нещо от тоя род. Пък после разправяй, че нямало връзка! Защо точно перуки, а не чорапи или цедки? Ако бяха чорапи или цедки, сега нямаше да се трудя толкова усърдно във фабрика за перуки, нали така? И ако не бях предизвикала оная тъпа катастрофа, вероятно онова лято нямаше да те срещна отзад на уличката, а ако ти не ме беше срещнал, вероятно така и нямаше да разбереш за кладенеца на Мияваки и нямаше да си докараш петното на лицето, и нямаше да се забъркаш с всички тези странности… може би. Като си помисля за всичко ето така, неволно се питам: «Къде по света е тая логическа последователност?»
	Не знам, може би на света има два различни вида хора и за първите той си е съвсем логично място на оризовия пудинг, а за вторите — място на случайностите, на макароните на фурна. Обзалагам се, че ако тия мои родители, дето са тъпи като дървесна жаба, сложат в микровълновата печка оризов пудинг на прах и след звънването извадят макарони на фурна, те ще си кажат: «О, сигурно сме сбъркали и сме сложили макарони на фурна», или пък ще извадят макароните на фурна и ще почнат да си втълпяват: «Това тук наистина прилича на макарони на фурна, но всъщност е оризов пудинг.» А ако аз се опитам да бъда мила и им обясня, че понякога, и да сложиш оризов пудинг, получаваш макарони на фурна, те просто няма да ми повярват. Сигурно ще ми се ядосат. Разбираш ли какво се мъча да ти обясня, Господин Птицата с пружината?
	Помниш ли оня път, когато те целунах по белега? Мисля си за това още от миналото лято, когато те целунах за довиждане, връщам се отново и отново към него и си мисля точно като котка, която гледа как вали дъжд, и се питам какво ли беше това? Да ти призная, май самата аз не съм в състояние да го обясня. Може би някога след време, след десетина-двайсет години, ако имаме случай да говорим за това и аз съм по-голяма и много по-умна от сега, ще успея да ти кажа какво е означавало. В момента обаче със съжаление трябва да отбележа, че не мога да го направя, просто не съм достатъчно умна, за да го изразя с думи.
	Но мога да ти кажа откровено едно, Господин Птицата с пружината, и то е, че те харесвах повече без белега върху лицето. Не, чакай, не е честно. Ти не си го лепна нарочно. Може би трябва да кажа, че те харесвам и без белега. Добре ли прозвуча? Не, това не обяснява нищо.
	Ето какво мисля, Господин Птицата с пружината. Този белег вероятно ще ти даде нещо важно. Но сигурно и ще ти отнеме нещо. Получава се като трампа. И ако всеки и занапред ти взима по нещо, ти ще се изчерпаш и накрая от теб няма да остане нищо. Не знам, сигурно искам да ти кажа, че за мен е безразлично дали го имаш това петно на лицето си.
	Понякога си мисля, че седя тук и всеки ден правя перуки именно защото онзи път те целунах по белега. Именно защото го направих, после реших да се махна оттам, за да съм възможно най-далеч от теб. Знам, вероятно те обиждам с тези думи, но според мен си е така. И все пак именно заради това накрая успях да намеря мястото, където се чувствам добре. Така че, Господин Птицата с пружината, в известен смисъл съм ти благодарна. Но сигурно не е много приятно някой да ти е благодарен «в известен смисъл», нали?
	Струва ми се, че май ти казах всичко, каквото имах да ти казвам, Господин Птицата с пружината. Вече е почти четири след полунощ. Трябва да ставам в седем и половина, вероятно ще успея да поспя около три часа. Дано заспя веднага. Така завършвам писмото си. Чао, Господин Птицата с пружината. Пожелай ми лека нощ, ако обичаш, за да мога да заспя.“
C$


>>	19.
>>	Подземният лабиринт
#	Двете врати на Канела

	— В онази къща има компютър, нали, господин Окада? Само не знам кой работи с него — каза Ушикава.
	Беше девет часът вечерта, аз седях на масата в кухнята с телефонната слушалка на ухото.
	— Да, има — отвърнах кратко.
	Ушикава изсумтя.
	— Това поне го знам, все пак съм си любопитен — рече той. — Не коментирам, разбира се, факта, че държите там компютър. Днес всеки, който се занимава с умствен труд, трябва да разполага с компютър. В това няма нищо странно. Но за да не се разпростирам излишно, само ще кажа, че ми хрумна колко хубаво ще бъде, ако мога да се свързвам с вас чрез компютъра. Затова поразпитах, но да го вземат мътните, оказа се далеч по-сложно, отколкото си представях. Няма да се получи връзка по обикновена телефонна линия. Освен това трябва да знаеш паролата за достъп. Ако не я знаеш, вратата не се отваря. Това вече ме довърши.
	Аз продължавах да мълча.
	— Само не ме разбирайте погрешно, господин Окада. Не се опитвам да проникна в компютъра ви и да бърникам. И през ум не ми е минавало. При всичките защити, които сте наслагали, не бих могъл да се добера до някакви сведения, дори и да исках. А аз не искам. Единственото, което се опитвам да направя, е да ви помогна да разговаряте с госпожа Кумико. Нали помните, обещах ви и ще се постарая да съдействам вие двамата да разговаряте директно. Доста време е минало, откакто тя се е изнесла от къщата, не е редно нещата да остават недоизяснени. А както е тръгнало, животът ви ще вземе съвсем да се обърка. Винаги е най-добре хората да разговарят очи в очи, открито. В противен случай неминуемо възникват недоразумения, а от недоразуменията хората се чувстват нещастни… Ето какво изтъкнах пред госпожа Кумико. Направих всичко по силите си. Но така и не успях да я убедя. Тя е категорична: не иска да разговаряте направо — дори по телефона (и дума не можело да става да се срещне с вас). Дори по телефона! Бях на път да се откажа. Опитах всичко, тя обаче беше непреклонна. Като скала. — Ушикава замълча и зачака да кажа нещо, аз обаче не отговорих. — Но аз не се предавам толкова лесно. Доктор Ватая щеше да се разсърди, ако просто се бях примирил. Другият може да се държи като скала или като стена, аз обаче съм длъжен да намеря някакъв — макар и малък — компромис. Такава ни е работата: да намираме компромиси. Ако не искат да ти продадат хладилник, накарай ги да ти продадат лед. Ето защо се напънах да измисля някакъв изход от положението. Лично аз съм на мнение, че точно това ни прави човеци: хилядите различни идеи, които ни хрумват. И така, най-неочаквано в замъгления ми ум изникна идея — все едно звездица изгря между облаците. „Ами да! — казах си аз. — Защо да не общуват по компютърен начин?“ Нали се сещате, да си пишете с клавиатурата и излиза на мониторите. Можете го, нали, господин Окада?
	В юридическата кантора бях ползвал компютър, бях търсил правни прецеденти, бях издирвал лични данни на клиенти и бях кореспондирал по електронната поща. Кумико също беше работила с компютър. В редакцията на списанието за здравословно хранене имаха файлове с рецепти и препоръки.
	— На стар компютър няма да стане — продължи Ушикава, — но с вашата и нашата машина би трябвало да общувате доста бързо. Госпожа Кумико каза, че е готова да разговаря с вас по този начин. Поне за това успях да я убедя. Ще влезете в писмена комуникация в реално време, почти като на живо. Това е последният компромис, който успях да измисля. Уви, не съм от най-съобразителните. Какво ще кажете? Едва ли сте в див възторг от идеята, но буквално се намъчих, докато стигна до нея. Да ви призная, уморително е да си напрягам толкова много мозъка, дето го нямам.
	Преместих мълком слушалката в лявата си ръка.
	— Ало? Господин Окада? Чувате ли ме?
	— Чувам ви — потвърдих аз.
	— Добре. Единственото, което ми трябва от вас, е паролата за достъп до компютъра ви. Тогава вече мога да уредя да говорите с госпожа Кумико. Какво ще кажете?
	— Ще кажа, че има някои пречки.
	— Виж ти! И какви?
	— Първо, как да бъда сигурен, че си пиша с Кумико? При компютърно общуване не виждаш лицето на събеседника си, не чуваш и гласа му. Може на клавиатурата да е друг, който се прави на Кумико.
	— Разбрах — рече Ушикава очевидно впечатлен. — Не ми е хрумвало. Но съм сигурен, че все има някакъв изход. Не че ви лаская, но е хубаво да гледаш скептично на нещата и да се съмняваш. „Съмнявам се, значи съществувам.“ Добре де! А не може ли още в началото да попитате госпожа Кумико за нещо, което само тя може да знае? Ако отговори, значи наистина е Кумико. Толкова години сте живели заедно, все има нещица, които са ваша обща тайна.
	В думите му имаше логика.
	— Вероятно би могло — потвърдих аз. — Но не знам паролата. Не съм и докосвал машината.

	* * *

	Индийско орехче ми беше споменавала, че Канела познавал компютърните потайности като двете си ръце. Направил си е собствена сложна база данни, която е защитил от външен достъп с таен код и други хитри изобретения. С пръсти на клавишите, той беше пълновластен господар на този триизмерен подземен лабиринт. Знаеше всеки от преплетените проходи и само с натискането на един клавиш можеше да влезе където си поиска. Според Индийско орехче на неосведомения натрапник (тоест на всеки друг освен Канела) щяло да му отнеме месеци, за да проникне през лабиринта и да преодолее алармите и капаните, наслагани по пътя към важните данни. Не че компютърът в „резиденцията“ беше кой знае какъв — не, горе-долу от същия вид, както в офиса в Акасака. Но и двата бяха свързани с компютъра в дома на Канела, където той безспорно съхраняваше данни за клиентките и водеше сложно двойно счетоводство, аз обаче подозирах, че пази нещо повече от тайните, свързани с работата, неговата и на майка му, през годините.
	Стигнах до този извод заради всеотдайността, с която Канела работеше на компютъра в нашата „резиденция“. Обикновено се затваряше в малкия кабинет, но от време на време вратата оставаше отворена и не без усещането, че нахлувам в чужда територия, аз го наблюдавах. Той сякаш беше в някаква интимна връзка с компютъра. Младежът удряше бързо няколко пъти по клавиатурата, после се вторачваше в екрана и кривеше уста явно от недоволство или леко се усмихваше. Случваше се бавно и съсредоточено да докосне някой клавиш, после втори, трети, друг път пръстите му препускаха по клавиатурата устремно — като на пианист, който изпълнява етюд на Лист. Канела като че ли водеше безмълвен разговор с машината и надзърташе през екрана на монитора в друг свят, с който чувстваше особена близост. Често си мислех, че за него действителността не е земният свят, а този подземен лабиринт. Може би в него младежът имаше ясен звънлив глас, с който говореше прекрасно и се смееше, и плачеше.

	* * *

	— Не може ли да се свържа с компютъра оттук, от къщи? — попитах аз Ушикава. — Така няма да ни трябва парола.
	— Не, няма да стане. Не можете да получите съобщенията. Проблемът е в паролата — този „Сезам, отвори се“. Без нея не можем да направим нищо. Вратата няма да се отворя за вълка, колкото и да си преправя гласа. Нека си чука и разправя: „Здрасти, аз съм твоят приятел заекът“, но ако не знае паролата, много му здраве. А в случая става въпрос за желязна завеса. — В своя край на линията Ушикава драсна клечка кибрит и запали цигара. Представих си развалените му пожълтели зъби и кривата уста. — Паролата е от три знака, цифри и букви. Щом се появи надписът, разполагате с десет секунди. Ако сгрешите три пъти, достъп ви се отказва, освен това се включва алармата. Не че почва да пищи сирена или нещо от тоя род, но вълкът оставя отпечатъци от лапите си и се разбира, че е бил там. Хитро, а? Ако седнете да изчислите всички възможни съчетания и комбинации между двайсет и шестте букви и десетте цифри, броят им е направо безграничен. Не знаете ли паролата, не можете да направите нищо.
	Известно време мълчах, за да помисля.
	— Хрумва ли ви нещо, господин Окада?

	* * *

	Следобед на другия ден, след като клиентката се качи отзад на мерцедеса и беше откарана, аз влязох в малкия кабинет на Канела, седнах пред компютъра и го включих. Върху хладната синя светлина на монитора изплува надпис:
C>
	До десет секунди напиши паролата.
C$
	Вкарах трибуквена дума, която вече бях измислил:
C>
	зоо
C$
	Чу се звуков сигнал и се появи съобщение за грешка:
C>
	Грешна парола.
	До десет секунди напиши паролата.
C$
	Десетте секунди започнаха да текат долу на екрана. Натиснах клавиша за главни букви и написах същите букви:
C>
	ЗОО
C$
	И този път ми беше отказан достъп:
C>
	Грешна парола.
	До десет секунди напиши паролата.
	Ако още веднъж се въведе грешна парола, достъпът ще бъде отказан автоматично.
C$
	И този път десетте секунди започнаха да се отброяват долу на екрана. Написах с главна буква само „з“-то. Това беше последният ми шанс.
C>
	Зоо
C$
	Вместо да се появи съобщение за грешка, излезе менюто, към което имаше напътствие:
C>
	Избери от посочените програми.
C$
	Въздъхнах от облекчение и заразглеждах дългия списък от програми, докато стигнах до комуникации. Натиснах бутона на мишката и екранът се освети.
C>
	Избери от посочените програми.
C$
	Избрах „Чат“ и кликнах с мишката.
C>
	До десет секунди напиши паролата.
C$
	Явно това „кръстовище“ бе важно за Канела, щом той бе затворил достъпа. А щом кръстовището беше важно, и самата парола би трябвало да е важна. Написах:
C>
	ПОД
C$
	Върху екрана се появи:
C>
	Грешна парола.
	До десет секунди напиши паролата.
C$
	Броенето отзад напред започна: 10,9,8…
	Опитах със съчетанието от главна и малки букви, с което се беше получило в началото:
C>
	Под
C$
	Върху екрана блесна:
C>
	Напиши телефонен номер.
C$
	Кръстосах ръце и оставих очите ми да възприемат новото съобщение. Дотук не беше зле. Бях успял да отворя две от вратите в лабиринта на Канела. Не, никак не беше зле. „Зоо“ и „Под“ ставаха. Зоологическа градина и Подводница. Кликнах „Изход“ и се върнах на основното меню, после избрах „Изключи“, при което излязоха следните опции:
	Запис на влизането в операционния файл? Y/N?
	Както ми беше казал Ушикава, избрах „Не“, за да не се запише влизането ми.
	Екранът угасна бавно. Избърсах потта, избила по челото ми. Уверих се, че съм оставил клавиатурата и мишката точно както ги бях заварил, после напуснах кабинета, докато мониторът изстиваше.


>>	20.
>>	Историята на индийско орехче

	На Индийско орехче Акасака й трябваха няколко месеца, за да ми разкаже историята на своя живот. А тази история беше дълга, много дълга, с големи перипетии, така че това, което описвам тук, е съвсем опростено (макар и не непременно кратко) обобщение. Не мога с увереност да твърдя, че то съдържа същността на разказа, но поне би трябвало да предава в общи линии важните събития, случили се в решителни моменти от живота й.

	* * *

	Когато Индийско орехче и майка й избягали от Манджурия, единственото ценно нещо, което имали, били накитите по тях. От пристанището на Сасебо заминали за Йокохама, при роднините на майка й, които от доста време имали фирма за внос и износ на стоки и търгували главно с Тайван. Преди войната фирмата процъфтявала, но когато Япония загубила Тайван, и те загубили много от сделките. Бащата починал от сърце, а вторият син в семейството, който бил и втори във фирмата след бащата, загинал малко преди края на войната при въздушно нападение. Най-големият син напуснал учителската професия, за да поеме семейната фирма, но като нагласа не ставал за търговец и не могъл да възстанови някогашното богатство. Семейството още притежавало хубава къща и земя, ала в следвоенните години на недоимък на Индийско орехче и майка й им било тежко да живеят там — все пак били допълнителни гърла за изхранване. Винаги се стараели да не се натрапват, ядели по-малко от другите, ставали по-рано, нагърбвали се с по-голяма част от къщната работа. Индийско орехче доизносвала преправените дрехи на по-големите си братовчеди, включително ръкавиците, чорапите и дори бельото. Рисувала с остатъците от боички, които те изхвърляли. Било й болезнено дори да се буди сутрин. Само при мисълта, че започва нов ден, сърцето й се свивало.
	Искала да се изнесе от къщата, да заживее сама с майка си някъде, където няма да се чувстват толкова притеснени, дори и това да ги обричало на немотия. Ала майка й нямала сили да се махне.
	— Помнех я като много дейна — сподели Индийско орехче, — но след като избягахме от Манджурия, се стопи. Сякаш жизнената й енергия изцяло се бе изпарила от нея.
	Вече нямала желание за нищо. Само повтаряла отново и отново на дъщеря си колко щастливи са били едно време. Така Индийско орехче решила да прави, да струва, но да намери начин да се погрижи за бъдещето.
	Не че не била ученолюбива, но предметите в гимназията не й се стрували интересни. Не вярвала, че има смисъл да си пълни главата с някакви исторически дати, с правилата в английската граматика или геометрични формули. Искала най-много да усвои нещо полезно, за да бъде независима възможно най-скоро. Била далеч от съученичките си и от безгрижния им, весел живот в гимназията.
	Единственото, което я интересувало, била модата. Постоянно, от сутрин до вечер, мислела за дрехи. Не че разполагала със средства да се облича изискано, можела само да чете и да препрочита модните журнали, които успявала да намери, и да запълва скицници с рисунки на тоалетите, които виждала по списанията или за каквито мечтаела. Нямала представа какво в хубавите дрехи е запленило толкова силно въображението й. Както обясняваше, може би идвало оттам, че като малка в Манджурия непрекъснато си играела с огромния гардероб на майка си. А тя била първа кокетка. Имала толкова много рокли и кимона, че дрешниците не ги побирали, и малката Индийско орехче ги вадела при първа възможност и ги разглеждала. Когато двете напуснали Манджурия, повечето рокли и кимона си останали там, а малкото, които успели да напъхат в раниците, заменили от немай-къде по пътя срещу храна. Майка й разгъвала поредната рокля, въздишала и я разменяла.
	— Да рисувам дрехи, бе моята малка тайна врата към друг свят — сподели Индийско орехче, — свят, който принадлежеше само на мен. В него въображението беше всичко. Колкото по-добре си представяш каквото искаш да си представиш, толкова по-свободен се чувстваш от действителността. И най-много ми харесваше, че не струва нищо. Беше безплатно. Беше прекрасно! Но това, че си представях красиви дрехи и прехвърлях образите върху хартия, не бе само начин да загърбя действителността и да се потопя в мечтите. То за мен беше естествено и очевидно, както дишането. Затова смятах, че важи и за всички останали. Когато осъзнах, че не всички останали го умеят — че дори и да искат, не всеки го умее, — си казах: „Аз съм различна от останалите, ето защо и животът ми ще бъде различен от техния.“
	Индийско орехче напуснала гимназията и се прехвърлила в училище за шивачки. За да събере пари за таксата, се примолила на майка си да продаде едно от последните останали й бижута. В продължение на две години учила шев, кройка и дизайн и усвоявала и други полезни умения. След като завършила училището, наела апартамент, където се изнесла да живее сама. Записала се в училище за професионален дизайн, плащала си таксата, като работела сервитьорка и от време на време шиела и плетяла. Щом завършила и това училище, започнала работа при производител на качествено дамско облекло, където си извоювала да я назначат в моделиерския отдел.
	Никой не оспорвал голямата й дарба. Тя не само рисувала добре, но и хрумванията й, гледната й точка се различавали от тези на околните. Представяла си ясно какво иска да постигне, при това не заимствала от никого: моделите винаги си били нейни и се раждали съвсем естествено. Тя се борела да претвори и най-дребните подробности в образа с упоритостта на есетра, която плува срещу течението на пълноводна река, за да си хвърли хайвера. Нямала време за спане. Обичала си работата и мечтаела само за едно — за деня, когато ще стане независима дизайнерка. И през ум не й минавало да се забавлява извън работата: всъщност не умеела да прави никое от нещата, с които хората се забавляват.
	След някое време шефовете обърнали внимание на качествената й работа и проявили интерес към необичайните й, свободно падащи линии. Така годините на чиракуване приключили и тя получила признание: оглавила малък отдел, където да прави нещата по свой избор — небивало повишение.
	Година след година трупала нови и нови успехи. С дарбата и трудолюбието си привлякла вниманието на хората не само във фирмата, но и в цялата модна индустрия. Светът на модния дизайн бил затворен, в него обаче имало справедливост, защото той бил подчинен на конкуренцията. Силата на дизайнера се определяла само от едно: колко бройки са поръчани от модела, който той е създал. Нямало съмнение кой е победил и кой е загубил: истината била в цифрите. Индийско орехче не живеела със съзнанието, че се конкурира с някого, но никой не можел да оспори успехите й.
	Била се посветила изцяло на работата си. Вече наближавала трийсетте. Познавала се с мнозина, доста мъже проявявали интерес към нея, ала връзките й с тях били краткотрайни и повърхностни. Индийско орехче сякаш била неспособна да прояви дълбок интерес към живо човешко същество. Съзнанието й било пълно с образи на дрехи и моделите на мъж й правели много по-силно впечатление, отколкото самият мъж.
	Но когато била на двайсет и седем години, се запознала на новогодишно тържество на модната индустрия със странен на вид човек. Чертите му били, общо взето, правилни, но косата му стърчала във всички посоки, а брадичката и носът му били остри като каменни сечива. Приличал по-скоро на лъжепроповедник, отколкото на дизайнер на дамско облекло. Бил една година по-млад от Индийско орехче, слаб като върлина и с бездънно дълбоки очи, с които гледал нагло, сякаш за да притеснява нарочно околните. В тях обаче Индийско орехче видяла отражението си. По онова време той още бил неизвестен като дизайнер, но бързо се налагал, двамата се срещали за пръв път. Тя, разбира се, била чувала за него. Говорело се, че младежът притежава неповторим талант, но е себичен, високомерен и дръпнат и никой не го обича.
	— Бяхме си лика-прилика — сподели Индийско орехче. — И двамата бяхме израсли в континентална Азия. След войната и той се върнал в Япония, но от Корея, също беден като църковна мишка. Баща му бил професионален войник и след войната живеели в немотия. Още докато бил съвсем малък, майка му починала от тиф и според мен тъкмо това е породило у него изострения интерес към дамското облекло. Наистина беше талантлив, но не умееше да общува с хората. Уж беше дизайнер на дамско облекло, а ако се озовеше пред жена, се изчервяваше и се държеше като ненормален. С други думи, и двамата бяхме черните овце в стадото.
	След година, през 1963-та, те се оженили, а детето им — Канела — се родило една година по-късно (годината на Олимпийските игри в Токио).
	— Името му наистина ли е Канела?
	Веднага след раждането му Индийско орехче повикала майка си да го гледа. Самата тя трябвала да работи от тъмно до тъмно и нямала време за пеленачето. Канела бил отгледан главно от баба си.

	* * *

	Индийско орехче така и не разбрала дали обича съпруга си като мъж. Липсвали й критерии, по които да прецени, това важало и за него. Събрала ги случайната среща и споделената страст към модния дизайн. Но първите им десет години съвместен живот били плодотворни и за двамата. Веднага след като се оженили, напуснали фирмите, където работели, и направили свое независимо дизайнерско студио в малък апартамент в малка сграда със западно изложение точно зад булевард Аояма. В него нямало климатична инсталация и през лятото било толкова задушно и горещо, че от потта моливите се изплъзвали от ръцете им. В началото не им потръгнало. И на Индийско орехче, и на мъжа й им липсвал всякакъв предприемачески нюх, заради което непочтени партньори от модната индустрия ги лъжели най-безогледно, или просто не успявали да си уредят поръчки, защото не знаели какво точно да направят, и допускали невероятни грешки. Задлъжнели дотолкова, че по едно време им се струвало: единственото решение е да избягат. Пробивът дошъл, когато Индийско орехче случайно се запознала с кадърен мениджър, който веднага усетил, че са талантливи, и заработил с тях честно и лоялно. От този миг нататък студиото се развивало толкова добре, че предишните им главоболия заприличали на лош сън. Всяка година продажбите се удвоявали и през 1970-а малката фирма, която те били основали почти без всякакви средства, жънела невероятен успех, неочакван дори за двамата нахакани и самонадеяни млади съпрузи. Те назначили още хора, преместили се в голяма сграда на самия булевард и отворили свои магазини на такива модни места като Гинза, Аояма и Шинджуку. Оригиналните им колекции често присъствали в средствата за масово осведомяване и марката се утвърдила.

	* * *

	След като фирмата се разраснала, естеството на работата им започнало да се променя. Дизайнът и производството на облекло наистина е творчески процес, но за разлика от работата на скулптора или на писателя то е и бизнес, от който зависи благосъстоянието на много хора. Човек не може просто да се затвори у дома и да твори каквото му хрумне. Някой трябва да представи пред света „лицето“ на фирмата. Тази потребност ставала все по-голяма, защото поръчките се увеличавали. Един от двамата съпрузи трябвало да ходи по светски сбирки и модни ревюта, да държи кратки речи, да общува на чашка с гостите и да дава интервюта за медиите. Индийско орехче нямала никакво намерение да се нагърбва с тази роля, затова тя се паднала на мъжа й. И той бил необщителен и затворен като нея и в началото му било много тежко. Не обичал да говори пред много хора и подир всяко такова събитие се прибирал направо изцеден. След половин година обаче забелязал, че вече не му е толкова трудно. Пак не говорел особено гладко, но хората не посрещали резкия му, недодялан изказ така, както навремето, когато той бил млад — сега явно му симпатизирали. Възприемали дръпнатото му държане (дължащо се на саможив и необщителен характер) като доказателство не за високомерие и наглост, а за обаятелен артистичен темперамент. Мъжът на Индийско орехче дори започнал да се чувства добре в ролята, която играел, и скоро вече минавал за светска знаменитост и герой.
	— Сигурно сте го чували по име — каза Индийско орехче. — По онова време обаче аз всъщност вършех сама две трети от дизайнерската работа. Дръзките му оригинални идеи вече бяха съобразени по-скоро с пазара и с търсенето, а и той ги раждаше в предостатъчни количества. Оставаше аз да ги разработя, да ги доразвия и да ги въплътя. Колкото и да се разрастваше фирмата, не наемахме други дизайнери. Назначавахме помощен персонал, но основната част от работата поемахме ние. Единственото, което целяхме, бе да правим дрехите, които искаме да правим, без да мислим кой ще ги купува. Не правехме никакви пазарни проучвания и калкулации на себестойността, не планирахме стратегии. Решили, че искаме да създадем нещо по някакъв начин, го правехме именно така, влагахме най-качествените платове, не претупвахме нищо. Каквото в другите модни къщи правеха на два етапа, ние го правехме на четири. Където те влагаха два метра плат, ние шиехме с четири. Лично проверявахме и одобрявахме всяка дреха, която излизаше от ателието. Ако нещо не се продадеше, го хвърляхме. Нищо не сме преоценявали. Дрехите ни бяха, разбира се, доста скъпи. Хората от модната индустрия ни смятаха за луди, но онова, което шиехме, се превърна в символ на времето, както Питър Макс, Уудсток, Туиги, „Волен ездач“. Само как се забавлявахме, докато правехме дрехи! Сякаш ни бяха пораснали огромни криле и ние можехме да полетим накъдето поискаме.

	* * *

	Но точно когато жънели най-големи успехи с дизайнерското студио, Индийско орехче и мъжът й започнали да се отчуждават. Дори когато работели рамо до рамо, тя понякога усещала, че сърцето му е далеч. Очите му били изгубили ненаситния си блясък от едно време. Нямало я и необуздаността, заради която преди той често запокитвал едно или друго. Индийско орехче забелязвала, че мъжът й е погълнат от свои си мисли и гледа вторачено в пространството. Извън дизайнерското студио двамата почти не разговаряли и нощите, когато той не се прибирал, ставали все по-чести. Индийско орехче усещала, че сега в живота му има много жени, но това не й пречело. Смятала го за неизбежно, защото отдавна били прекратили всякакви физически отношения (главно защото тя нямала желание за секс).

	* * *

	Мъжът й бил убит в края на 1975-а, когато тя била на четирийсет, а Канела — на единайсет години. Трупът му бил намерен нарязан на парчета в хотелска стая в Акасака. Открила го камериерката, когато в единайсет сутринта влязла да почисти. Банята приличала на касапница. Цялата кръв била изтекла, главата била отрязана, липсвали сърцето, стомахът, черният дроб, двата бъбрека и панкреасът, да си рече човек, че убиецът е изрязал органите и ги е отнесъл в найлонови пликчета или в нещо друго. Главата била сложена върху капака на тоалетната чиния, лицето, обърнато към вратата, било направено на пихтия. Убиецът очевидно бил отрязал първо главата и след това бил извадил и органите.
	За да извадиш органите от човешко тяло, се искат изключително остри инструменти и голямо умение. За целта няколко от ребрата били срязани с трион, което иска доста време за кървавото деяние. Не било ясно защо някой ще го прави.
	Заради празничната суетня администраторът на рецепцията помнел само, че мъжът на Индийско орехче се е регистрирал в стаята на дванайсетия етаж в десет часа предната вечер и че е бил с жена, с красива жена около трийсетте с червено палто, не много висока. Тя не носела нищо освен малка дамска чанта. По леглото имало следи от бурен секс. Открили косъмчета и семенна течност на съпруга на Индийско орехче. В стаята било пълно с отпечатъци от пръсти, но те били толкова много, че не вършели работа на следователите. В коженото му куфарче имало само кат бельо, тоалетни принадлежности, папка със свързани с работата документи и едно списание. Стоте хиляди йени в брой и няколкото кредитни карти в портфейла му си били непокътнати, липсвал само един бележник, за който се предполагало, че е бил у него. В стаята нямало следи от боричкане.
	Полицаите обиколили всички, за които се знаело, че се познават с мъжа на Индийско орехче, но не открили жена, която да съответства на описанието, дадено от администратора. Малкото жени, които все пак издирили, нямали причини за такава кръвна омраза или ревност, а и всичките имали желязно алиби. В света на модата (който при всички положения не се слави с топли приятелски отношения) имало доста хора, които недолюбвали мъжа на Индийско орехче, но никой като че ли не го мразел чак дотам, че да го убие, и не би могъл да изреже толкова вещо шест органа от тялото му.
	Пресата побързала, разбира се, да разтръби сензацията за убийството на прочутия дизайнер, но от полицията се оправдали, че разследването още не е приключило, и потулили информацията за липсващите органи, за да се избегне шумотевицата около странното престъпление. От скъпия хотел очевидно също оказали известен натиск, за да не се разчува ужасната подробност. Не било огласено почти нищо друго, освен че мъжът е бил убит с нож в една от хотелските стаи. Известно време се мълвяло, че в цялата работа има „нещо гнило“, но не се открило нищо конкретно. Полицията разследвала подробно, но така и не заловила убиеца и не установила мотивите за престъплението.
	— Тази хотелска стая сигурно и досега стои запечатана — допълни Индийско орехче.

	* * *

	Пролетта след убийството на мъжа си тя продала на голям производител на модно облекло фирмата заедно с магазините, стоката и марката. Когато адвокатът, който преговарял от нейно име, донесъл договора, Индийско орехче само сложила своя печат, без нищо да каже и дори без да погледне договорената сума.
	След като приключила с фирмата, тя установила, че страстта й да създава дрехи просто се е изпарила. Мощният поток на желанието да твори бил пресъхнал, макар че доскоро осмислял живота й. От време на време приемала по някоя и друга поръчка и я изпълнявала безупречно, като истинска професионалистка, но без никаква радост. Все едно ядяла, без да усеща вкуса на храната. Имала чувството, че са изтръгнали и нейните „вътрешности“. Който познавал някогашния й устрем и умение, я помнел като легендарно присъствие — такива хора продължавали да я търсят за работа, тя обаче отпращала всички освен неколцина, на които не можела да откаже. Послушала съвета на своя счетоводител и вложила парите си в акции и недвижими имоти, така че през онези години на икономически разцвет имуществото й нараснало.
	Малко след като продала фирмата, майка й починала от сърце. Един горещ августовски следобед пръскала с вода тротоара отпред, когато изведнъж се оплакала, че не се чувства добре. Легнала и заспала, като хъркала притеснително силно, и не се събудила повече. Индийско орехче и Канела останали сами на света. Майката се затворила за близо година в къщата, по цял ден лежала на канапето и гледала градината, сякаш се опитвала да преоткрие тишината и спокойствието, които досега липсвали в живота й. Почти не се хранела, спяла по десет часа на ден. Канела, който би трябвало да е вече в прогимназията, вършел всичко у дома вместо майка си, а щом приключел, свирел Моцарт и сонатите на Хайдн и учел няколко чужди езика.
	Така минала близо една празна и тиха година в живота на Индийско орехче и внезапно тя съвсем случайно открила, че притежава свръхестествени способности, за каквито дотогава и не подозирала. Решила, че те са се появили, за да заменят огромната й страст към модния дизайн, която направо се била изпарила. И наистина, тази сила се превърнала в новото й поприще, макар че самата тя изобщо не се била стремила към него.

	* * *

	Първа от необикновените й способности се възползвала съпругата на собственик на универсален магазин, будна, енергична жена, която на младини била оперна певица. Тя оценила таланта на Индийско орехче много преди младата дизайнерка да се утвърди и да се прочуе, и следяла отблизо развитието й. Без подкрепата на тази жена фирмата на Индийско орехче щяла да се провали още в зародиш. Заради твърде близките им отношения тя се съгласила да помогне на жената и на дъщеря й да изберат булчинска рокля за сватбата на дъщерята и тоалет за майката, задача, която не й се сторила обременителна.
	Докато чакали за пробата на булчинската рокля. Индийско орехче и приятелката й си говорели, когато най-неочаквано жената се хванала за главата, залитнала и се свлякла на пода. Индийско орехче я подхванала ужасена и заразтривала дясното й слепоочие. Направила го инстинктивно, без да се замисля, но още щом докоснала с ръка, усетила „нещо“, сякаш напипвала предмет в платнена торба.
	Стъписала се, затворила очи и се опитала да мисли за друго. В съзнанието й изникнала зоологическата градина в Синдзин — зоологическата градина в ден, когато било затворено и Индийско орехче била там съвсем сама, пускали я навсякъде вътре, понеже била дъщеря на главния ветеринар. Било най-щастливото време в живота й, когато тя се чувствала закриляна, обичана и сигурна в себе си. Това бил най-ранният й спомен. Безлюдната зоологическа градина. Тя си спомнила миризмите и ярката светлина, формата на всеки облак, който се носел по небето. Вървяла сама от клетка към клетка. Било през есента, небето било бездънно и ясно, от дърво на дърво прехвърчали цели ята манджурски птици. Това бил нейният първоначален свят, свят, който в много отношения Индийско орехче била загубила завинаги. Не знаела колко време е минало така, по едно време обаче жената се изправила и й се извинила. Както обяснила самата тя, още била замаяна, но ужасното й главоболие било минало. Няколко дни по-късно Индийско орехче получила много повече пари, отколкото можела да очаква за свършената работа.
	След около месец съпругата на собственика на универсалния магазин й се обадила по телефона и я поканила на обяд. След ресторанта й предложила да отидат у тях, където казала на Индийско орехче:
	— Имаш ли нещо против да сложиш длан върху главата ми, както онзи път. Искам да проверя нещо.
	Индийско орехче нямала причина да откаже. Седнала до жената и долепила длан до слепоочието й. Както и първия път, усетила същото „нещо“. Този път насочила цялото си внимание, за да разбере какво представлява, то обаче започнало да се гъне и да се променя. „Живо е!“ Индийско орехче усетила как я пронизва страх. Затворила очи и си припомнила зоологическата градина в Синдзин. Не й било трудно. Единственото, което трябвало да направи, било да възстанови историята, която била разказвала на Канела, и сцените, които му била описвала. Съзнанието й напуснало тялото, полутало се известно време из пространството между спомена и разказваните истории, после се върнало. След като Индийско орехче дошла на себе си, жената я хванала за ръката и й благодарила. Индийско орехче не попитала какво се е случило току-що, а жената не дала обяснение. Както и първия път, усещала лека умора, по челото й избили капчици пот. Преди да си тръгне, жената й благодарила, че й е отделила време и си е дала труда да й погостува, и се опитала да й връчи плик с пари, ала Индийско орехче отказала да го вземе — учтиво, но твърдо.
	— Това не ми е работата — рекла тя, — а и последния път ми плати прещедро.
	Жената не настояла.
	След няколко седмици я запознала с друга жена. Тя била на около четирийсет и пет години. Дребна, с пронизващи хлътнали очи. Дрехите, с които била облечена, били изключително скъпи, но освен сребърната венчална халка не носела никакви накити. От излъчването й се разбирало, че не е коя да е. Съпругата на собственика на универсалния магазин била рекла на Индийско орехче:
	— Иска да направиш същото, както с мен. Много те моля, не й отказвай, а когато ти даде пари, не обяснявай нищо, просто ги вземи. В крайна сметка това ще се окаже важно за теб… и за мен.
	Индийско орехче влязла заедно с жената в една от вътрешните стаи и както и предишния път, положила длан върху слепоочието й. Вътре в тази жена имало различно „нещо“. Било по-силно, отколкото нещото в съпругата на собственика на магазина, и се движело по-бързо. Индийско орехче затворила очи, затаила дъх и се опитала да удържи движенията. Съсредоточила се повече и се оставила във властта на спомените. Надзърнала и в най-дребните им гънчици и пратила топлината на спомените вътре в „нещото“.
	— Още преди да се усетя, това ми стана нещо като професия — сподели Индийско орехче.
	Дала си сметка, че е обгърната от мощен поток. А когато пораснал, Канела започнал да помага на майка си.


>>	21.
>>	Къщата на обесениците и нейната тайна: 2

C>
	Сетагая, Токио: Хората в къщата на обесениците

	Сянката на известен политик ту се появява, ту изчезва

	Изумителна мантия невидимка
	Каква ли тайна крие?

@@	„… Уикли“, 21 ноември


	Както съобщихме за пръв път в броя от 7 октомври на списанието, в тихия жилищен квартал Сетагая има къща, която местните хора наричат „къщата на обесениците“. Всички, живели в нея, са били сполетени от нещастия и са завършили живота си със самоубийство, повечето са се обесили.
	(Краткото съдържание на първата статия е пропуснато.)
	Разследването ни се увенча само с един безспорно потвърден факт: натъквахме се на непреодолима стена при всеки опит да научим кой е новият собственик на „къщата на обесениците“. Успяхме да издирим строителната фирма, построила къщата, оттам обаче отказаха каквито и да било сведения. От гледна точка на закона подставената фирма, чрез която парцелът е бил закупен, е сто процента чиста. Цялата сделка е сключена изключително внимателно, което ни навежда на мисълта, че за това си има причина.
	Друго, което събули любопитството ни, е счетоводната фирма, помогнала при регистрирането на фирмата фантом, която е закупила земята. От разследването ни се установи, че фирмата е била създадена преди пет години като своеобразен „подизпълнител“ в сянка на счетоводна къща, която е добре известна в политическите кръгове. Тя има няколко такива „подизпълнители“, всеки от които е бил учреден, за да свърши строго определена задача, и ако възникнат проблеми, да бъде откъснат като опашката на гущер. Самата счетоводна къща не е разследвана никога от прокуратурата, но според политическия репортер на голям всекидневник „името й е изплувало в не един и два политически скандала, така че властите я държат, естествено, под око“. С други думи, не е трудно да се досетим, че новият обитател на „къщата на обесениците“ е свързан с някой влиятелен политик. Високите зидове, строгите охранителни мерки, осъществявани с помощта на най-съвременно електронно оборудване, лизинговият черен мерцедес, хитроумно регистрираната фирма фантом: подобен подход ни навежда на мисълта, че е замесен високопоставен политик.
	Пълна тайнственост.
	Репортерският ни екип проследи кога черният мерцедес влиза и излиза от „къщата на обесениците“. В рамките на десет дни автомобилът е посещавал къщата общо двайсет и един пъти, или приблизително по два пъти на ден. Репортерите са забелязали, че тези посещения следват своеобразен график. Първо, автомобилът се появява в девет сутринта и си тръгва в десет и половина. Шофьорът е много точен, идва с не повече от пет минути отклонение от графика. Но за разлика от сутрешните посещения, които са напълно предсказуеми, следобедните са твърде нередовни. Времето, през което мерцедесът остава зад оградата, също е различно, от двайсет минути до цял час.
	Тези факти ни карат да направим следните предположения:
	1. Редовните сутрешни посещения на автомобила: те подсказват, че някой „идва на работа“ в къщата. Кой е той обаче, не е ясно, тъй като автомобилът е с тъмни стъкла.
	2. Нередовните следобедни посещения на мерцедеса: вероятно идват гости по удобно за тях време. Не е ясно дали става въпрос за един или за няколко души.
	3. Нощно време къщата очевидно пустее. Не е ясно и дали в нея живее някой. От зида не се вижда дали вътре свети.
	Още нещо важно: през десетте дни на нашето наблюдение в имота влизаше и излизаше единствено черният мерцедес: никакви други автомобили, никакви хора, дошли пеша. Здравият разум ни подсказва, че вътре става нещо странно. „Онзи“, който живее в къщата, никога не излиза на пазар или на разходка. Хората идват и си отиват само с черния мерцедес със затъмнените стъкла. С други думи, по някаква причина те държат лицата им да не се виждат при никакви обстоятелства. Каква ли е причината? Защо трябва да полагат такива усилия и да влизат в такива разходи, за да забулят всичко в пълна тайнственост?
	Можем да добавим, че в имота може да се влезе и излезе само през вратата на зида. Зад парцела има тясна улица, която обаче не води наникъде. На нея може да се излезе само през нечий двор. Според съседите никой от жителите наоколо не използва уличката и именно заради това къщата няма врата, която да води към нея. Тя е опасана с висок зид, наподобяващ крепостна стена.
	През десетте дни на няколко пъти различни хора, които вероятно правеха абонамент за вестници или продаваха нещо, натискаха звънеца на домофона до вратата на зида, но никой не отвори. Ако вътре е имало някой, той вероятно е проверявал посетителите с видеокамера. Нито поща, нито пратки не се доставят в къщата.
	По тези причини единственото, което можехме да сторим, за да проучим въпроса, бе да проследим мерцедеса и да установим маршрутите му. Не беше трудно да караме по задръстените улици след лъскавия, бавно движещ се автомобил, но успяхме да стигнем само до входа на подземния гараж на скъп хотел в Акасака. Отпред стоеше униформен пазач и можехме да проникнем вътре само със специален пропуск, така че колата ни не успя да проследи мерцедеса и в гаража. Във въпросния хотел често се провеждат международни конференции, което означава, че там отсядат ВИП лица, както и мнозина чуждестранни представители на шоубизнеса. За да се осигурят безопасността и спокойствието на ВИП гостите, паркингът за техните автомобили е отделен от общия, за тях има и специални асансьори, чието движение не може да се проследи. Така гостите отсядат в хотела и си тръгват, без да ги безпокои нечие внимание. Мерцедесът очевидно ползва ВИП паркинга. В краткия, внимателно премислен отговор, който управата на хотела даде на въпроса, отправен към нея от списанието, се казва, че местата на ВИП паркинга „обикновено“ се предоставят на специални цени само на фирми, които предварително са били подложени на „обстойна проверка“, ние обаче не успяхме да се доберем до подробни сведения нито за условията, при които се ползват местата на този паркинг, нито за хората, които ги ползват.
	В хотела има магазини, няколко кафенета и ресторанти, няколко зали за сватби и три заседателни зали, което ще рече, че множество най-различни хора ги използват денонощно. Без изрично разрешение е невъзможно да установим на такова място самоличността на пътниците в мерцедеса. Те могат да слязат от автомобила, да се качат на някой от асансьорите за специални гости, да спрат на който етаж пожелаят и да се слеят с тълпата. От всичко това би трябвало да е ясно, че тук имаме система за поддържане на пълна секретност. Всичко това говори за твърде голяма политическа власт и много пари. Както личи и от обяснението на хотелската управа, не е никак лесно да наемеш и да използваш място на ВИП паркинга. Щом се прави „обстойна проверка“ на всички кандидати, следва да предположим, че опира до дейността на органите по сигурността, натоварени с охраната на чужди високопоставени гости, а оттам може да се изведе и политическа връзка. Многото пари не са достатъчни, макар и да се разбира от само себе си, че тук играят много пари.
	(Пропуснати са заключителните догадки, че имотът се използва от религиозна организация, подкрепяна от влиятелен политик.)
C$


>>	22.
>>	Медузи от цял свят
#	Преобразяването на нещата

	Седя в уреченото време пред компютъра на Канела и влизам с паролата в комуникационната програма. После пиша цифрите, които ми е дал Ушикава. Докато се свържа, ще минат пет минути. Отпивам от кафето, което съм направил, и се опитвам да успокоя дишането си. Но кафето е блудкаво, а въздухът, който вдишвам, ми дращи гърлото.
	Накрая компютърът изпиуква и върху екрана се появява съобщение, че връзката е осъществена и компютърът е готов за двупосочна комуникация. Уточнявам, че ще бъде за сметка на другата страна. Ако внимавам и предотвратя запис на операцията, ще успея да скрия от Канела, че съм му използвал компютъра (макар че никак не съм сигурен: това е неговият лабиринт, тук аз не съм нищо друго освен безпомощен натрапник).
	Минава много повече време, отколкото очаквах, но накрая връзката се осъществява. Кумико е може би пред екрана в другия край на кабела, който пъпли през подземния мрак на Токио. И тя би трябвало да седи пред монитор с ръце върху клавиатурата. Всъщност единственото, което виждам, е мониторът отпред, компютърът монотонно бучи. Кликвам в чат полето и пиша думите, които съм повтарял неспирно в съзнанието си.
C>
	>Имам един въпрос към теб. Не е кой знае какъв, но искам да се убедя, че наистина си ти. Ето го: на първата ни среща много преди да се оженим отидохме в аквариума. Кажи ми кое там ти хареса най-много.
C$
	След като дописвам въпроса (Кажи ми кое там ти хареса най-много.<), с „Enter“ пращам текста. И чакам съобщението.
	Отговорът се появява след кратка пауза. Кратък е.
C>
	>Медузи. Медузи от цял свят.<
C$
	Въпросът и отговорът са един под друг на екрана. Гледам ги известно време. Медузи от цял свят. Би трябвало да е Кумико. Истинската Кумико. Но дори това ме изпълва с болка. Имам чувството, че са ми извадили вътрешностите. „Защо това е единственият начин двамата да разговаряме?“ Ала нямам друг избор, освен да го приема. Затова започвам да пиша.
C>
	>Нека започна с добрата новина. През пролетта котаракът се прибра. Най-неочаквано. Беше поотслабнал, но е здрав и няма наранявания. Оттогава си стои у дома. Знам, трябваше първо да те попитам, но му дадох ново име. Скумрия. Като рибата скумрия. Разбираме се чудесно. Това вероятно е добра новина.<
C$
	Дълга пауза. Не зная дали е нещо обичайно при такъв вид общуване, или Кумико се бави с отговора.
C>
	>Много се радвам, че котаракът е жив! Притеснявах се за него.<
C$
	Отпивам от кафето, за да наквася устата си, която вече е пресъхнала. После започвам да пиша отново.
C>
	>А сега лошите новини. Всъщност с изключение на завръщането на котарака всичко останало ми се струва лоша новина. Първо, още не съм успял да разреша никоя от загадките.<
C$
	Чета какво съм написал и продължавам.
C>
	>Първата загадка: къде си сега? Какво правиш там? Защо си далеч от мен? Защо не искаш да ме видиш? Има ли някаква причина? За толкова много неща трябва да поговорим на четири очи. Не мислиш ли?<
C$
	Минава известно време, докато Кумико отговори. Представям си как седи пред клавиатурата, как хапе устна и мисли. Накрая, задействан от нейните движещи се пръсти, курсорът започва да се стрелка през екрана.
C>
	>Каквото исках да ти кажа, го написах в писмото, което ти пратих. Разбери най-вече, че в много отношения вече не съм Кумико, която си познавал. По най-различни причини хората се променят и в някои случаи се развалят от промяната. Заради това не искам да те виждам. Заради това не искам да се връщам при теб.<
C$
	Курсорът спира и започва да мига на едно място, сякаш търси думи. Гледам го вторачено десет секунди и чакам да изпише върху екрана още думи. В някои случаи се развалят от промяната ли?
C>
	>Ако е възможно, бих искала да ме забравиш час по-скоро. За нас ще бъде най-добре да приключиш с формалностите около развода и да започнеш съвсем нов живот. Няма значение къде съм сега и какво правя. Най-важното е, че каквато и да е причината, двамата сме разделени и живеем в съвсем различни светове. Невъзможно е да се върнем и пак да станем такива, каквито сме били. Много те моля, разбери колко болезнено е да общувам с теб по този начин. Вероятно не си представяш, но това ме разкъсва.<
C$
	Чета няколко пъти думите на Кумико. Не откривам в тях следа от колебание, знак, че не са подплатени с възможно най-силно и болезнено убеждение. Вероятно ги е повтаряла многократно наум. Но трябва да намеря начин да разклатя тази нейна непроницаема стена, поне да я побутна. Продължавам да пиша.
C>
	>Това, което казваш, е някак мъгляво, трудно ми е да го разбера. Казваш, че си се развалила, но какво по-конкретно означава това? Просто не разбирам. Развалят се домати. Развалят се чадъри. Това го разбирам. Доматите гният, чадърите се чупят. Но какво означава ти „да се развалиш“? Не си представям нищо конкретно. Пишеш в писмото си, че си спала с друг, но нима от това можеш „да се развалиш“? Да, разбира се, бях изумен. Но според мен това изобщо не означава човек „да се развали“.<
C$
	Следва дълго мълчание. Започвам да се безпокоя, че Кумико е изчезнала. После обаче се появява едно изречение.
C>
	>Вероятно си прав, но има и друго.<
C$
	Поредното тежко мълчание. Кумико подбира внимателно думите, сякаш ги вади от чекмедже.
C>
	>Просто така се изразих. „Развалянето“ е нещо, което става постепенно през доста дълъг период от време. То се е решило без моето участие, някъде в стая, където е тъмно като в рог, от някого, който няма нищо общо с мен. Когато те срещнах и се омъжих за теб, ми се струваше, че пред мен се откриват съвсем нови възможности. Надявах се да успея да избягам през някоя пролука. Но вероятно е било само илюзия. Има предзнаменования за всичко и затова онзи път, когато котаракът ни изчезна, направих всичко възможно да го намеря.<
C$
	Гледам право в монитора, Кумико вероятно обмисля как да продължи. „Развалянето“ ставало през доста дълъг период от време. Какво се опитва да ми каже? Екранът пред очите ми е като невидима стена. Най-после излизат новите редове.
C>
	>Ако можеш, искам да си представяш нещата по следния начин: че умирам бавно от нелечима болест, от която лицето и тялото ми малко по малко се разпадат. Това, разбира се, е само метафора. Лицето и тялото ми не се разпадат. Но е твърде близо до истината. Заради това не искам да се виждаме. Знам, такава неясна метафора няма да ти помогне да разбереш докрай положението, в което се намирам. Не очаквам и да те убеди в истинността на думите ми. Чувствам се ужасно, но наистина нямам какво повече да ти кажа. Единственото, което можеш да направиш, е да го приемеш.<
C$
	Нелечима болест.
	Мой ред е и започвам да пиша.
C>
	>Щом настояваш да приема метафората ти, нямам нищо против. Но има едно, което просто не разбирам. Дори да предположим, че, както твърдиш, си „се развалила“ и страдаш от „нелечима болест“, защо трябваше това да те отведе точно при Нобору Ватая? Защо не остана при мен? Защо не сме заедно? Нали затова се оженихме?<
C$
	Мълчание. Толкова тежко и тягостно, че почти се усеща физически. Ръцете ми са вкопчени върху писалището, няколко пъти си поемам дълбоко въздух. После идва отговорът.
C>
	>Независимо дали ни харесва, или не, аз съм тук, защото трябва да бъда тук. Тук ми е мястото. Нямам право на друг избор. И да искам да те видя, това е невъзможно. Нима мислиш, че НЕ искам?<
C$
	Пак следва мълчание, Кумико сякаш е затаила дъх. Сетне пръстите й отново са на клавиатурата.
C>
	>Затова те моля, не ме мъчи повече. Единственото, което можеш да направиш за мен, е да забравиш час по-скоро за съществуването ми. Премахни от спомените си годините, през които бяхме заедно, сякаш не ги е имало никога. Ето това в крайна сметка е най-доброто, което можеш да направиш за нас двамата. Ето в това наистина съм убедена.<
C$
	Аз отговарям:
C>
	>Казваш, че искаш да забравя всичко. Казваш, че искаш да те оставя на мира. Същевременно обаче от някакво кътче някъде ме молиш за помощ. Този глас е едва доловим и далечен, но в тихи нощи го чувам съвсем ясно. Сигурен съм, ТВОЯТ глас е. Мога да приема, че едната Кумико се опитва всячески да се махне от мен и вероятно си има причини. Но съществува и друга Кумико, която прави всичко възможно да си отвори път към мен. Сигурен съм. Каквото и да ми говориш сега, съм длъжен да повярвам на Кумико, която се нуждае от помощта ми и се стреми да се доближи до мен. Каквото и да ми говориш, колкото и основателни да са причините ти, не мога току-така да те забравя, не мога да изхвърля от съзнанието си годините, през които бяхме заедно. Не мога да го направя, защото наистина ги има, те са част от живота ми и няма начин просто да ги залича. Би било равнозначно да залича самия себе си. Искам да знам каква е основателната причина да го направя.<
C$
	Следва поредната пауза. Долавям от монитора мълчанието на Кумико. То пада като тежък пушек от ъгъла на екрана и се стеле над пода. Познавам мълчанието й. Виждал съм го, изживявал съм го многократно по време на съвместния ни живот. Сега тя е затаила дъх и седи пред екрана на компютъра със съсредоточено сключени вежди. Посягам за чашата и допивам студеното кафе. С празната чаша в ръцете си затаявам дъх и също се взирам в екрана. Мълчанието ни свързва с тежките си окови през стената между нашите два свята. Имам безпогрешното чувство, че двамата се нуждаем един от друг повече от всичко на света.
C>
	>Не знам.<
C$
C>
	>Е, АЗ знам.<
C$
	Оставям чашата от кафето и пиша възможно най-бързо, сякаш се опитвам да хвана изплъзващата се опашка на времето.
C>
	>Знам следното. Знам, че искам да намеря пътя, който ще ме отведе при теб, при Кумико, която иска да я спася. За съжаление още не знам как да стигна до това място и какво ме чака там. През цялото време, откакто ме напусна, живея с усещането, че съм запратен в пълен мрак. Но сега бавно, опипом се приближавам до същността, до мястото, където се намира същността на нещата. Исках да го знаеш. Приближавам се до мястото, където се намираш, и смятам да се приближа още повече.<
C$
	С ръце върху клавиатурата чакам отговора й.
C>
	>Нищо не разбрах.<
C$
	Това ми написва Кумико и приключва разговора:
C>
	>Довиждане.<
C$

	* * *

	Екранът ми съобщава, че събеседникът ми е излязъл от мрежата. Разговорът ни е приключил. Аз обаче продължавам да гледам монитора и да чакам да се случи нещо. Може би Кумико ще си промени решението и ще се върне. Може би ще се сети нещо, което е забравила да каже. Тя обаче не се връща. След двайсет минути се отказвам. Записвам файла, после отивам в кухнята и пия студена вода. Известно време прочиствам съзнанието си: застанал до хладилника, дишам дълбоко. Над всичко сякаш се е спуснало ужасно спокойствие. Имам чувството, че светът надава ухо, за да чуе следващата ми мисъл. Но аз не се сещам за нищо. Съжалявам, но просто не се сещам.
	Връщам се при компютъра, сядам и внимателно чета отново от начало до край целия разговор върху светещия екран: какво съм казал аз, какво е казала тя, какво съм казал аз след това, какво е отговорила тя. Всичко е запазено на екрана в пълна яснота. Чета написаното от Кумико и чувам гласа й. Знам интонацията, чувам едва доловимите отсенки на тона и обичайните й малки паузи. Курсорът продължава да мига в края на последния ред равномерно като пулс и чака безмълвно на екрана да се появи следващата дума. Но следваща дума няма.
	След като запечатвам в съзнанието си целия разговор (реших, че е по-добре да не го принтирам), кликвам на изход от комуникационната програма. Погрижвам се да не оставя следи в компютърната памет и след като се уверявам, че това е изпълнено, изключвам компютъра. Той изпиуква и мониторът става мъртвешки бял. Монотонното бръмчене попива в тишината на стаята, както ярък сън потъва в нищото, в небитието.

	* * *

	Не знам колко време е минало. Когато идвам на себе си, виждам, че съм се вторачил в ръцете си, отпуснати върху масата. По тях има белези от дълго пронизващо вглеждане.
	„Развалянето“ иска доста дълго време.
	Колко все пак?


>>	23.
>>	Преброяване на овцете
#	Нещото в средата на окръжността

	Няколко дни след първото посещение на Ушикава помолих Канела, когато идва в „резиденцията“, да ми носи вестник. Беше време да започна да си възвръщам допира с действителността на външния свят. Колкото и да се опитваш да го избегнеш, когато стане време, тя те открива.
	Канела кимна и след това всеки ден се появяваше с три вестника.
	Преглеждах ги сутрин след закуската. Толкова дълго не бях чел вестници, че сега се изумих колко са странни — студени и празни. От дразнещата миризма на мастило ме заболя глава, черните пълчища на ситните йероглифи сякаш ми избождаха очите. Начинът, по който бяха написани заглавията, и тонът на написаното ми се виждаха нереални. Често се налагаше да оставя вестника, да затворя очи и да въздъхна. Невъзможно е да съм изпитвал същото преди. Да чета вестник, би трябвало да е далеч по-обикновено изживяване. Какво ли толкова се беше променило в тях? Или какво толкова се бе променило в мен?
	След като известно време четох вестници, успях да разбера нещо, свързано с Нобору Ватая: че той заздравява още повече позициите си в обществото. Като един от новоизгрелите депутати от Камарата на представителите осъществяваше амбициозна програма за политическа дейност, а като автор на колонка в списание и редовен телевизионен коментатор постоянно се изказваше за едно или друго. Виждах името му навсякъде. По причина, която не схващах, хората се вслушваха в мнението му, и то все по-ентусиазирано. Нобору Ватая беше съвсем нов на политическата сцена, а вече бе приветстван като един от младите политици, от които може да се очакват велики дела. В проучване на общественото мнение, проведено от дамско списание, той бе посочен за политика, ползващ се с най-голямо одобрение в страната. Нобору Ватая беше смятан за интелектуалец, включил се в обществения живот, за нов тип интелигентен политик, какъвто досега не е имало.
	След като прочетох колкото издържах за последните събития и водещото място на Нобору Ватая в тях, насочих вниманието си към растящата колекция от книги за Манджоу-го. Канела ми носеше всичко, което успееше да намери по темата. Но и тук не успях да избягам от сянката на Нобору Ватая. Онзи ден тя изскочи от страниците на книга, посветена на логистиката. Беше издадена през 1978 година и библиотечният екземпляр беше взиман от читател само веднъж още докато книгата е била нова, и бе върнат почти веднага. Вероятно само познатите на лейтенант Мамия се вълнуваха от логистичните проблеми в Манджоу-го.
	Според автора още през 1920 година имперската армия в Япония проучвала възможността да набави огромни количества екипировка за оцеляване в зимни условия, тъй като се очаквала широкомащабна война със Съветския съюз. Това се смятало за неотложен въпрос, защото на японците им липсвал опит от истински сражения в такива наистина мразовити места като Сибир. Ако поради граничен конфликт се стигнело до война срещу СССР, което в онези дни било, разбира се, възможно, армията просто не била подготвена да издържи в зимна кампания. Ето защо към генералния щаб била създадена работна група, която да обмисли подготовката за хипотетична война със Съветския съюз, и логистичният отдел бил натоварен да проучи доставките на специални зимни униформи. За да разберат какво точно представлява истинският студ, хората от отдела заминали за далечния северен остров Сахалин, за който Япония открай време водела спорове с царска Русия, а после и със СССР, и използвали истинска бойна част, за да изпробват подплатените ботуши, шинели и бельо. Проучили най-старателно униформите в съветската армия и дори униформите в армията на Наполеон по време на Руската кампания и стигнали до извода, че със сегашната екипировка японската армия няма да изкара една зима в Сибир. Изчислили, че две трети от фронтоваците на бойната линия ще излязат от строя заради премръзване. Сегашните им униформи били използваеми донякъде за по-меките зими в Северен Китай, освен това били недостатъчни. Работната група изчислила колко точно овце са необходими, за да се изработи подходящо зимно облекло за десет дивизии (по онова време членовете на работната група се шегували, че от броене на овце нямат време да спят), и включили в доклада си данните заедно с приблизителния брой на машините, необходими за преработката на вълната.
	Овцете на японските острови очевидно били недостатъчни, за да се води продължителна война на северните територии срещу съветската армия в случай на икономически санкции или на блокада срещу Япония, ето защо в доклада се казвало, че е наложително Япония да осигури и постоянни доставки на вълна (или на заешки и други кожи) от района на Манджурия и Монголия, и оборудването, с което да ги преработва. През 1932 година, непосредствено след създаването на марионетния режим в Манджоу-го, за проучване на въпроса на място там бил пратен млад технократ, току-що завършил Генералщабната академия със специалност логистика — казвал се Йошитака Ватая.
	Йошитака Ватая ли! Това със сигурност беше чичото на Нобору. По света нямаше много хора с презиме Ватая, а името Йошитака разсейваше всички съмнения.
	Задачата му била да установи колко време ще бъде необходимо, докато Манджоу-го бъде в състояние да осигури постоянни доставки на вълна. Йошитака Ватая се заел с въпроса за униформите за студено време като образец за модерна логистика и направил изчерпателен математически анализ.
	Докато бил в Мукден, Йошитака Ватая направил всичко възможно да го представят на генерал-лейтенант Канджи Ишивара и прекарал с него цялата вечер — пиели и си говорели.
	Канджи Ишавара. Още едно име, което знаех. Чичото на Нобору Ватая е бил свързан с Канджи Ишавара, водача на инсценираното китайско нападение срещу японските части от предната година, известно като „Манджурския сблъсък“, събитие, благодарение на което Япония да окупира Манджурия и да създаде Манджоу-го и което по-късно ще се окаже първата битка на една петнайсетгодишна война.
	Ишивара бил обиколил континента и се бил убедил не само че широкомащабна война със Съветския съюз е неизбежна, но и че ключът към победата в нея е в заздравяването на логистичната позиция на Япония чрез бързата индустриализация на току-що основаната империя Манджоу-го, чиято икономика трябвало сама да задоволява нуждите си и да не разчита на внос. Той изложил красноречиво, пламенно възгледите си пред Йошитака Ватая. Настоявал, че е важно от Япония да се „внесат“ селяни, благодарение на които земеделието и животновъдството в Манджоу-го да дръпнат напред и добивите да се повишат.
	Ишивара смятал, че Япония не бива да превръща Манждоу-го в поредната откровена японска колония като Корея и Тайван и трябва да я наложи като нов модел азиатска държава. Но проявявал завиден реализъм, като признавал, че Манджоу-го в крайна сметка ще послужи за логистична база във войната срещу Съветския съюз и дори срещу Съединените щати и Великобритания. Бил убеден, че сега Япония е единствената държава в Азия, способна да се вдигне на война срещу Запада (той я наричал „Окончателната война“) и че ако искат да се освободят от Запада, другите страни са длъжни да й сътрудничат. По онова време никой офицер в имперската армия не съчетавал като Ишивара задълбочения интерес към логистиката с огромната начетеност. Повечето други японски офицери отхвърляли логистиката като „дамска“ дисциплина и били убедени, че „воините на Негово величество“ трябва да се сражават дръзко и самоотвержено, колкото и зле да са оборудвани, и че истинската бойна доблест е да победиш могъщ враг, който е по многочислен и по-добре въоръжен. Че пътят към почестите минава през удара по врага и офанзивата, „прекалено бърза, та да могат обозите да настигнат армията“.
	За съвършения технократ Йошитака Ватая това били пълни глупости. Според него било равнозначно на самоубийство да започнеш без логистична подкрепа продължителна война. Благодарение на петгодишния план за бързо икономическо развитие, наложен от Сталин, съветската войска била разширила и модернизирала значително своята боеспособност. Петте кървави години на Първата световна война били помели ценностите на стария свят, а механизираната война била направила истинска революция в мисленето на европейците по отношение на стратегията и логистиката. Йошитака Ватая бил живял две години в Берлин и бил осмислил с цялото си същество тази истина, но манталитетът на повечето японски военни не бил надскочил опиянението от победата, която били удържали преди близо трийсет години в Руско-японската война.
	Йошитака Ватая се прибрал в Япония като заклет привърженик на доводите на Ишивара, на неговия светоглед и на обаятелната му личност и тесните им връзки продължили години наред. Често ходел на гости на изтъкнатия офицер дори след като той бил върнат от Манджурия, за да поеме командването на откъснатата крепост в Майзуру. Точният и старателно подготвен доклад на Йошитака Ватая за овцевъдството и преработката на вълна в Манджоу-го бил представен в щаба малко след като той се завърнал в Япония и бил оценен високо. Но след като през 1939 година Япония претърпяла болезнено поражение в битката при Номинхе и икономическите санкции, наложени от САЩ и Великобритания, станали още по-сурови, военните започнали да пренасочват вниманието си на юг и работата група, която трябвало да разработи стратегията за хипотетичната война срещу Съветския съюз, малко по малко прекратила дейността си. Сред факторите, допринесли за решението битката при Номинхе да бъде приключена бързо, още в началото на есента, за да не прерасне в истинска война, било заключението на работната група, че „при сегашната ни боеспособност ние не сме в състояние да предприемем зимна кампания срещу съветската армия“. Веднага щом задухали есенните ветрове, императорското главно командване предприело действие, необичайно за японската армия, която всячески се стремяла да опази доброто си име, отказало се от битките и чрез дипломатически преговори преотстъпило на Външна Монголия и съветските части безплодната Хулунбуирска степ.
	В бележка под линия авторът изтъкваше, че след войната, по време на окупацията на Макартър, на Йошитака Ватая му било забранено да заема държавни постове и той се усамотил в родната Ниигата, после обаче, след като забраната паднала, от Консервативната партия го убедили да се кандидатира за Горната камара, където той бил депутат два мандата, а сетне се прехвърлил в Долната камара. На стената в кабинета му бил окачен калиграфски свитък на Канджи Ишивара.
	Нямах представа що за депутат е бил чичото на Нобору Ватая и какво е постигнал като политик. По едно време беше министър и очевидно е бил много влиятелна личност в избирателния си окръг, но така и не се превърна в политически водач от национален мащаб. Сега постът му в парламента беше наследен от неговия племенник Нобору Ватая.

	* * *

	Оставих книгата, сключих пръсти зад главата си и загледах през прозореца някъде по посока на входната порта. След малко тя щеше да се отвори навътре и щеше да се появи мерцедесът с Канела зад волана. Той щеше да докара поредната „клиентка“. Бях свързан с „клиентките“ посредством белега върху бузата си. Бях свързан пак със същия белег и с дядото на Канела (бащата на Индийско орехче). Дядото на Канела и лейтенант Мамия бяха свързани чрез град Синдзин. Лейтенант Мамия и ясновидецът господин Хонда бяха свързани от специалната задача, която са изпълнявали на границата между Манджурия и Монголия, а двамата с Кумико се бяхме запознали с господин Хонда чрез семейството на Нобору Ватая. С лейтенант Мамия ме свързваше онова, което бяхме изживели в кладенците — той в Монголия, аз в имота, където седях сега. В същия имот навремето беше живял армейски офицер, командвал части в Китай. Всички тези неща бяха свързани в нещо като окръжност с център Манджурия отпреди войната, континентална Източна Азия и кратката война при Номинхе през 1939 година. Но не проумявах защо ние с Кумико сме били въвлечени в тази историческа верига от причини и следствия. Всички събития бяха станали много преди ние с нея да сме били родени.
	Седнах на писалището на Канела и сложих ръце върху клавиатурата. Пръстите ми още усещаха разговора с Кумико. Бях сигурен, че е протекъл под зоркия поглед на Нобору Ватая. Той се опитваше да научи нещо от думите ни. Не бе уредил да се свържем по този начин просто от добро сърце. Заедно с хората си почти сигурно се опитваше да използва достъпа, който чрез комуникационния линк бе получил до компютъра на Канела, за да научи тайните на къщата. Аз обаче не се притеснявах. Дълбините на компютъра — това бяха дълбините в душата на самия Канела. А Нобору Ватая и хората му нямаше откъде да знаят колко неизбродими са тези дълбини.


>>	24.
>>	Знакът става червен
#	Дългата ръка се протяга

	Когато дойде на другата сутрин в девет. Канела не беше сам. Отпред до него седеше майка му Индийско орехче Акасака. Не се беше появявала от близо месец. Тогава също беше пристигнала заедно с Канела, без да предупреди, беше закусила с мен и след около час общи приказки си беше тръгнала.
	Канела си свали сакото и както слушаше Кончерто гросо на Хендел (за трети пореден ден), отиде в кухнята, за да препече филийки и да запари чай на майка си, която още не беше закусила. Винаги правеше съвършени препечени филийки, ставаха си за реклама. После, докато той както винаги подреждаше в кухнята, ние с Индийско орехче седнахме на една от масичките, за да пием чай. Тя изяде само една филийка с малко масло отгоре. Навън валеше студен дъжд, нещо като суграшица. Индийско орехче почти не говореше, аз също — няколко думи за времето. Но усещах, че тя иска да ми каже нещо. Поне това бе ясно от израза на лицето й и от начина, по който говореше. Отчупваше залци колкото пощенска марка и един по един ги хапваше. От време на време поглеждахме към дъжда, сякаш той ни е стар общ приятел.
	След като Канела оправи в кухнята и се зае да чисти, Индийско орехче ме заведе в „пробната“. Беше обзаведена точно както „пробната“ в офиса в Акасака. Размерът и формата бяха еднакви. И тук на прозореца имаше тънки и дебели пердета и дори денем беше сумрачно. Пердетата се дръпваха най-много по десет минути на ден, докато Канела чистеше в стаята. И тук имаше кожено канапе, стъклена ваза с цветя върху масата и лампион. Насред помещението имаше голям работен плот, на който бяха оставени ножици, парчета плат, дървена кутия с игли и конци, креда, скицник (в който дори бяха нарисувани няколко истински модела) и инструменти, чиито имена и предназначение не знаех. На стената беше окачено голямо огледало, в което човек можеше да се огледа в цял ръст, а единият ъгъл на стаята бе отделен с параван — за преобличане. Клиентките, които идваха в „резиденцията“, винаги биваха довеждани в това помещение.
	Нямах представа защо Канела и майка му са го направили точно копие на първоначалната „пробна“. Тук, в тази къща, нямаше нужда от чак такива предпазни мерки. Може би те (и клиентките им) бяха свикнали с обстановката в „пробната“ в офиса в Акасака дотолкова, че нямаше нужда да измислят нищо ново като обзавеждане на помещението тук. Каквито и да бяха причините да я обзаведат така, лично аз нямах нищо против, беше ми приятно. В „пробната“, сред разните шивашки инструменти, изпитвах някаква необяснима сигурност. Обстановката беше нереална, но не и неестествена.
	Индийско орехче ми каза да седна на коженото канапе и се разположи до мен.
	— И така. Как се чувствате? — попита тя.
	— Не се оплаквам — отговорих аз.
	Беше облечена в яркозелен костюм. Полата беше къса, а големите шестоъгълни копчета на сакото й бяха закопчани чак до шията като на куртките на Неру. Раменете бяха с подплънки. Покрай тях се сетих за един научнофантастичен филм, който бях гледал отдавна и в който действието се развиваше в близкото бъдеще. Почти всички жени във филма бяха с подобни костюми и живееха във футуристичен град.
	Индийско орехче носеше пластмасови обици, големи, съвсем същите на цвят като костюма. Бяха с много особен наситенозелен оттенък, сякаш постигнат чрез съчетаването на няколко цвята, и вероятно бяха правени по поръчка, за да съответстват на костюма. Или пък обратното: костюмът беше ушит така, че да съответства на обиците, точно както правим стенна ниша, която да съответства на хладилника. Реших, че този поглед върху нещата може би не е чак толкова лош. Въпреки дъжда Индийско орехче беше дошла със слънчеви очила със стъкла, които почти сигурно бяха зелени. Чорапите й също бяха зелени. Днес очевидно беше зелен ден.
	С обичайния низ от плавни движения жената извади от дамската си чанта цигара, захапа я и издала леко устни наред, я запали. Поне запалката не беше зелена, беше същата тънка, скъпа на вид златна запалка, която Индийско орехче използваше постоянно. Но отиваше много на зеленото. Жената кръстоса крака в зелени чорапи. Огледа внимателно коленете си и придърпа полата. И сякаш лицето ми бе продължение на нейните крака, погледна към мен.
	— Не се оплаквам — повторих аз. — Чувствам се както винаги.
	Индийско орехче кимна.
	— Не сте ли уморен? Нямате ли нужда от почивка?
	— Не бих казал. Мисля, че свикнах с работата. Сега ми е много по-лесно, отколкото в началото.
	Индийско орехче не каза нищо. Димът от цигарата й се виеше право нагоре като вълшебно изправяща се връв на индийски факир и после я всмукваше климатикът на тавана. Според мен това бе най-тихият и най-мощен климатик на света.
	— А вие как сте? — попитах аз.
	— Аз ли?
	— Вие уморена ли сте?
	Жената ме погледна.
	— Уморена ли изглеждам?
	Всъщност ми се беше сторила уморена още в мига, когато очите ни се срещнаха. Казах й го и тя въздъхна.
	— Тази сутрин в едно списание се е появила още една статия, част от поредицата „Къщата на обесениците и нейната тайна“. Звучи като заглавие на филм на ужасите.
	— Това е втората, нали? — попитах аз.
	— Точно така — потвърди Индийско орехче. — Всъщност неотдавна в друго списание излезе статия по същата тема, но за радост май никой не направи връзката. Поне засега.
	— Нещо ново ли се е появило? За нас?
	Индийско орехче угаси елегантно цигарата в пепелника. Сетне поклати леко глава. Зелените й обици запърхаха като пеперуди в началото на пролетта.
	— Не точно за нас — отвърна тя и известно време мълча. — Кои сме, с какво се занимаваме — още никой не знае. Ще ви оставя един брой, прочетете го, ако ви е интересно. Всъщност обаче искам да ви попитам за нещо, което завчера ми пошушнаха: че сте имали шурей, който бил прочут млад политик. Вярно ли е?
	— За съжаление да — потвърдих аз. — Братът на жена ми.
	— Братът на жената, която е изчезнала?
	— Да.
	— Дали се е досетил какво правите тук?
	— Знае, че идвам всеки ден и правя нещо. Пратил е човек да разучи. Предполагам, че е притеснен. Но се съмнявам да се е досетил.
	Индийско орехче се позамисли. После обърна лице към мен и попита:
	— Не харесвате особено шурея си, нали?
	— Не, не го харесвам особено.
	— И той не харесва вас.
	— Меко казано.
	— И сега се безпокои какво правите тук. Защо?
	— Ако се разчуе, че съм замесен в нещо съмнително, може да гръмне скандал, който да засегне и него. Той точно сега е на гребена на вълната. Вероятно е естествено да се притеснява от такива неща.
	— Значи не той дава на медиите информация за къщата?
	— Да ви призная, нямам представа какво се върти в главата на Нобору Ватая. Но здравият разум ми подсказва, че той няма да спечели нищо, ако дава информация на пресата. По-скоро ще се опита да потули нещата.
	Индийско орехче дълго въртя в пръстите си тънката златна запалка. Тя приличаше на златна вятърна мелница в почти безветрен ден.
	— Защо не сте ни казвали нищо за този ваш шурей? — попита жената.
	— Не съм казал не само на вас. Опитвам се да не отварям дума за него пред никого — отвърнах аз. — Не сме си симпатични още от самото начало, а сега направо се мразим. Не съм крил от вас. Просто не смятах, че има нужда да говоря за това.
	Индийско орехче въздъхна, този път малко по-тежко.
	— Трябваше да ни предупредите.
	— Може би е трябвало — съгласих се аз.
	— Сигурна съм, съзнавате за какво става въпрос. При нас идват клиентки, свързани с политиката и бизнеса. Хора с власт и влияние. Известни хора. Длъжни сме да ги пазим. Точно заради това взимаме такива крайни предпазни мерки. Това поне знаете.
	Аз кимнах.
	— Канела хвърли много усилия и задели много време, за да създаде точна сложна система, гарантираща, че няма да се разчуе нищо: цял лабиринт от фирми фантоми, счетоводни книги с двойно и тройно счетоводство, напълно анонимно място на паркинга в онзи хотел в Акасака, изключително строго отношение към клиентелата, контрол на приходите и разходите, плана на тази къща. Именно неговият ум роди всичко това. Дотук системата работеше почти съвършено, както сме го предвидили. Да, нужни са много пари, за да поддържаме такава система, но парите не са проблем за нас. Важното е жените, които идват тук, да усещат, че са напълно защитени.
	— Тоест според вас тази система е изложена на опасност.
	— За съжаление да.
	Индийско орехче извади кутия цигари и взе една, но вместо да я запали, я държа дълго между пръстите си.
	— И за капак сега се появява този прочут политик, който се оказва мой шурей и който само увеличава опасността от скандал.
	— Точно така — потвърди жената, устните й потрепнаха.
	— И какъв е анализът на положението, който Канела е направил?
	— Синът ми не казва нищо. Като голяма стрида на морското дъно. Затворил се е в себе си, заключил е вратата и мисли задълбочено.
	Индийско орехче беше вперила очи в мен. Най-после запали цигарата, сякаш едва сега си беше спомнила, че я държи. Сетне каза:
	— Още си мисля много за това… за съпруга си и как беше убит. Защо трябваше да го режат на парчета? Защо трябваше да окървавяват стаята, да вадят вътрешностите му и да ги отнасят? Просто не се сещам за причина да го правят. Мъжът ми не беше от хората, които някой ще убие по такъв необичаен начин. Но ме озадачава не само смъртта на съпруга ми. Всички необясними събития, които са се случвали в живота ми: огромната страст, която се появи у мен към модния дизайн, и това, че тя изчезна толкова внезапно, начинът, по който Канела престана да говори, странната работа, която вършим сега и която ме грабна изневиделица — всичко сякаш е програмирано умело, така че да ме доведе дотук. Имам чувството, че всяко мое движение се направлява от невероятно дълга ръка, която е протегната от много-много далеч, и че животът ми не е нищо друго освен удобен проход, през който всички тези неща да минат.
	От съседната стая се чу тихото бучене на прахосмукачката: Канела чистеше. Както винаги го правеше съсредоточено и целеустремено.
	— Чувствали ли сте се някога по този начин? — попита Индийско орехче.
	— Никога не съм имал усещането, че съм бил „грабнат“ от нещо — отговорих аз. — Тук съм, защото трябваше да бъда тук.
	— За да свирите с вълшебната флейта и да намерите Кумико ли?
	— Точно така.
	— Търсите нещо — отбеляза Индийско орехче и бавно смени кръстосването на краката си в зелени чорапи. — А всичко си има цена.
	Продължих да мълча.
	Жената най-сетне огласи заключението си:
	— Решихме известно време да не водим клиентки. Решението е на Канела. Заради статиите в списанията и шурея ви, който внезапно се появи на сцената, сигналът се промени от жълт на червен. Вчера отменихме всички записани часове от днес нататък.
	— И колко ще продължи това „известно време“?
	— Докато Канела запуши дупките в системата и бъдем сигурни, че опасността е преминала. Съжалявам, но не искам да поемаме никакви рискове. Както и досега. Канела ще идва всеки ден, но без клиентки.

	* * *

	Вече не валеше, когато Канела и Индийско орехче си тръгнаха. Пет-шест врабеца се къпеха в локвата на алеята. Щом мерцедесът на Канела се скри и автоматичната врата се затвори, седнах на прозореца и загледах облачното зимно небе зад клоните на дърветата. В съзнанието ми изникнаха думите на Индийско орехче: „Невероятно дълга ръка, която е протегната от много-много далеч.“ Представих си как ръката се протяга от ниските черни облаци — като илюстрация в зловеща книга с картинки.


>>	25.
>>	Триъгълни уши
#	Камбанки на шейна

	Цял лен четох за Манждоу-го. Не се налагаше да бързам да се прибирам. Смятах, че вероятно ще закъснея, и затова сутринта, преди да изляза, дадох на Скумрия суха котешка храна за два дни. Котаракът не я обичаше, но поне нямаше да умре от глад. Ето защо мисълта да се затътря у нас стана още по-непривлекателна. Искаше ми се да легна и да поспя. Извадих от гардероба възглавница и одеяло, сложих ги на канапето в „пробната“ и угасих осветлението. После легнах, затворих очи и започнах да си мисля за Скумрия. Исках да заспя с мисълта за котарака. Ето нещо, което се беше върнало при мен. Котаракът беше успял да си дойде от много далеч. Това си беше благословия. Докато лежах със затворени очи, си мислех колко меки са възглавничките на лапите му, за студените му триъгълни уши, за розовия език. Представих си как той се е свил на кълбо и спи спокойно. Усетих с дланта си топлината му. Чух равномерното му дишане. Бях много по-изнервен от друг път, но скоро ме споходи сънят, дълбок сън без сънища.
	Събудих се посред нощ. Стори ми се, че някъде в далечината чувам камбанки на шейна — като фонова коледна музика.
	Камбанки на шейна ли?
	Седнах на канапето и затърсих опипом ръчния си часовник върху масичката. Светещите стрелки показваха един и половина. Явно съм спал по-дълбоко, отколкото бях очаквал. Застинах и се ослушах, но единственият звук, който чух, беше слабото глухо туптене на сърцето ми. Може би само ми се е сторило, че чувам камбанки на шейна. Може би все пак съм сънувал. За всеки случай реших да проверя къщата. Нахлузих пантофите и отидох в кухнята. Когато излязох оттам, звукът се чу по-ясно. Наистина беше като камбанки на шейна и май идваше откъм кабинета на Канела. Застанах при вратата и се ослушах, сетне почуках. Докато съм спал, Канела може би се беше върнал в „резиденцията“. Но отговор не последва. Открехнах вратата и надзърнах вътре.
	Някъде на височината на кръста ми видях в мрака белезникаво сияние с четвъртита форма. Светеше екранът на компютъра, а сигналът му (нов сигнал, който не бях чувал дотогава) наподобяваше камбанки на шейна. Компютърът ме викаше. Сякаш привлечен от него, седнах пред сиянието и прочетох съобщението върху екрана:
C>
	Има достъп до директорията „Хроника на птицата с пружината“. Избери файл (1 — 16).
C$
	Някой беше включил компютъра и отворил достъп до файловете със заглавие „Хроника на птицата с пружината“. В „резиденцията“ не би трябвало да има никой освен мен. Дали системата не беше задействана извън къщата? Можеше да го направи само Канела. „Хроника на птицата с пружината“ ли?
	Леката бодра музика като от камбанки на шейна продължи да звучи от компютъра, сякаш беше коледна сутрин. Сякаш ме подканяше да избера. След известно колебание, кой знае защо, си харесах 8. Звънтежът веднага заглъхна и файлът се отвори върху екрана като хоризонтален свитък с рисунки.


>>	26.
>>	Хроника на птицата с пружината — 8
#	(или втората недодялана касапница)

	Ветеринарят се събуди преди шест часа. Изми си лицето със студена вода и си направи закуска. През лятото се съмваше рано и повечето животни в зоологическата градина вече бяха будни. През отворения прозорец влизаха ревът им и ветрецът, който донасяше миризмите им, и ветеринарят разбра какво ще бъде времето, без да му се налага да гледа навън. Беше му станало навик. Първо се заслушваше, сетне вдишваше сутрешния въздух и се подготвяше за новия ден.
	Днес обаче денят щеше да бъде различен от предния. Нямаше как да не е различен. Бяха изчезнали толкова много гласове и миризми! Тигрите, леопардите, вълците, мечките: вчера следобед всички те бяха умъртвени — избити — от войниците. Сега, след нощния сън, тези събития сякаш бяха част от тегав кошмар, който ветеринарят е сънувал отдавна. Той обаче знаеше, че всичко се случи наистина. Още усещаше в ушите си тъпата болка от тътена на пушките. Не, не беше сън. Сега беше август, годината беше 1945 и ветеринарят се намираше в град Синдзин, а от час на час съветските войски, които бяха прекосили вероломно границата, се приближаваха все повече. Такава беше действителността — истинска като мивката и четката за зъби, които ветеринарят виждаше пред себе си.
	Поолекна му от рева на слоновете. А, да, на слоновете им се беше разминало. За щастие младият лейтенант начело на взвода бе проявил достатъчно нормален, здрав човешки разум, за да махне от списъка слоновете, помисли ветеринарят, докато си миеше лицето. Откакто беше пристигнал в Манджурия, той се беше натъквал на безброй тесногръди фанатизирани млади японски офицери и при всяка среща с тях се беше потрисал. Повечето бяха синове на селяни, бяха раснали по време на кризата през трийсетте години, бяха тънали в недоимък и им бяха втълпявали мегаломанския национализъм. Без да се замислят, те изпълняваха заповедите на висшестоящите, колкото и невероятни да бяха те. Ако в името на императора им наредяха да прокопаят дупка през земното кълбо и да стигнат до Бразилия, те щяха да грабнат лопатите и да запретнат ръкави. Някои наричаха това „чистота“, но ветеринарят употребяваше друга дума. Той беше син на лекар, беше изкарал образованието си в сравнително либералната обстановка на двайсетте години и изобщо не разбираше тези млади офицери. Да застреляш с пушка два-три слона, е много по-лесно, отколкото да прокопаеш дупка през земята и да излезеш в Бразилия, но макар и да говореше с лек провинциален акцент, лейтенантът, който командваше стрелковата част, изглеждаше по-нормален от другите млади офицери, които ветеринарят беше срещал — по-образовани и уж по-умни. Той го разбра от начина, по който младежът говореше и се държеше.
	При всички положения слоновете не бяха избити и ветеринарят си помисли, че вероятно би трябвало да е благодарен. Войниците сигурно също са се зарадвали, че им се е разминало. А общите работници китайци вероятно са съжалили, че са изпуснали толкова много месо и слонова кост.
	Ветеринарят кипна вода в чайника, сложи върху брадата си топла хавлиена кърпа и се избръсна. После закуси сам: чай, препечена филия и масло. Дажбите храна в Манджурия бяха доста оскъдни, но в сравнение с другаде можеше да минат направо за щедри. Това бе добре и за ветеринаря, и за животните. Те недоволстваха, че храната им е намаляла, ала положението тук бе значително по-добро, отколкото в зоологическите градини в Япония, където хранителните запаси бяха на изчерпване. Никой не можеше да предскаже бъдещето, но поне засега и на животните, и на хората им бяха спестени страданията на истинския глад.
	Ветеринарният лекар се запита как ли са жена му и дъщеря му. Ако всичко вървеше по план, те би трябвало вече да са пристигнали в Пусан. Там живееше негов братовчед, който работеше в железниците, и жената и дъщерята на ветеринаря щяха да останат при него, докато тръгнат с транспортния кораб, който да ги върне в Япония. Сутринта, когато се събуди, ветеринарят усети колко му липсват. Домъчня му, че не чува как двете си приказват весело, докато приготвят закуската. В къщата се беше възцарила куха тишина. Това вече не беше домът, който ветеринарят обичаше, мястото, където се чувстваше добре. И в същото време изпитваше някаква странна радост, че е останал сам в празната къща — сега можеше да почувства пълноценно, с всяка своя клетка неумолимата сила на съдбата.
	Самата съдба беше неговата смъртоносна болест. Още от съвсем малък той живееше със зловещото усещане, че животът му е подвластен на някаква външна сила. Може би се дължеше на яркосиньото петно на дясната му буза. Като дете ветеринарят го мразеше, възприемаше го като дамга, каквато единствен той носи на лицето си. Идеше му да умре всеки път, когато другите малчугани се подиграваха или непознатите го заглеждаха. Де да можеше да изреже с нож тази част от плътта си! Но с годините започна да приема спокойно, че петното няма да се махне никога от лицето му. Може би оттам идваше и примирение с всичко, свързано със съдбата.
	През повечето време силата на съдбата се долавяше просто като тих, монотонен бас контрент, който обагря само периферията на живота му. Рядко му се напомняше за съществуването й. Но от време на време, когато равновесието се нарушеше (а ветеринарят нямаше представа какво направлява равновесието — не откриваше някаква закономерност в тези промени), силата се увеличаваше и го потапяше в смирение, близко до парализата. В такива случаи ветеринарят нямаше друг избор, освен да зареже всичко и да се остави във властта на потока. От опит знаеше, че каквото и да прави и да мисли, няма да промени нещата. Съдбата изискваше своето и не мирясваше, докато не го вземе. Той бе напълно убеден в това.
	Не че беше някакъв пасивен човек, обратното, бе по-решителен от мнозина други и винаги постигаше набелязаното. В професията си се открояваше като ветеринар с изключителни умения, като неуморен просветител. Липсваше му творчески живец, но в училище беше изкарвал само отлични оценки и беше ръководител на класа. И в службата му признаваха, че превъзхожда всички, останалите го уважаваха. Със сигурност не беше „фаталист“ в обичайния смисъл на думата. Обаче никога през живота си не бе изпитвал непоколебимата убеденост, че сам е взел едно или друго решение. Винаги му се струваше, че съдбата го е тласнала да реши нещата така, както й харесва на нея. Случваше се ветеринарят да изпита моментно задоволство, че е решил нещо със собствената си воля, после обаче виждаше, че всичко е било решено предварително от някаква външна сила, хитро маскирана като свободна воля — просто примамка, хвърлена на пътя му, за да го прилъже да постъпи така, както трябва да постъпи. Единственото, което той бе решавал съвсем сам, бяха дреболии, които, честно казано, явно изобщо не бяха изисквали някакво решение. Ветеринарят се чувстваше като управник на държава, който не прави нищо повече от това да слага царския печат върху документи по указание на регент, упражняващ истинската власт в царството — като императора на марионетната империя Манджоу-го.
	Лекарят обичаше жена си и дъщеря си. Те бяха най-прекрасното в неговия живот, особено дъщеря му, която той боготвореше едва ли не до полуда. За тях бе готов да даде живота си. И наистина, често си беше представял как го прави и смъртта заради тях, както я виждаше във въображението си, му се струваше най-сладката възможна смърт. В същото време обаче често, като се прибереше у дома и видеше жена си и дъщеря си, си казваше: в края на краищата тези хора са отделни човешки същества, с които нямам връзка. Те бяха нещо различно, нещо, което той не познаваше истински, нещо, което съществуваше далеч от него. И когато лекарят се почувстваше така, му минаваше мисълта, че не е избрал сам тези хора, което не му пречеше да ги обожава безусловно, без никакви съмнения. Това за него бе голям парадокс, неразрешимо противоречие, огромен капан, заложен от живота.
	Но светът, към който ветеринарят принадлежеше, стана много по-прост и разбираем, след като той остана сам в къщата в зоологическата градина. Сега единственото, за което трябваше да мисли, бяха грижите за животните. Жена му и дъщеря му ги нямаше. Засега не се налагаше да мисли и за тях. Беше останал насаме със съдбата си.
	И не Квантунската армия, не съветската армия или войските на комунистите и на Куоминтан, а именно съдбата, огромната сила на съдбата държеше в хватката си град Синдзин. Всеки виждаше, че тук се разпорежда съдбата и че волята на отделния човек не струва нищо. Предния ден тъкмо съдбата бе пощадила слоновете и беше погребала тигрите, леопардите, вълците и мечките. Какво ще погребе и какво ще пощади сега? На тези въпроси не можеше да отговори никой.
	Лекарят излезе от къщата и отиде да се погрижи за сутрешното хранене на животните. Предположи, че вече никой няма да дойде на работа, но завари в кабинета си две китайчета, които го чакаха. Ветеринарят не ги познаваше. Бяха тринайсетина-четиринайсетгодишни, мургави и кльощави, с бързи очи на зверчета.
	— Казаха ни да дойдем да ви помогнем — обясни единият хлапак.
	Мъжът кимна. Попита ги как се казват, те обаче не отговориха. Лицата им си останаха безизразни, сякаш момчетата не бяха чули въпроса. Очевидно бяха пратени от китайците, които довчера бяха работили тук. В очакване на промените те вероятно бяха предпочели да нямат никакво вземане-даване с японците, но бяха решили, че никой няма да търси отговорност на децата. Момчетата бяха пратени в знак на добра воля. Работниците знаеха, че ветеринарят не може да се грижи сам за животните.
	Той почерпи хлапаците с по две курабийки, после ги поведе да му помагат в храненето на животните. Обикаляха от клетка на клетка с теглена от муле каруца, даваха на всяко животно каквото яде и му сменяха водата. Невъзможно беше да почистят клетките. В най-добрия случай можеха да измият набързо с маркуч изпражненията. Все пак зоологическата градина беше затворена, и да понамирисваше, никой нямаше да недоволства.
	Оказа се, че сега, когато ги нямаше тигрите, леопардите, мечките и вълците, работата е по-лесна. Грижите за едрите хищници си искаха усилие, а и бяха опасни. Колкото и да му беше криво, докато минаваше покрай празните им клетки, ветеринарят изпита и облекчение, че тази работа е отпаднала.
	Започнаха в осем и в десет и нещо вече бяха приключили. После момчетата изчезнаха, без да кажат и дума. Лекарят се чувстваше изтощен от тежкия физически труд. Върна се в кабинета си и докладва на директора на зоопарка, че животните са нахранени.

	* * *

	Малко преди пладне в зоологическата градина отново се появи младият лейтенант, водеше със себе си и осемте войници, с които бе идвал предния ден. В пълно бойно снаряжение, те крачеха с метален звънтеж, който се чуваше отдалеч. И този път куртките им бяха почернели от потта, отново в дърветата пищяха цикади. Днес обаче те не бяха дошли да избиват животни. Лейтенантът изкозирува пред директора и съобщи:
	— Трябва да знаем с какви използваеми каруци и впрегатни животни разполага зоологическата градина.
	Директорът отвърна, че имат точно едно муле и една каруца.
	— Преди половин месец предадохме единствения си камион и двата коня — уточни той.
	Лейтенантът кимна и съобщи, че незабавно ще реквизира мулето и каруцата, както му е наредено от щабквартирата на Квантунската армия.
	— Чакайте малко — намеси се ветеринарят. — Каруцата и мулето ни трябват, с тях по два пъти на ден храним животните. Всички местни хора се изнесоха. Без мулето и каруцата животните ще измрат от глад. Дори с тях едвам издържаме.
	— Всички едвам издържаме, господине — отвърна лейтенантът, който беше брадясал, със зачервени очи. — За нас най-важно е да защитим града. Ако се наложи, винаги можете да пуснете животните от клетките. Погрижихме се за опасните кръвожадни зверове. Другите не представляват риск. Такива са заповедите, господине. Налага се да се оправяте както можете.
	С това той сложи край на спора и изпрати хората си да вземат мулето и каруцата. След като те си тръгнаха, ветеринарят и директорът се спогледаха. Директорът отпи от чая, поклати глава и не каза нищо.
	След четири часа войниците се върнаха с мулето и каруцата, която беше натоварена с нещо, покрито отгоре с мръсен брезент. Мулето се задъхваше и беше запенено от следобедната жега и тежестта на товара. Осемте войници водеха с насочени щикове пред себе си четирима китайци, младежи на двайсетина години, облечени в бейзболни екипи, ръцете им бяха завързани отзад. От синините и отоците по лицата им личеше, че са били жестоко бити. Дясното око на единия китаец се бе подуло и почти се беше затворило, а от кръвта, която течеше от устните на друг, фланелката му беше станала на червени петна. Отпред на екипите не пишеше нищо, но личаха празни правоъгълници от отпраните ленти с имената им. Номерата отзад на фланелките бяха 1, 4, 7 и 9. Ветеринарят не проумяваше защо в такъв повратен момент четирима млади китайци са с бейзболни екипи и защо японските части са ги били толкова жестоко и са ги домъкнали тук. Гледката сякаш не беше от този свят — рисунка на душевноболен.
	Лейтенантът попита директора на зоологическата градина дали му се намират кирки и лопати, които да им даде. Младият офицер изглеждаше още по-блед и съсипан и от преди. Ветеринарят заведе него и хората му в бараката за инструменти зад кабинета. Лейтенантът избра две кирки и две лопати и ги връчи на хората си. После каза на лекаря да дойде с него и като остави войниците, го поведе към горичката зад пътя. Ветеринарят го последва. Където и да стъпеше лейтенантът, изскачаха скакалци. Във въздуха се носеше миризмата на лятна трева, оглушително пищяха цикадите, а ревът, който слоновете надаваха от време на време, звучеше като далечно предупреждение.
	Без да казва нищо, лейтенантът тръгна между дърветата, докато не намери нещо като поляна в гората. Районът бе определен за площадка, където децата да си играят с малките животни. Но планът беше отложен за неопределено време: заради все по-сложното положение на фронта стана трудно набавянето на строителни материали. Дърветата бяха изсечени и слънцето грееше точно в кръга гола земя като сценично осветление в тази част на гората. Лейтенантът застана в средата на кръга и се огледа. Ровна пръстта с тока на ботуша си.
	— Ще направим временен бивак — обяви той, после се наведе и гребна шепа пръст.
	Ветеринарят кимна. Нямаше представа защо ще правят лагер в зоологическата градина, но реши да не пита. Тук, в Синдзин, от опит се беше научил никога да не задава въпроси на военни. Те само се дразнеха и при всички положения не отговаряха ясно и недвусмислено.
	— Първо ще изкопаем голяма дупка — продължи лейтенантът, сякаш си говореше сам.
	Изправи се и извади от джоба на куртката си пакет цигари. Захапа една, почерпи и лекаря, после запалиха двамата с обща клечка кибрит. За да запълнят мълчанието, мъжете пушеха съсредоточено. Лейтенантът пак взе да рови с ботуша в пръстта. Нарисува нещо с тока, сетне го изтри. Накрая попита ветеринаря:
	— Къде сте роден?
	— В Канагава — отвърна лекарят. — В един град на име Офуна, недалеч от морето.
	Лейтенантът кимна.
	— А вие откъде сте? — попита ветеринарят.
	Вместо да отговори, офицерът присви очи и загледа как димът се издига между пръстите му. „Не, не си струва да задаваш на военен въпроси — повтори си отново лекарят. — Разпитват те, но ако ти попиташ нещо, никога не отговарят. Мълчат като гроб, буквално.“
	— Там има киностудия — каза лейтенантът.
	Трябваше да минат няколко секунди, докато ветеринарят разбере, че офицерът му говори за Офуна.
	— Точно така. Голяма студия. Но никога не съм влизал вътре.
	Лейтенантът пусна на земята каквото беше останало от цигарата и го смачка.
	— Дано се върнете там — рече той. — Е, дълго плаване е до Япония. Ние всички вероятно ще измрем тук. — Докато говореше, беше забил поглед в земята. — Я ми кажете, докторе, страх ли ви е от смъртта?
	— Вероятно зависи как умираш — отговори ветеринарят след кратък размисъл.
	Лейтенантът вдигна очи и го погледна с интерес. Явно беше очаквал друг отговор.
	— Прав сте — каза той. — Зависи как умираш.
	Известно време двамата мълчаха. Лейтенантът сякаш всеки момент щеше да заспи прав. Очевидно беше изтощен. Над тях като птица прелетя голям скакалец и с шумно движещи се криле изчезна в тревата. Лейтенантът си погледна часовника.
	— Време е да започваме — оповести той напосоки. После каза на ветеринаря: — Бих искал да останете малко. Може би ще се наложи да ви помоля за една услуга.
	Лекарят кимна.

	* * *

	Войниците доведоха на поляната в гората пленените китайци и им развързаха ръцете. Ефрейторът очерта с бейзболна бухалка върху земята широк кръг — ветеринарят не проумяваше защо войник ще носи бухалка, това бе поредната загадка — и заповяда на японски на пленниците да изкопаят в земята дълбока дупка с размерите на кръга. Четиримата с бейзболните екипи започнаха да копаят мълком с кирките и лопатите. Половината войници ги охраняваха, другите се излегнаха под дърветата. Явно умираха за сън, още щом се проснаха с цялото бойно снаряжение на земята, и захъркаха. Другите, които останаха на пост, наблюдаваха как върви копаенето, бяха подпрели пушките с щикове на хълбоците, за да са им подръка. Лейтенантът и ефрейторът се редуваха да наглеждат китайците и да дремят под дърветата.
	За по-малко от час четиримата пленници изкопаха трап с диаметър около три и половина метра, на дълбочина им стигаше до вратовете. Единият поиска на японски вода. Лейтенантът кимна и войник донесе кофа, пълна с вода. Четиримата китайци започнаха да гребат един по един с шепи от водата и да я пият жадно. Изпиха почти цялата кофа. Екипите им бяха почернели от кръвта, калта и потта.
	Лейтенантът накара двама от войниците да изтеглят каруцата при трапа. Ефрейторът отметна брезента, под него имаше четирима мъртъвци. Бяха със същите бейзболни екипи, както пленниците, и също очевидно бяха китайци. Явно бяха застреляни, екипите им бяха целите на черни кървави петна. Над труповете вече се виеха рояци големи мухи. По петната кръв лекарят прецени, че са мъртви от около денонощие.
	Лейтенантът заповяда на четиримата китайци, които бяха изкопали дупката, да хвърлят телата в нея. Без да кажат нищо, с безизразни лица, мъжете свалиха труповете от каруцата и един по един ги пуснаха в трапа. Всеки от труповете се приземи с глух звук. Номерата, написани върху екипите на мъртвите мъже, бяха 2, 5, 6 и 8. Ветеринарят ги запомни.
	След като китайците хвърлиха труповете в дупката, войниците ги завързаха за близките дървета. Лейтенантът вдигна китка и се взря с мрачно лице в часовника си. Сетне погледна някъде към небето, сякаш търсеше нещо. Приличаше на началник на гара, който стои на перона и чака много закъснял влак. Всъщност обаче не гледаше нищо. Просто протакаше. После се извърна към ефрейтора и му заповяда отсечено войниците да умъртвят с щиковете трима от пленниците (номера 1,7 и 9).
	Бяха избрани трима войници, които заеха позиция пред тримата китайци. Войниците бяха по-бледи от осъдените на смърт. Китайците изглеждаха твърде уморени, за да се надяват на нещо. Ефрейторът им предложи по цигара, но те отказаха. Той върна пакета в джоба на куртката си.
	Лейтенантът и ветеринарят бяха малко по-встрани от войници.
	— Гледайте — каза лейтенантът. — Ето ви още един начин на умиране.
	Лекарят кимна. „Не го казва на мен — помисли си той. — Казва го на себе си.“
	Офицерът обясни тихо:
	— Най-бързо и лесно е да ги разстреляме, но имаме заповед да не пилеем и един-единствен куршум, особено пък за китайци. Трябва да пазим боеприпасите за руснаците. Да убиеш с щик не е толкова лесно, както изглежда. Между другото, докторе, в армията учили ли са ви как да боравите с щик?
	Лекарят обясни, че е ветеринар в кавалерията и не е обучаван да борави с щик.
	— Ами за да убиеш човек с щик, трябва да направиш следното: първо го промушваш тук, под ребрата. — Той показа малко над стомаха си. — После правиш с острието голям дълбок кръг, за да разкъсаш органите. След това натискаш нагоре, за да пронижеш сърцето. Ако само го наръгаш, нищо не постигаш. Това непрестанно се втълпява на войниците. Наред с нощните нападения ръкопашния бой и боравенето с щик са гордостта на императорската армия. При това е по-евтино от танковете, самолетите и оръдията. Е, можеш да се обучаваш колкото си искаш, но в крайна сметка пронизваш сламено чучело, а не човек. На чучелото не му тече кръв, то не крещи, червата му не се изсипват на земята. Тези войници тук всъщност никога не са убивали така човек. Аз също.
	Лейтенантът погледна ефрейтора и му кимна. Той излая заповедта на тримата войници, които застанаха мирно. После отстъпиха половин крачка назад и насочиха остриетата на щиковете всеки към своя пленник. Един от младежите (номер 7) изръмжа нещо на китайски, което прозвуча като псувня, и се изплю предизвикателно, но слюнката не падна на земята, а се стече отпред по бейзболния му екип.
	При следващата заповед тримата войници забиха с невероятна сила щиковете в китайците. После, както бе обяснил и лейтенантът, завъртяха остриетата и ги насочиха нагоре. Виковете на китайците не бяха много силни и прозвучаха по-скоро като стон, сякаш целият въздух от телата им бе излязъл внезапно през едно-единствено отвърстие. Войниците извадиха щиковете и отстъпиха назад. Ефрейторът отново излая заповед и мъжете повториха съвсем същото отначало: промушиха китайците с щиковете, завъртяха ги, забиха ги нагоре и ги издърпаха. Ветеринарят наблюдаваше вцепенен — имаше чувството, че се раздвоява. Беше и убиецът, и жертвата. Усещаше и как щикът пронизва тялото на жертвата, и болката от разкъсаните вътрешни органи.
	Китайците се гърчиха в предсмъртни мъки много по-дълго, отколкото той би могъл да си представи. От пронизаните им тела на земята изтече огромно количество кръв, но дори с разкъсани органи те продължиха да потръпват конвулсивно още известно време. Ефрейторът разряза с щика въжетата, с които китайците бяха завързани за дърветата, после нареди на войниците, които не бяха участвали в екзекуцията, да издърпат повалените тела до трапа и да ги пуснат в него. И тези трупове паднаха с тъп звук, ветеринарят обаче долови, че той е различен от звука на предишните трупове — вероятно защото тези китайци още не бяха издъхнали.
	Сега жив бе останал само плененият млад китаец с номер 4 върху горнището на екипа. Тримата пребледнели войници накъсаха от растенията в краката си широки листа, за да избършат окървавените щикове. По остриетата беше полепнала не само кръв, но и странна на цвят телесна течност и късчета плът. Наложи се да късат още доста листа, докато лъснат метала на остриетата.
	Ветеринарят се учуди, че са оставили жив номер 4, но реши да не пита. Лейтенантът извади поредната цигара и я запали. Почерпи и ветеринаря, който взе мълком цигарата, захапа я и драсна клечка кибрит. Ръката му не трепереше, но я чувстваше като схваната, сякаш палеше кибрита с ръка в дебела ръкавица.
	— Тези младежи са кадети в офицерската школа на Манджоу-го — обясни лейтенантът. — Отказали са да участват в защитата на Синдзин. Снощи са убили двама от преподавателите японци и са се опитали да избягат. Заловени са по време на нощната проверка, четирима са убити на място и хванахме останалите четирима. Други двама избягаха в тъмното. — Лейтенантът прокара длан по брадата си. — Опитали са да се измъкнат в бейзболни екипи. Вероятно са решили, че ако са в униформи, ще ги пипнат като дезертьори. Или ги е било страх да не ги заловят в униформи на Манджоу-го частите на комунистите. Единственото, което са можели да облекат в школата освен униформите, са екипите на бейзболния отбор. Затова са откъснали имената и са побягнали. Може би не знаете, но школата има страхотен отбор. Ходеха на приятелски мачове в Тайван и Корея. Този тук — лейтенантът махна към завързания за дървото — е капитан на отбора, има страхотен удар. Според нас точно той е организатор на бягството. Убил е двамата преподаватели с бухалка. Преподавателите знаели, че в казармата има брожения, и решили да не раздават оръжие, освен ако не е крайно наложително. Но забравили бейзболните бухалки. И двамата са с разцепени черепи. Сигурно са умрели на място. Два съвършени удара. Ето я бухалката.
	Лейтенантът каза на ефрейтора да му я донесе. Подаде я на ветеринаря. Лекарят я хвана с две ръце и я вдигна пред лицето си като играч, който се готви за удар. Бухалката беше най-обикновена, с не особено добра изработка, с грапава повърхност. Но беше тежка и много използвана. Дръжката бе почерняла от потта. Не приличаше на оръжие, което снощи да е убило двама души. След като я подържа, за да усети тежестта й, ветеринарят я върна на лейтенанта, който замахна вещо с нея няколко пъти.
	— Играете ли бейзбол? — попита той лекаря.
	— Като малък играех непрекъснато.
	— А сега?
	— Вече не си падам по бейзбола — отговори лекарят и понечи да попита: „А вие, лейтенанте?“, но преглътна думите.
	— Заповядаха ми да го убия със същата бухалка, която е използвал — обясни сухо офицерът и почука по земята с бухалката. — Око за око, зъб за зъб. Между нас да си остане, но според мен тая заповед е безсмислена. Какво ще спечелим, като убием тези китайци? Вече не са ни останали самолети, не са ни останали бойни кораби, елитните войски са избити. За стотна от секундата някакъв вид особена нова бомба е сринала до основи град Хирошима. Или ще ни пометат от Манджурия, или ще ни изтребят до крак и Китай отново ще принадлежи на китайците. Вече сме избили достатъчно китайци, няколко повече не променят нищо. Но заповедите са си заповеди. Аз съм воин, длъжен съм да ги изпълнявам. Вчера избихме тигрите и леопардите, днес трябва да избием тези момчета. Затова гледайте хубаво, докторе. Ето още един начин човек да умре. Лекар сте, вероятно сте свикнали с ножове, кръв и вътрешности, ала едва ли сте виждали да убиват някого с бейзболна бухалка.
	Лейтенантът заповяда на ефрейтора да отведе играча с номер 4, бейзболиста с най-добрия удар, до трапа. Отново му вързаха ръцете зад гърба, после му завързаха очите и го накараха да коленичи на земята. Беше висок и широкоплещест младеж, ръцете му бяха дебели колкото бедрата на повечето хора. Лейтенантът повика един млад войник и му връчи бухалката.
	— Убий го с това — нареди той.
	Младият войник застана мирно й изкозирува, после взе бухалката, но след като я хвана с две ръце, продължи да стои като вкаменен. Явно не схващаше как трябва да убие с бейзболна бухалка китаец.
	— Играл ли си някога бейзбол? — попита лейтенантът младия войник (същия, на когото съветският надзирател във въгледобивния рудник край Иркутск щеше да пръсне черепа с лопата).
	— Не, лейтенант, никога не съм играл — отговори високо войникът.
	И селото в Хокайдо, където се беше родил, и селото в Манджурия, в което беше израснал, бяха толкова бедни, че никое семейство не можеше да си позволи такъв лукс като бейзболна топка и бухалка. Като малък беше тичал из нивите, беше ловил водни кончета и се беше сражавал с пръчка. Никога през живота си не беше играл или дори гледал бейзбол. За пръв път хващаше бухалка.
	Лейтенантът му обясни как да я държи и му показа няколко пъти как да замахва с нея.
	— Разбра ли? Важното е извъртането в кръста — каза през зъби. — Извръщаш тялото назад и замахваш. Краят на бухалката си се движи естествено. Видя ли? Ако мислиш прекалено много как да замахнеш и цялото движение се извършва от ръцете, ударът е слаб. Силата е от извъртането в кръста, не от ръцете.
	Войникът май не разбра докрай напътствията на лейтенанта, но взе тежката бухалка и няколко пъти опита да замахне. Всички го гледаха. Лейтенантът сложи ръце върху неговите, за да намести хватката. Показваше добре. Не след дълго бухалката в ръцете му свистеше, макар и плахо, във въздуха. На младежа може и да му липсваше умение, но той го компенсираше с мускулна сила — беше работил от тъмно до тъмно на нивата.
	— Ядва се — одобри лейтенантът и изтри с кепето потта по челото си. — Добре, постарай се да го направиш с един добър, чист удар. Не го оставяй да се мъчи.
	Всъщност искаше да каже: „И аз като теб не искам да го правим. На кого ли му е хрумнала тази тъпотия? Да убиваме човек с бейзболна бухалка…“ Но офицер за нищо на света не би казал подобно нещо на редник.
	Войникът застана зад китаеца със завързаните очи, който беше коленичил на земята. Когато вдигна бухалката, силните лъчи на залязващото слънце хвърлиха на земята дългата й раздута сянка. „Колко странно е всичко — помисли си ветеринарят. — Лейтенантът е прав, никога не съм виждал да убиват човек с бейзболна бухалка.“ Войникът държа дълго бухалката вдигната. Лекарят забеляза, че върхът й трепери.
	Лейтенантът кимна на войника. Той си пое дълбоко въздух, замахна назад, после с все сила удари главата на кадета китаец. Направи го изумително добре. Завъртя се точно както му беше показал лейтенантът и удари с удебелената част мъжа зад ухото — бухалката му се подчини изцяло. Чу се изпукването на черепни кости. Китаецът не издаде никакъв звук. За миг тялото му увисна в странна поза във въздуха, сетне тежко се стовари напред. Китаецът се свлече по буза на земята, от ухото му рукна кръв. Не се помръдна. Лейтенантът си погледна часовника. Без да пуска бухалката, младият войник се вторачи с отворена уста някъде в пространството.
	Лейтенантът беше човек, който правеше всичко много изрядно. Изчака цяла минута. Щом се увери, че младият китаец изобщо не помръдва, каза на ветеринаря:
	— Бихте ли ми направили една услуга? Проверете дали наистина е мъртъв.
	Ветеринарят кимна, отиде до мястото, където лежеше младежът, коленичи и му махна превръзката от лицето. Очите му бяха широко отворени и гледаха някъде нагоре, от ухото му течеше яркочервена кръв. През полуотворената му уста се виждаше прехапаният език. От удара вратът му беше неестествено извит. Ноздрите му бяха изхвърлили големи кървави съсиреци, от които по сухата пръст бяха останали черни петна. В едната ноздра вече се бе пъхнала голяма чевръста муха — да снесе яйцата си. За всеки случай ветеринарят хвана мъжа за китката и провери пулса. Пулс нямаше — поне там, където би трябвало да се усеща. Младият войник беше убил на място здравеняка китаец с един-единствен удар на бухалката — от първия път в живота си. Ветеринарят погледна лейтенанта и му кимна, че мъжът наистина е мъртъв. След като изпълни възложената му задача, той се надигна, за да се изправи, и внезапно му се стори, че слънцето, напичащо го в гръб, припламва още по-силно.
	Точно тогава младият китайски бейзболист в екип номер 4 седна, сякаш току-що се е събудил. Без изобщо да се колебае и двоуми — поне така се стори на онези, които го гледаха, — той сграбчи лекаря за китката. Всичко това се разигра за стотна от секундата. Ветеринарят се вцепени от недоумение: този човек беше мъртъв, той бе сигурен. Но сега с последния си дъх китаецът сграбчи лекаря за китката със силата на стоманено менгеме. С широко отворени очи и зеници, все така обърнати нагоре, мъжът се строполи в дупката, повличайки лекаря след себе си. Той падна върху него и чу как от тежестта му изпукаха ребрата на жертвата. Китайският бейзболист продължаваше да го стиска за китката. Всичко това се разигра пред очите на войниците, но те бяха втрещени и не бяха в състояние да сторят друго, освен да стоят и да гледат. Пръв се окопити лейтенантът, който скочи в трапа. Извади пистолета от кобура, допря цевта до главата на китаеца и натисна два пъти спусъка. Отекнаха два остри, застъпващи се гърмежа и в слепоочието на мъжа зейна голяма черна дупка. Сега вече животът го бе напуснал окончателно, той обаче пак отказваше да пусне китката на лекаря. Лейтенантът коленичи и както държеше с едната ръка пистолета, се зае с мъчителната задача да разтваря един по един пръстите на мъртвеца. Ветеринарят лежеше в дупката, заобиколен от осем смълчани трупа на китайци в бейзболни екипи. В трапа писъкът на цикадите звучеше много по-различно, отколкото над земята.
	След като ветеринарят беше освободен от хватката на мъртвеца, войниците измъкнаха и него, и лейтенанта от гроба. Ветеринарят седна на тревата и няколко пъти си пое дълбоко въздух. След това си погледна китката. Пръстите на мъжа бяха оставили пет яркочервени следи. Уж беше горещ августовски следобед, а лекарят усети, че е премръзнал до кости. „Никога няма да се избавя от този студ — помисли той. — Човекът наистина искаше да ме отмъкне със себе си.“
	Лейтенантът сложи пистолета на предпазител и го върна в кобура. За пръв път стреляше по човек. Но се опита да не мисли за това. Войната още не беше свършила, щяха да умират още хора. Той можеше да остави тежките мисли за по-нататък. Избърса в панталона потната си дясна длан, после заповяда на войниците, които не бяха участвали в екзекуцията, да заровят ямата. Над трупове вече се виеше огромен рояк мухи.
	Младият войник продължи да стои като вцепенен с бухалката в ръце. Сякаш не можеше да отлепи пръсти от нея. Лейтенантът и ефрейторът не го закачаха. Младежът уж беше станал свидетел на целия низ от събития: как „мъртвият“ китаец най-неочаквано хваща ветеринаря за китката, как двамата падат в гроба, как лейтенантът скача вътре, за да довърши китаеца и сега как другите войници запълват трапа. Но той гледаше и нищо не виждаше. Слушаше птицата с пружината. Както и вчера следобед, тя беше на някое дърво и издаваше звука „чагъъърт-чагъъърт“, сякаш навиваше пружина. Войникът погледна нагоре, за да открие посоката, от която идва писъкът, ала не видя никаква птица. Усети, че му се гади, но не толкова силно, както предния ден.
	Докато слушаше навиването на пружината, младият войник виждаше откъслечни образи да изникват един по един пред него и после да избледняват. След като съветските части им изземеха оръжието, младият лейтенант щеше да бъде предаден на китайците и обесен заради тези екзекуции. Ефрейторът щеше да умре от холера в концентрационен лагер в Сибир: щеше да бъде хвърлен в барака изолатор и да бъде зарязан там, докато умре, макар че всъщност просто щеше да е припаднал от недояждане, без да е болен от холера, във всеки случай не и преди да го затворят в бараката за болни. Ветеринарят с белега на лицето щеше да умре една година по-късно при злополука. Макар и цивилен, съветските власти щяха да го арестуват като помагач на военните. Щеше да работи в дълбока шахта в сибирски рудник, където щеше да се удави заедно с много други пленници войници при наводнение. „А аз…“, помисли си младият войник с бухалката в ръцете, но не успя да види собственото си бъдеще. Не виждаше дори онова, което се разиграваше пред него. Затвори очи и заслуша вика на птицата с пружината.
	После си спомни изведнъж океана: океана, който беше гледал от палубата на кораба, плаващ от Япония за Манджурия. Никога дотогава или след това не беше виждал океан. Това бе станало преди осем години. Младият войник още помнеше миризмата на соления въздух. Океанът бе едно от най-големите неща, които той беше зървал през живота си: по-голям и по-дълбок от всичко, което си представяше. Според времето и мястото променяше цвета, формата и нрава си. Пробуждаше в сърцето на младия войник голяма тъга и същевременно му носеше спокойствие и утеха. Дали щеше да го види отново? Отпусна пръсти и бухалката падна на земята. Тя се удари с глух звук в пръстта. След като пусна бухалката, младежът усети, че още повече му се повдига.
	Птицата с пружината продължаваше да пищи, но никой друг не можеше да чуе зова й.

	* * *

	Тук завършва „Хроника на птицата с пружината“ — 8.


>>	27.
>>	Липсващите брънки на канела

	Тук завършва „Хроника на птицата с пружината“ — 8.

	* * *

	От файла излязох в менюто и кликнах върху „Хроника на птицата с пружината“ — 9. Исках да прочета продължението на историята. Но вместо новия файл видях съобщение:
C>
	Код R24 — отказан достъп до „Хроника на птицата с пружината“ — 9.
C$
	Избрах 10 — същият резултат.
C>
	Код R24 — отказан достъп до „Хроника на птицата с пружината“ — 10.
C$
	Същото се случи и с 11, и с останалите файлове, включително с 8. Нямах представа какъв е този „Код R24“, но той очевидно не ме допускаше никъде. Когато отворих „Хроника на птицата с пружината“ — 8, очевидно бях имал достъп и до останалите файлове, но сега, след като бях отворил и затворил 8, всички бяха заключени. Или може би програмата не даваше постоянен достъп.
	Седях пред компютъра и се чудех какво да измисля. Но нямаше как. Това беше невероятно изпипан свят, сътворен в съзнанието на Канела и подчинен на неговите правила на играта. А аз не ги знаех. Отказах се от опитите и изключих компютъра.

	* * *

	Нямаше съмнение, че „Хроника на птицата с пружината“ — 8 е история, разказана от Канела. Той беше написал на компютъра шестнайсет разказа със заглавието „Хроника на птицата с пружината“ и по една случайност аз бях избрал и прочел 8. Ако всички са с подобен обем, от шестнайсетте щеше да стане доста дебела книга.
	Какво ли означаваше 8? Думата „хроника“ в заглавието вероятно подсказваше, че разказите са свързани в хронологичен ред и че 8 идва след 7,9 идва след 8 и така нататък. Беше близко до ума, но такова предположение не е непременно вярно. Възможно е разказите да са подредени и по друг начин. Например отзад напред, от настоящето към миналото. При по-дръзко предположение това можеше да са шестнайсет различни варианта на един и същ случай, разказани успоредно. При всички положения историята, която бях избрал, бе продължение на онова, което Индийско орехче, майката на Канела, ми беше разказала за войниците, избили през август 1945 година някои от животните в зоологическата градина на Синдзин. Разказът на Канела се разгръщаше в същата зоологическа градина, но на следващия ден, главно действащо лице отново беше бащата на Индийско орехче и дядо на Канела — безименният ветеринар.
	Нямаше начин да разбера доколко разказът е достоверен. Дали той беше изцяло плод на въображението на Канела, или някои неща в него се основаваха на действителни събития? Индийско орехче ми беше споменала, че не знае „абсолютно нищо“ за съдбата на баща си след деня, когато го е видяла за последен път. А това означаваше, че разказът няма как да е напълно достоверен. И все пак не бе изключено някои от подробностите да се основаваха на исторически факти. Беше възможно в такова размирно време някои от кадетите във военната академия на Манджоу-го да са били екзекутирани и погребани в общ гроб в зоологическата градина на Синдзин и след войната японският офицер, на когото е била възложена операцията, също да е бил екзекутиран. По онова време случаите на дезертьорство и бунтовете в армията на Манджоу-го съвсем не са били рядкост и макар да беше странно, че избитите кадети китайци са били облечени в бейзболни екипи, това също си беше възможно. Канела е знаел тези факти: може би ги беше обединил с образа на дядо си, както си го е представял, и е съчинил своя си история.
	Но защо все пак беше написал тези разкази? Защо му е било да ги измисля? И защо беше сметнал за необходимо да използва за заглавието думата „хроника“? Ето за какво си мислех, докато седях на канапето в „пробната“ и въртях в пръстите си цветната креда.
	Вероятно трябваше да прочета и шестнайсетте разказа, за да намеря отговорите на въпросите си, но дори само след прочита на 8 бях добил някаква, макар и смътна, представа какво търси Канела в онова, което пише. Искал е да изследва задълбочено смисъла на своето съществуване.
	И се надява да го открие в събитията, предхождали раждането му.
	За да го постигне, трябва да запълни някои неясноти в миналото, до които не може да се добере от настоящето. Но в написаното се опитва да вплете липсващите брънки. От разказите, чути от майка му, изгражда други разкази в стремежа да възсъздаде тайнствения образ на дядо си. От разказите на майка си беше заимствал като цяло и подхода, който прилагаше, без да го променя, и по-точно схващането, че фактът може и да не е истина, а истината може да не се свежда до факти. За Канела вероятно не бе толкова важен въпросът кои части в разказа са подплатени с факти и кои — не. За него е било важно не какво е направил дядо му, а какво може да е направил. Научавал е отговорите на въпросите си от своите собствени разкази.
	В разказите му „птицата с пружината“ се употребява като ключов израз и в тях повествованието със сигурност достигаше до наши дни във вид на хроника (или може би не във вид на хроника). Но „птицата с пружината“ не беше словосъчетание, измислено от Канела. Изразът беше изречен неволно от майка му Индийско орехче в историята, която тя ми разказа, докато вечеряхме в ресторанта в Аояма. По онова време жената определено не знаеше за моя прякор „Господин Птицата с пружината“. А това означаваше, че съм свързан с тяхната история по някакво случайно съвпадение.
	Но не бях съвсем сигурен. Индийско орехче може да е знаела отнякъде за прякора „Птицата с пружината“. И тези думи някак да са повлияли на нейния (и на сина й) разказ, някак да са се внедрили в него. Тази история, обща на майката и сина, може би не съществуваше в един-единствен, строго установен вариант и се променяше и разрастваше, както става при повествование, предавано от уста на уста.
	Дали по случайно съвпадение или не, „птицата с пружината“ присъстваше с властна сила в разказа на Канела. Само малцина избрани чуваха писъка на птицата и после биваха тласкани към неминуема гибел. Значи волята на човеците не означава нищо, както ветеринарят очевидно е бил убеден през цялото време. Хората не са нищо повече от кукли върху масата с навити докрай пружини, курдисани кукли, задвижвани по начин, който не могат да избират, в посоки, които не могат да избират. Почти всички, попаднали в обсега на птицата с пружината, биваха погубвани, съсипвани. Просто падаха от ръба на масата.

	* * *

	Почти бях сигурен, че Канела е проследил разговора ми с Кумико. Вероятно знаеше всичко, което ставаше вътре в компютъра. Вероятно беше изчакал да свърша, за да ми поднесе разказаното за „Хрониката на птицата с пружината“. Това очевидно не беше случайност или внезапна приумица. Канела беше настроил машината със строго определена цел и ми беше показал един разказ. Беше се погрижил да разбера, че може би съществува цяла поредица от разкази.
	Лежах на канапето и гледах в здрача тавана на „пробната“. Нощта беше непрогледна и тягостна, кварталът тънеше в почти болезнена тишина. Белият таван захлупваше стаята като дебел леден капак.
	С дядото на Канела — безименния ветеринар — имахме доста необичайни допирни точки: белега на лицето, бейзболната бухалка, писъка на птицата с пружината. Освен това в разказа на Канела се появяваше и лейтенант, който ми напомняше лейтенант Мамия. По онова време и той е бил в щабквартирата на Квантунската армия в Синдзин. Истинският лейтенант Мамия обаче не беше командвал бойна група, той беше работил във Военнотопографския корпус и след войната не е бил обесен (съдбата не беше допуснала да умира), а се беше завърнал в Япония, след като бе загубил в битка лявата си ръка. Обаче не можех да се отърся от усещането, че офицерът, ръководил екзекуцията на кадетите китайци, наистина е бил лейтенант Мамия. Поне изобщо нямаше да е странно, ако е бил лейтенант Мамия.
	Освен това съществуваше въпросът с бейзболните бухалки. Канела знаеше, че държа на дъното на кладенеца бухалка. А това означаваше, че бухалката може да се е „внедрила“ в разказа по същия начин, както Птицата с пружината. Но дори и да беше така, имаше нещо, свързано с бухалката, което не можеше да се обясни толкова лесно: мъжът с калъфа за китара, който ме нападна с бухалката във входа на изоставения жилищен блок. Това беше същият човек, който бе демонстрирал в онова заведение в Сапоро как си гори дланта на свещ и който след време ме беше ударил с бухалката, колкото после да бъде набит с нея и да се лиши от същата бухалка в моя полза.
	И накрая, защо на лицето ми се бе появило петно със същия цвят и форма, както белегът на дядото на Канела? Дали и това се беше появило в разказа им заради моето „вклиняване“ в него? Дали ветеринарят наистина е имал белег на лицето? Не виждах смисъл Индийско орехче да си съчинява подобно нещо, докато ми описва баща си. Тя ме беше „открила“ в Шинджуку именно заради белега, който имахме и аз, и баща й. Всичко образуваше сложна плетеница като в триизмерна главоблъсканица — главоблъсканица, в която истината не беше непременно факт, а фактът — непременно истина.

	* * *

	Станах от канапето и отново отидох в малкия кабинет на Канела. Седнах до писалището, подпрях лакти върху плота и се вторачих в екрана на компютъра. Там, вътре, вероятно беше Канела. Там, вътре, безмълвните му думи живееха и дишаха като разкази. Мислеха, търсеха, разрастваха се, излъчваха топлинал Ала екранът пред мен тънеше в мъртвешко мълчание като луната и криеше думите на Канела като в лабиринт. Нито екранът на монитора, нито самият Канела зад него се опитаха да ми разкажат нещо повече от онова, което вече ми беше съобщено.


>>	28.
>>	Как да вярваш на къща!
#	(Гледната точка на Мая Казахара: 5)

C>
	— „Как си, Господин Птицата с пружината?
	В края на последното си писмо ти споменах, че май съм ти казала всичко, каквото имам да ти казвам — не че имам какво толкова да ти казвам де. Помниш ли? Но след това пак помислих и започна да ми се струва, че трябва да ти напиша още малко. И така, сега се промъквам като хлебарка посред нощ, сядам на бюрото и отново започвам да ти пиша.


	И аз не знам защо, но напоследък често си мисля за семейство Мияваки, за клетите Мияваки, които навремето живееха в празната къща, а после данъчните ги погнаха, те заминаха някъде и се самоубиха. Почти сигурна съм, четох някъде, че само по-голямата дъщеря не била умряла, но никой не знаел къде е… И докато работя, и в стола, и в стаята в общежитието, докато слушам музика, това семейство изниква в главата ми. Не че ми се е превърнало в натрапчива идея или нещо такова, но щом се появи пролука (а в моята глава има много пролуки!), мисълта за тях се промъква и остава в мен, както пушекът от огън в двора, който влиза през прозореца. От седмица, седмица и нещо това се случва непрекъснато.
	Живея в онази къща на уличката, откакто съм се родила, и през цялото време гледах къщата отсреща. Прозорецът ми излиза точно натам. Щом тръгнах на училище, нашите ми дадоха отделна стая. По онова време Мияваки вече бяха построили новата къща и живееха в нея. По всяко време виждах някого от семейството вътре в къщата или на двора, тонове пране, което в слънчеви дни съхнеше отзад, двете момичета, които викаха по име едрата черна немска овчарка (как ли й беше името?). Щом слънцето залезеше, вътре в къщата светваха лампи и тя изглеждаше толкова топла и уютна, после лампите угасваха една по една. Голямата дъщеря ходеше на уроци по пиано, малката — на уроци по цигулка (голямата беше по-голяма от мен, малката — по-малка). На рождени дни и на Коледа си правеха увеселения, на които се стичаха много приятели, там беше щастливо и весело. Хора, виждали къщата, когато тя вече беше празна и се бе превърнала в развалина, не биха повярвали, че едно време е било така.
	В края на седмицата често виждах как господин Мияваки подкастря дърветата. Очевидно му доставяше удоволствие да върши такива неща, неща, за които се иска много време, например да чисти улуците, да разхожда кучето или да лъска автомобила. Никога не съм разбирала как на някои са им приятни, те са толкова досадни, но хората сигурно са различни, пък и според мен във всяко семейство трябва да има поне по един такъв човек. Цялото семейство ходеше на ски: всяка зима завързваха ските отгоре на големия си автомобил и отпрашваха нанякъде, имаха вид на хора, които ще си прекарат страхотно (лично аз мразя да ходя на ски, но карай).
	Както ти ги описвам, сигурно приличат на най-обикновено, типично щастливо семейство, но те наистина си бяха такива: най-обикновено, типично щастливо семейство. Нищо у тях не би те накарало да вдигнеш вежда и да възкликнеш: «Да де, ами това?»
	Съседите все шушукаха: «Пари да ми дават, няма да живея на такова ужасно място», но Мияваки си живееха там мирно и кротко, направо като на рамкирана картинка без нито едно петно по нея. Точно за такива хора се казва в приказката: «И заживели щастливо.» Поне в сравнение с нашето семейство имаха вид на хора, които си живеят десет пъти по-щастливо. Срещнех ли ги на улицата, двете сестри бяха страшно мили. Понякога ми се е приисквало и аз да имам такива сестри. Всички в семейството, включително кучето, като че ли се смееха непрекъснато.
	И през ум не ми е минавало, че някой ден — трак! — и всичко ще изчезне. Но се случи точно това. Един прекрасен ден забелязах, че цялото семейство, включително немската овчарка, го няма, сякаш ги е отнесъл вихър и е останала само къщата. Известно време, може би една седмица, никой в квартала не забеляза, че Мияваки са изчезнали. В началото наистина ми се стори странно, че вечерно време у тях не свети, но реших, че сигурно пак са заминали някъде цялото семейство. После майка ми чула съседите да шушукат, че Мияваки очевидно са се «укрили в нощния мрак». Помня, че я помолих да ми обясни какво означава това. Днес бихме казали просто «избягали».
	Но както и да го наричаме, след като хората, живели там, изчезнаха, целият вид на къщата се промени. Направо си беше зловещо. Никога дотогава не бях виждала празна къща и не знаех как точно изглежда обикновена празна къща, но ми се стори, че би трябвало да е някак тъжна, смазана, като изоставено куче или кух пашкул на насекомо. А къщата на Мияваки изобщо не изглеждаше така. Нямаше «смазан» вид. Веднага щом Мияваки се изнесоха, къщата започна да изглежда някак непукистки, все едно казва «хич не съм ги чувала тия Мияваки». Поне на мен така ми се струваше. Приличаше на тъпо неблагодарно псе. Веднага щом те си тръгнаха, тя се превърна в някаква ужасно самодоволна празна къща, която няма нищо общо с щастието на семейство Мияваки. Направо се вбесих! Така де, и тя би трябвало да е точно толкова щастлива, както всички в семейство Мияваки, докато те живееха там. Сигурна съм, че й е било приятно да я чистят тъй старателно и да се грижат за нея, пък и къщата нямаше изобщо да я има, ако господин Мияваки не бе така добър да я построи. Нали? Е, как да вярваш на такава къща!
	И ти, Господин Птицата с пружината, знаеш не по-зле от мен на какво бе заприличала къщата след това. Беше изоставена, никой не живееше в нея, цялата беше оплескана с изпражнения на птици и така нататък. Ето какво трябваше да гледам години наред, докато седях на бюрото и учех… по-точно се правех, че уча. В ясни дни, в дъжд, сняг и тайфуни къщата стоеше там пред прозореца ми, така че, щом вдигнех очи, я виждах. И колкото и да е странно, с годините ми правеше все по-голямо впечатление. Можех по половин час да седя подпряна на бюрото и да не правя друго, освен да гледам празната къща. И аз не знам… доскоро тя беше огласяна от смях, зад нея съхнеха бели чаршафи, които плющяха от вятъра като в реклама на прах за пране (не бих казала, че госпожа Мияваки е била «ненормална» или нещо такова, но направо си умираше да пере — переше много по-често от останалите хора). Всичко това бе изчезнало в миг, дворът беше буренясал и вече нямаше кой да помни щастливите дни на семейство Мияваки. Виждаше ми се прекалееееено странно!


	Ще ти кажа само, че не бях кой знае каква приятелка със семейство Мияваки. Всъщност не съм разговаряла с тях, ако не броим някое и друго «здрасти» на улицата. Но посвещавах много време и усилия да ги гледам всеки ден през прозореца и ми се струваше, че щастието им е станало част от самата мен. Нали се сещаш, случва се в ъгъла на семейна снимка да зърнеш някого, който няма нищо общо с тези хора. Та понякога имам чувството, че част от мен се е «укрила» заедно с Мияваки и просто е изчезнала. Странно си е, нали, да усещаш, че част от теб вече я няма, защото се е «укрила» с хора, които почти не познаваш.


	И понеже започнах да ти разказвам за едно странно нещо, мога да ти разправя и за друго. То вече си е наистина странно.
	Напоследък понякога ми се струва, че съм се превърнала в Кумико. Че съм истинската госпожа Птицата с пружината, по някаква причина съм избягала от теб, крия се тук, в планината, и работя във фабриката за перуки. По най-различни сложни причини се налага да използвам името Мая Казахара — колкото за прикритие, да нося маска и да се преструвам, че не съм Кумико. А ти си седиш на оная малка тъжна веранда и ме чакаш да се върна. Не знам… наистина се чувствам така.
	Я ми кажи, Господин Птицата с пружината, случва ли ти се да си внушаваш разни неща? Не че е кой знае какво, но на мен често ми се случва. През цялото време. Понякога, когато наистина си втълпя нещо, целия работен ден съм като в мъгла от илюзии. Е, изпълнявам простите действия, които се искат от мен, и това не ми пречи на работата, но понякога момичетата ме попоглеждат някак странно. Или си говоря на глас разни небивалици. Не ми е приятно, но колкото и да се опитвам, не мога да го надвия. Когато някоя заблуда реши да дойде, тя си идва — като мензиса. Не можеш да я пресрещнеш на вратата и да кажеш: «Съжалявам, днес съм заета, намини по-късно.» Е, дано не те притеснява, Господин Птицата с пружината, че понякога се преструвам на Кумико. Не че го правя нарочно.
	Вече наистина, наистина, наистина съм уморена. Ще поспя три-четири часа, после ще стана и ще работя усърдно от сутринта до вечерта. Ще се потрудя хубаво, ще майсторя заедно с другите момичета перуки и ще слушам безобидна музика. Много те моля, не се притеснявай за мен. Дори когато си живея със заблудите, се справям добре с всичко. И посвоему се моля за теб и се надявам всичко да се нареди, Кумико да се върне и отново да си заживеете спокойно и щастливо.
	Чао.“
C$


>>	29.
>>	Раждането на една празна къща

	На другата сутрин стана девет, после десет, а от Канела нямаше и следа. Никога не се беше случвало. Откакто „работех“ на това място, той не беше отсъствал и един-единствен ден. Всяка сутрин точно в девет вратата на оградата се отваряше и блясваше лъскавият знак върху предния капак на мерцедеса. Тази делнична и същевременно зрелищна поява на Канела бележеше за мен ясното начало на всеки нов ден. Бях свикнал с това твърдо установено всекидневно разписание, както свикваме със земното притегляне и атмосферното налягане. В педантичната точност на Канела имаше някаква топлина, нещо различно от механичната предсказуемост, нещо, което ми вдъхваше утеха и ме насърчаваше. Ето защо утрин без появата на Канела бе като добре нарисуван пейзаж, който не е на фокус.
	Отказах се да го чакам, дръпнах се от прозореца и за закуска си обелих една ябълка. После надзърнах в стаята на Канела, да не би да има някакви компютърни съобщения, но екранът си беше мъртъв. Единственото, което можех да направя, беше да последвам примера на Канела и да пусна касета с барокова музика, докато разтребвам, чистя с прахосмукачката и мия прозорците. За да минава времето, нарочно вършех всичко бавно и старателно и се увлякох дотолкова, че измих перките на вентилатора на отдушника в кухнята, но времето пак отказваше да се помръдне.
	В единайсет часа вече нямаше какво да правя, затова се изтегнах на канапето в „пробната“ и се оставих на ленивия поток на времето. Опитах се да си внуша, че Канела се е забавил, защото е отишъл да свърши нещо дребно. Може би се е повредил автомобилът или Канела е попаднал в жестоко задръстване. Ала знаех, че това не е вярно. Можех да се обзаложа на всичко. Автомобилът на Канела нямаше да се повреди никога и той винаги отчиташе вероятността, че може да попадне в задръстване. Освен това, ако по пътя се беше случило нещо непредвидено, в мерцедеса имаше телефон, по който Канела можеше да ми звънне. Не, той не беше тук, защото беше решил да не бъде тук.

	* * *

	Малко преди един часа завъртях телефона в офиса на Индийско орехче в Акасака, но не вдигна никой. Пробвах втори, трети път, същият резултат. След това звъннах и на Ушикава, но ми се съобщи, че телефонът е изключен. Видя ми се странно. Само преди два дни бях разговарял с него именно на този номер. Отказах се и се върнах на канапето в „пробната“. Изведнъж ми се стори, че от два дни има някакъв заговор за осуетяване на всички връзки с мен.
	Пак отидох до прозореца и надзърнах иззад пердето. В двора бяха долетели две преливащи от енергия зимни птички, които бяха кацнали на един клон и ококорени се оглеждаха наоколо. После отлетяха, сякаш най-неочаквано им е дошло до гуша от всичко тук. Нищо друго не помръдваше. „Резиденцията“ приличаше на съвсем нова празна къща.

	* * *

	През следващите пет дни не се върнах там. Кой знае защо, бях загубил всякакво желание да слизам в кладенеца. Скоро щях да се лиша от него. Без клиенти щях да задържа „резиденцията“ най-много два месеца, ето защо би трябвало да използвам кладенеца възможно най-много, докато той все още беше мой. Имах чувството, че се задушавам. Мястото изведнъж ми се стори неестествено и ужасно.
	Разхождах се безцелно, без да се отбивам в „резиденцията“. Следобед отивах на площада откъм западния изход на метрото в Шинджуку и сядах на обичайната пейка — убивах времето, като не правех нищо, но и там Индийско орехче не се появи нито веднъж. Отбих се до офиса й в Акасака, натиснах звънеца до асансьора и погледнах право в охранителната камера, но не ми отговори никой. Бях на път да се откажа. Индийско орехче и Канела очевидно бяха решили да скъсат всякакви връзки с мен. Странните майка и син бяха избягали от потъващия кораб, за да отидат на по-безопасно място. Това отприщи у мен скръб, която ме изненада. Имах чувството, че накрая ме е предало собственото ми семейство.


>>	30.
>>	Опашката на Малта Кано
#	Борис Кожодера

	В съня ми (макар и аз да не знаех, че е сън) седях на масата срещу Малта Кано и пиех чай. Правоъгълното помещение беше прекалено дълго и широко, за да го видя от единия до другия край, и вътре имаше петстотин, ако не и повече квадратни маси, наредени в съвсем прави редици. Седяхме на една от масите в средата, други освен нас нямаше. Под тавана, висок като в будистки храм, имаше безброй тежки греди, от които като пълзящи растения в саксии висяха някакви неща, наподобяващи перуки. Взрях се по-внимателно и видях, че това всъщност са човешки скалпове. Личеше от черната кръв отдолу. Бяха свалени току-що и бяха накачени по гредите, за да изсъхнат. Притесних се, че в чая ни ще капне от кръвта, която още не се беше спекла. Тя се стичаше наоколо като дъжд и звукът кънтеше в помещението с вид на пещера. Само скалповете точно над нашата маса бяха засъхнали и от тях не капеше кръв.
	Чаят беше врял. Във всяка от чинийките до лъжичките бяха оставени по три зловещо зелени бучки захар. Малта Кано сложи две от тях в чая си и ги разбърка, те обаче не се разтопиха. Отнякъде се появи куче, което приседна до нашата маса. Беше с лицето на Ушикава. Едро, с набито черно туловище, но от врата нагоре беше Ушикава с тази подробност, че сплъстената черна козина му никнеше и по лицето, и по главата.
	— Бре, та това е господин Окада! — каза кучето с вид на Ушикава. — Погледнете само: имам си коса. Порасна ми веднага щом се превърнах в куче. Удивително. Сега топките ми са много по-големи, отколкото едно време, и вече не ме боли стомах. И вижте: нямам очила! Нямам дрехи! Ужасно щастлив съм. Как досега не съм се сетил! Отдавна да съм станал куче! Ами вие, господин Окада? Защо не опитате?
	Малта Кано взе бучката зелена захар, която й беше останала, и я метна по кучето. Бучката го удари с тъп звук по челото и от него потече мастиленочерна кръв, която се плъзна надолу по лицето на Ушикава. Но него явно не го заболя. Все така ухилен, той навири опашка и без да казва и дума, си тръгна. Наистина: тестисите му бяха неестествено огромни.
	Малта Кано беше с шлифер. Реверите му бяха прихлупени, но от едва доловимото ухание на гола женска плът разбрах, че отдолу тя е гола. Беше, разбира се, с червената мушамена шапка. Вдигнах чашата и отпих от чая, но той нямаше вкус. Просто беше горещ, и толкова.
	— Много се радвам, че успяхте да дойдете — каза Малта Кано и на мен ми се стори, че наистина изпитва облекчение. Не бях чувал гласа й от доста време, сега той като че ли беше по-бодър от преди. — Търся ви отдавна, а вас все ви няма. Вече се притеснявах да не би да ви се е случило нещо. Слава Богу, че сте добре. Олекна ми, щом чух гласа ви. Все пак нека се извиня, че изчезнах за толкова дълго. Не мога да се впускам в подробности и да ви обяснявам какво се е случило през това време в живота ми — особено пък така по телефона, затова ще обобщя най-важното. Основното е, че през цялото време пътувах. Върнах се преди седмица. Господин Окада? Господин Окада? Чувате ли ме?
	— Да, чувам ви — потвърдих аз и изведнъж забелязах, че държа до ухото си слушалка.
	Срещу мен на масата Малта Кано също бе вдигнала слушалка. Гласът й звучеше като при международен разговор, когато връзката е лоша.
	— През цялото време не бях в Япония, бях на остров Малта в Средиземно море. Веднъж най-неочаквано ми хрумна: „Ами да! Трябва да се върна в Малта при водата. Вече е време!“ Това се случи непосредствено след разговора ни последния път, господин Окада. Помните ли разговора? Търсех Крита. Но както и да е. Не смятах да отсъствам толкова дълго от Япония. Мислех да поостана там около половин месец. Затова и не се свързах с вас. Не казах почти на никого, че заминавам, просто се качих на самолета едва ли не само с дрехите на гърба си. Но след като пристигнах, установих, че не съм в състояние да си тръгна. Били ли сте някога в Малта, господин Окада?
	Отговорих, че не съм бил. Спомних си, че преди време бях водил едва ли не същия разговор със същия човек.
	— Господин Окада? Господин Окада?
	— Да, още съм тук — казах аз.
	Стори ми се, че имам да казвам нещо на Малта Кано, но не помнех какво. Замислих се и накрая се сетих. Преместих слушалката в другата си ръка и казах:
	— А, да, отдавна се каня да ви се обадя, за да ви съобщя нещо. Котаракът се върна.
	След четири-пет секунди мълчание Малта Кано повтори:
	— Котаракът се е върнал?
	— Да. Запознахме се с вас именно защото издирвахме котарака, затова си рекох, че сигурно не е зле да ви съобщя.
	— Кога се върна?
	— В началото на пролетта. Оттогава си е при мен.
	— Видът му различен ли е? Променило ли се е нещо, откакто изчезна?
	Дали се е променило нещо ли?
	— Сега, като се замисля, ми се струва, че формата на опашката му е малко по-различна — отговорих аз. — В деня, когато се върна, го помилвах и ми се стори, че преди опашката му беше по-извита. Но може и да греша. Все пак го нямаше близо година.
	— Сигурен ли сте, че е същият котарак?
	— Повече от сигурен. Имам го от много отдавна. Все ще разбера дали е същият, или не е същият.
	— Ясно — каза Малта Кано. — Съжалявам, но ако трябва да бъда откровена, истинската опашка на котарака е тук при мен.
	Малта Кано остави слушалката върху масата, после се изправи и махна шлифера. Както и подозирах, отдолу беше гола. Размерът на гърдите й и триъгълникът бяха почти същите, както на Крита Кано. Малта Кано не махна червената мушамена шапка. Обърна се и ми показа гърба си. Там, точно над дупето, беше прикачена опашката на котарака. Като съотношение към тялото отговаряше на тялото на Малта Кано и беше много по-голяма от опашката на Скумрия, но като форма беше същата. Пречупена на върха по същия начин и много по-убедително истинска, отколкото на котарака.
	— Погледнете внимателно, ако обичате — подкани Малта Кано. — Ето я опашката на котарака, който изчезна. Сегашната му опашка е имитация. Може и да ви изглежда същата, но ако я огледате отблизо, ще установите, че е различна.
	Посегнах да докосна опашката, но Малта Кано я дръпна рязко от ръката ми. После, както беше гола, скочи върху една от масите. От тавана върху протегнатата ми ръка капна капка кръв. Алена като мушамената шапка на Малта Кано.
	— Бебето на Крита Кано се казва Корсика, господин Окада — заяви Малта Кано от масата и навири опашка.
	— Корсика ли?
	— Никой човек не е остров. Тази Корсика — изтананика отнякъде черното куче Ушикава.
	Бебето на Крита Кано ли?
	Събудих се, плувнал в пот.

	* * *

	Отдавна не бях сънувал сън, който да е толкова дълъг, ярък и свързан. И странен. Доста след като се събудих, сърцето ми продължи да бие така, че го чувах. Взех си горещ душ и си облякох чиста пижама. Беше един и нещо след полунощ, но вече не ми се спеше. За да се успокоя, извадих от дъното на едно от кухненските шкафчета стара бутилка бренди, налях си една чаша и го изпих.
	После отидох да потърся Скумрия в спалнята. Котаракът се беше свил на кълбо под юргана и спеше непробудно. Отметнах завивката и хванах опашката на Скумрия, за да я разгледам. Прокарах пръсти по нея, за да си припомня точния ъгъл на извития край, но котаракът се протегна недоволно и пак заспа. Вече не бях сигурен, че това е същата опашка, която имаше, когато се казваше Нобору Ватая. Кой знае защо, ми се беше сторило, че именно опашката над дупето на Малта Кано е истинската опашка на котарака Нобору Ватая. Още помнех съвсем ясно формата и цвета й от съня.
	„Бебето на Крита Кано се казва Корсика“, беше казала в съня ми Малта Кано.

	* * *

	На другия ден не се отдалечих много от къщата. Сутринта се запасих с хранителни продукти от супермаркета при станцията на метрото и си направих обяд. Дадох на котарака няколко големи пресни сардини. Следобед най-после отидох да поплувам в басейна — все отлагах. Нямаше много хора. Вероятно бяха заети с новогодишните приготовления. От колоните на тавана се чуваше коледна музика. Без да се напрягам, преплувах хиляда метра, после един от мускулите на ходилото ми се схвана и аз се отказах. На стената над басейна имаше голяма коледна играчка — за украса.
	У дома с изненада намерих в пощенската кутия писмо, дебело писмо. Не беше нужно да гледам адреса на подателя, знаех от кого е. Само лейтенант Мамия ми пишеше с такъв красив почерк и старовремска четчица.
	Писмото му започваше с цял куп извинения, че той е допуснал да мине толкова много време, докато се накани да ми пише. Изразяваше се толкова учтиво, та чак ми се стори, че не той, а аз трябва да се извинявам.
C>
	„Исках да ви разкажа и друга част от историята си и месеци наред се каня да ви пиша, ала изникнаха много неща, които ми попречиха да седна зад писалището и да взема писалката. Сега неусетно годината върви към своя край. Аз остарявам и може да умра всеки момент. Не бива да отлагам задачата до безкрайност. Писмото вероятно ще стане дълго, дано не ви отегчи, господин Окада.
	Миналото лято, когато ви донесох подаръка за спомен от господин Хонда, ви разказах дълга история за времето, прекарано в Монголия, всъщност обаче разказът ми не е свършил — има си «продължение». Когато ви разказах патилата си, имаше няколко причини да не включвам тази част. Първо, историята щеше да стане прекалено дълга, ако ви я бях разправил цялата. Вероятно помните, че имах неотложна работа и просто нямаше време да ви разкажа всичко от начало до край. И може би по-важното е, че тогава емоционално още не бях готов да ви разкажа останалото и да ви го предам искрено, без да премълчавам нищо.
	Ала след като си тръгнах от вас, си дадох сметка, че не е трябвало да допускам делничните неща да застават на пътя ми. Че е трябвало да ви разкажа всичко до края, без да крия нищо.


	По време на ожесточената битка на 13 август 1945 година в покрайнините на Хайлар бях покосен от картечница и докато съм лежал на земята, един съветски танк Т-34 е прегазил с веригите си ръката ми. Както съм бил в безсъзнание, са ме откарали в съветската военна болница в Чита, където хирурзите са успели да ми спасят живота. Както вече ви споменах, в Синдзин бях във Военнотопографския корпус на Квантунската армия и веднага щом Съветският съюз обяви война на Япония, корпусът получи заповед да се изтегли незабавно в тила. Аз обаче бях решил да умра на всяка цена и си издействах да ме прехвърлят в хайларското подразделение на границата, където доброволно поисках да нападна съветски танк със сухопътна мина в ръцете си. Но както господин Хонда беше предрекъл при река Халка, смъртта не искаше да ме застигне. Загубих едната си ръка, но не и живота. Мисля, че всички бойци под мое командване са загинали. Вярно, изпълнявахме заповеди, но нападението беше глупаво, самоубийствено. Малките ни мини не можеха да навредят по никакъв начин на огромните танкове Т-34.
	В съветската армия са хвърлили толкова усилия да ме спасят по една-единствена причина: докато към бълнувал, съм изрекъл нещо на руски. Така поне ми казаха след това. Както ви споменах, бях учил малко руски, а в генщаба в Синдзин имах много свободно време и го използвах, за да усъвършенствам каквото зная. Учех неуморно и към края на войната вече говорех свободно руски. В Синдзин живееха много белогвардейци, аз познавах няколко келнерки рускини и затова винаги имаше с кого да практикувам езика. Докато съм бил в безсъзнание, явно неволно съм заговорил на руски.
	Още от самото начало съветската армия смяташе да праща японците военнопленници, заловени в окупирана Манджурия, в Сибир, където да ги впрегнат да работят тежък физически труд, както след края на сраженията в Европа бяха направили с доста германски войници. Съветският съюз наистина излезе победител, но след проточилата се война икономиката му беше в окаяно състояние, а недостигът на работна ръка си беше проблем навсякъде. Сред най-неотложните задачи бе да се набави работна ръка — мъже военнопленници. За тази цел им трябваха преводачи, а техният брой бе твърде ограничен. Щом разбрали, че поназнайвам руски, ме прехвърлили в болницата в Чита, вместо да ме оставят да умра. Ако не бях измънкал нещо на руски, са щели да ме зарежат да изгния в покрайнините на Хайлар и всичко е щяло да приключи. Съдбата е загадъчно нещо!
	После бях подложен на изтощителен разпит и на няколкомесечна идеологическа подготовка, след което бях изпратен преводач в рудник за добив на въглища в Сибир. Ще пропусна подробностите от този период, само ще се спра накратко на идеологическата подготовка. Преди войната, докато бях студент, бях чел доста от забранените марксистки книги, като ги криех от полицията, и симпатизирах донякъде на комунистите, макар че се бях нагледал на какво ли не и не ги приемах безусловно. Покрай работата си в разузнаването познавах много добре кървавата история на потисничеството в Монголия, прилагано от Сталин и неговите марионетки диктаторите. Още от революцията те бяха пращали десетки хиляди ламаистки свещеници, земевладелци и всякакви противници на режима в концентрационни лагери, където са били избивани най-безмилостно. Същото се беше случило и в самия Съветски съюз. Дори и да вярвах в комунистическата идеология, вече не можех да вярвам на хората или системата, наложили тази идеология и принципи в живота. Същото беше отношението ми и към онова, което ние, японците, бяхме извършили в Манджурия. Сигурен съм, дори и не подозирате колко много китайски работници са били избити по време на строежа на тайната база край Хайлар — избити съвсем преднамерено, за да им се затвори устата и да не бъдат издадени плановете на базата.
	Освен това бях станал свидетел как по нареждане на руския офицер монголците на негово подчинение бяха одрали жив един човек. Бях хвърлен в монголски кладенец и в онази странна ослепителна светлина бях загубил всякаква жажда за живот. Как човек като мен можеше да вярва в идеологията и политиката?
	Като преводач осъществявах връзката между японските военнопленници в рудника и руснаците, които ги държаха там. Не знам как е било в другите концентрационни лагери в Сибир, но в рудника, където работех, всеки ден хората мряха като мухи. Причини не липсваха: недохранване, непосилен труд, срутвания, наводнения, лоши хигиенни условия, заради които избухваха епидемии, зимен студ, от който се пукаха и камъните, надзиратели насилници, жестоко потушаване и на най-малката съпротива. Имаше и случаи, когато самите японци линчуваха свои сънародници. В тези обстоятелства хората изпитваха само омраза, недоверие, страх и отчаяние.
	Ако броят на починалите станеше толкова голям, че това се отразяваше на производителността, с цели влакови композиции докарваха нови военнопленници. Те бяха облечени в дрипи и бяха съвсем измършавели, близо една четвърт от тях измираха още първите няколко седмици, защото не издържаха на суровите условия в рудника. Хвърляха мъртъвците в някоя от изоставените шахти. Беше невъзможно да им се изкопаят гробове. Земята там беше вледенена през цялата година. Лопатите не можеха да я разкопаят. Ето защо изоставените шахти бяха идеално място за изхвърляне на мъртвите. Те бяха дълбоки и тъмни, а от студа труповете не се вмирисваха. Понякога ги затрупваха с пласт въглища. Щом някоя от шахтите се напълнеше, я зариваха с пръст и камъни и се пренасяха на следващата.
	Но в шахтите хвърляха не само мъртъвци. В тях се озоваваха и живи концлагеристи — за назидание на останалите. Надзирателите руснаци хващаха всеки японски войник, който проявяваше признаци на съпротива, пребиваха го от бой, докато стане на пихтия, чупеха му ръцете и краката и го мятаха в черната шахта. И до ден-днешен чувам жалните им писъци. Беше си жив ад в буквалния смисъл на думата.
	Като важен стратегически обект рудникът се управляваше от хора, пратени от Централния комитет на партията, и се охраняваше от военните. Мълвеше се, че най-големият шеф — студен, безмилостен партиен функционер, който още беше млад и много амбициозен — бил земляк на Сталин. Единственото, което го вълнуваше, бе как да повиши производителността. Не се интересуваше, че работниците мрат като мухи. Докато добивът растеше, Централният комитет на партията щеше да сочи рудника му като образцов и да му праща повече работна сила. Колкото и работници да измираха, те щяха да бъдат подменяни с нови. За да увеличи добива, началникът на рудника нареждаше да се разработват жили, които при обичайни обстоятелства се смятаха за прекалено опасни. Съвсем естествено, и броят на злополуките продължаваше да расте, но директорът нехаеше.
	Той не беше единственият коравосърдечен човек в управата на рудника. Повечето надзиратели бяха бивши затворници, неуки хора, изключително жестоки и отмъстителни. Не проявяваха никакви признаци на състрадание или съчувствие, сякаш от дългия живот тук, накрай света, сред сибирския студ, се бяха превърнали в някакви нечовеци. Бяха извършили престъпления и бяха пратени в сибирските затвори, но вече си бяха излежали тежките присъди и нямаха домове и семейства, при които да се върнат. Бяха взели местни жени, бяха им направили деца и се бяха установили за постоянно на сибирска земя.
	На принудителен труд в рудника пращаха не само японски военнопленници. Имаше и много руски политически затворници и бивши военни, пометени от чистките на Сталин. Мнозина между тях бяха начетени, прекрасни хора. Сред руснаците имаше и малко жени и деца, вероятно разпръснатите останки от семействата на политическите затворници. Пращаха ги да събират боклука, да перат и да вършат други такива неща. Младите жени често се използваха за проститутки. Освен руснаци влаковете докарваха поляци, унгарци и други чужденци, някои мургави (предполагам, арменци и кюрди). Лагерът беше разделен на три участъка: в най-големия бяха натъпкани японците военнопленници, във втория живееха други затворници и военнопленници, а в третия бяха волнонаемните, миньори и минни специалисти, офицери и надзиратели от военното поделение, някои със семействата си, и редови руснаци. При гарата имаше и голям военен гарнизон. Военнопленниците и затворниците нямаха право да напускат своя участък. Различните участъци на лагера бяха отделени един от друг с плътна бодлива тел и се охраняваха от войници с картечници.
	Като преводач, който осъществява връзката, бях длъжен всеки ден да се явявам в щаба и всъщност разполагах със свободата да минавам от участък в участък, стига да нося пропуска си. Недалеч от щаба беше железопътната гара, там имаше нещо като град с една улица, няколко окаяни магазинчета, една кръчма и хотел за чиновниците и висшите офицери, дошли на проверка. Отстрани на площада имаше корита, откъдето конете пиеха вода, а в средата стърчеше пилон, на който се вееше големият червен флаг на СССР. Под флага имаше бронетранспортьор с картечница, на който винаги се подпираше отегчен на вид млад войник в пълно бойно снаряжение. Новопостроената военна болница се падаше в дъното на площада и пред входа й се въздигаше голяма статуя на Йосиф Сталин.
	А сега трябва да ви разкажа за един човек. Срещнах го през пролетта на 1947 година, вероятно някъде в началото на май, когато снегът най-после се беше разтопил. Беше минала година и половина, откакто ме бяха докарали в рудника. Когато го видях за пръв път, мъжът беше в униформа, каквато носят всички руски затворници. Заедно с още десетина свои сънародници бе пратен да участва в ремонта на железопътната гара. Трошаха с чукове чакъл и го насипваха около релсите. Всичко наоколо се огласяше от млатенето на големите чукове. Връщах се от щаба, където бях занесъл един доклад, и минавах покрай железопътната гара. Сержантът, който ръководеше ремонта, ме спря и ми нареди да си покажа пропуска. Извадих го от джоба си и му го подадох. Сержантът, едър мъжага, го погледа известно време вторачено и мнително, но явно не знаеше да чете. Повика един от затворниците, които работеха на железопътната линия, и му каза да го прочете на глас. Този затворник се различаваше от останалите, имаше вид на образован човек. И това беше той. Още щом го видях, усетих как пребледнявам като платно. Едвам си поемах дъх — в буквалния смисъл на думата. Имах чувството, че съм под вода и се давя.
	Образованият затворник бе не друг, а руският офицер, който при река Халха беше заповядал на монголските войници да одерат жив Ямамото. Сега беше отслабнал и почти плешив, един от предните му зъби липсваше. Вместо в безупречната офицерска униформа беше облечен в мръсни затворнически дрехи, вместо лъснати до блясък ботуши носеше продрани валенки. Стъклата на очилата му бяха мръсни и напукани, рамките бяха разкривени. Но това безспорно беше същият човек. Просто бе изключено да съм се припознал. Той също се вторачи в мен, очевидно заинтригуван от това, че го гледам толкова втренчено. През последните девет години и аз като него бях остарял. Дори бях започнал да побелявам. Обаче той явно ме позна. По лицето му се мярна изумление. Трябваше да съм изгнил на дъното на монголския кладенец — а изведнъж ме вижда пред себе си. И на мен, разбира се, през ум не ми беше минавало, че ще се натъкна на него в лагера на сибирския рудник, и то в затворническа униформа.
	Веднага си възвърна самообладанието и зачете спокойно написаното върху пропуска на неграмотния сержант, който носеше картечница, преметната през врата. Прочете името ми, че съм преводач, че имам право да се движа из лагера и така нататък. Сержантът ми върна пропуска и кимна да вървя. Тръгнах, но след малко се обърнах. Мъжът ме гледаше. Май се подсмихна, но може би само ми се е сторило. Краката ми трепереха и в началото едвам стъпвах. В миг ужасът, който бях изживял преди девет години, ме заля отново.
	Реших, че мъжът е изпаднал в немилост и е бил пратен в лагер в Сибир. По онова време това не беше рядкост в Съветския съюз. В правителството, партията и сред военните се водеха ожесточени битки, а с патологичната си мнителност Сталин гонеше до дупка онези, които нарочеше за свои врагове. Те падаха от власт, срещу тях се водеха скалъпени показни процеси, после или биваха екзекутирани по бързата процедура, или ги пращаха в концлагери, кой знае кои в крайна сметка вадеха по-голям късмет. Ако отървяха смъртната присъда, бяха обречени на робски, невъобразимо жесток каторжен труд до сетен лъх. Ние, японските военнопленници, поне можехме да се надяваме, че ако оцелеем, ще се приберем по домовете си, докато за заточените руснаци такава надежда не съществуваше. Като всички останали, и този офицер щеше да изгние в сибирската земя.
	Притесняваше ме само едно — че сега той знае как се казвам и къде да ме намери. Преди войната бях участвал (без дори да подозирам, разбира се) в онази тайна операция заедно с шпионина Ямамото, бях се прехвърлил през река Халха и бях навлязъл с разузнавателни цели на територията на Монголия. Ако човекът съобщеше това, щях да изпадна в доста тежко положение. В крайна сметка обаче той не ме издаде. Не. Както установих след време, имал е спрямо мен далеч по-важни планове.
	След седмица пак го зърнах при железопътната гара. Пак беше в окови, пак беше облечен в мръсната затворническа униформа и трошеше чакъл. Погледнах го, той също ме погледна. Остави чука на земята и се извърна към мен — беше висок и стоеше изпънат, сякаш носеше военната униформа. Този път със сигурност се подсмихваше, едва-едва, някак зловещо, от което ме побиха тръпки. Сега гледаше точно както онзи път, докато бе наблюдавал как дерат жив Ямамото. Аз не казах нищо и продължих нататък.
	По онова време имах един приятел офицер от щаба на съветската армия. И той като мен беше завършил география (в Ленинград). Бяхме връстници, и двамата се интересувахме от картография и от време на време си намирахме поводи, за да си говорим за тези неща. Офицерът проявяваше интерес към стратегическите карти на Манджурия, които Квантунската армия е разработила. Ако наблизо беше някой от шефовете му, не водехме, естествено, такива разговори. Трябваше да дебнем тях да ги няма, за да си поговорим като професионалисти. Понякога той ми даваше храна и ми показваше снимки на жена си и на децата си, които беше оставил в Киев. Докато бях заточен в Съветския съюз, това е единственият руснак, когото съм чувствал близък.
	Веднъж го попитах уж между другото за затворниците, които работеха на железопътната гара. Обясних, че един от тях ми е направил особено впечатление като по-различен, очевидно навремето е заемал висока длъжност. Описах го. Офицерът, който се казваше Николай, отвърна свъсен: «Сигурно е Борис Кожодера. По-добре стой надалеч от него.» Защо, попитах аз. Николай се поколеба дали да ми казва друго, но знаеше, че положението ми позволява да му правя услуги, затова накрая ми разправи без особено желание как Борис Кожодера се е озовал в рудника. «Но не споменавай на никого, че съм ти казал аз — предупреди ме той. — С този тип шега не бива. Сериозно, от най-гадните е. Лично аз не бих го докоснал и с триметров прът.»
	Ето какво ми разказа Николай. Истинското име на Борис Кожодера било Борис Громов. Точно както и предполагах, навремето бил майор в НКВД. През 1938 година, когато Чойбалсан превзема властта в Монголия, а след това става министър-председател, пращат Громов военен съветник в Улан Батор. Там той създава по модела на НКВД на Берия монголските тайни служби и се отличава в смазването на контрареволюционните елементи. Правят хайки, залавят всеки, за когото имат и най-малко подозрение, хвърлят го в концентрационен лагер и го изтезават, после го убиват.
	Веднага след края на битката при Номинхе, когато далекоизточната криза е преодоляна, Борис е върнат в Москва и получава ново назначение в завзетата от Съветския съюз Източна Полша, където се включва в прочистването на старата полска армия. Точно там си спечелва прозвището Кожодера. Прилага свое си изтезание — заповядва на човек, когото според мълвата си бил довел от Монголия, да дере хората живи. Ясно е от само себе си, че поляците изпитват смъртен ужас от него. Всеки, принуден да гледа такова дране, си признава каквото му кажат. Когато германската армия нахлува внезапно и започва войната на СССР с Германия, Борис е изтеглен от Полша в Москва. Тогава има масови арести по подозрения за сътрудничество на хитлеристкия режим, избиват се хора или се пращат в лагери. И този път Борис блясва със своите изтезания и се прочува като дясната ръка на Берия. Сталин и Берия фабрикуват теорията за вътрешния заговор, за да потулят отговорността, че са проспали нацисткото нахлуване, и да засилят властта си. Жестоките изтезания отнемат живота на мнозина невинни. Мълвяло се, че по онова време Борис и неговият човек са одрали най-малко пет души, и според слуховете той гордо бил окачил кожите им по стените в кабинета си.
	Кожодера е жесток, но и много предпазлив и така се измъква невредим от всички заговори и чистки. Берия го обича като свой син. Но вероятно точно заради това той става прекалено самоуверен и се самозабравя. Грешката, която допуска, е пагубна. Арестува командира на танков батальон по подозрение, че по време на битка в Украйна е установил тайна връзка с едно от механизираните есесовски подразделения на Хитлер. Борис изтезава жестоко човека, докато го умъртви: пъха нажежени метални пръти във всичките му отвърстия, изгаря му с ютия ушите, ноздрите, ануса, половия орган. Оказва се обаче, че офицерът е племенник на високопоставен функционер от комунистическата партия. И не само това, генщабът на съветската армия провежда обстойно разследване, при което се установява, че офицерът не е сторил нищо и няма никаква вина. Партийният функционер е бесен, а и военното командване не остава със скръстени ръце след такъв удар, нанесен по честта на съветската армия. Този път дори Берия не успява да спаси Борис. Той е разжалван, изправен пред съд и осъден на смърт заедно със своя помагач монголеца. Но от НКВД се разтичват и уреждат смъртната присъда да бъде заменена с принудителен труд в концентрационен лагер (а монголецът все пак е обесен). Берия праща тайно на Борис в затвора писмо, в което му обещава да използва връзките си в партията и в армията и след първата година в лагера той да бъде пуснат на свобода и възстановен на постовете си. Така поне бил чувал Николай.
	«Както виждаш, Мамия — пошушна ми руснакът, — всички смятат, че някой ден Борис ще се върне в Москва, че Берия скоро ще го измъкне оттук. Е, даже Берия трябва да действа много внимателно: лагерът се управлява от партията и от армията. Но всички сме нащрек. Вятърът винаги може да си смени посоката. И тогава всеки, който е притискал тук Борис, ще си изпати. Светът е пълен с малоумници, никой обаче не е толкова глупав, че сам да си подписва смъртната присъда. Стъпваме на пръсти около Борис. Той тук е нещо като почетен гост. Е, не може да му се осигурят прислужници и да му се уреди живот като в хотел. Все пак за пред другите е с пранги и троши по малко чакъл, но той всъщност си има самостоятелна стая и получава колкото си иска тютюн и пиене. Мен ако питаш, е като отровна змия. Не заслужава да е жив. Колко хубаво би било, ако някой се промъкне нощно време и му кръцне гръкляна.»


	Веднъж пак минавах покрай железопътната гара и този път едрият сержант ме спря. Понечих да извадя пропуска, той обаче поклати глава и ми каза да съм отидел в кабинета на началника на гарата. Озадачен, се подчиних, но заварих в кабинета не началника, а Борис Громов. Седеше на бюрото, пиеше чай и очевидно ме чакаше. Застинах на прага. Руснакът не беше с окови. Махна ми да вляза.
	«Радвам се да те видя, лейтенант Мамия. Доста години минаха — рече ми той ведро и ме озари с широка усмивка. Почерпи ме цигара, но аз отказах. — По-точно девет — продължи руснакът, след като си запали цигарата. — Или са осем? При всички положения се радвам да видя, че си жив и здрав. Радостно е да срещнеш стари приятели! Особено след такава жестока война. Не си ли съгласен? И как успя да се измъкнеш от кладенеца?»
	Продължих да стоя, без да казвам нищо.
	«Както и да е. Важното е, че си се измъкнал. Останал си без ръка. И си научил чудесно руски. Прекрасно, прекрасно. Оправяш се и без чужда помощ. Но най-важното е, че си жив.»
	«Не по свой избор», отвърнах аз.
	Борис се засмя гръмогласно. «Интересен човек си, лейтенант Мамия. Имал си избор да не си жив, а ето че си тук и си жив, много даже. Да, наистина, твърде интересен човек. Но аз не се хващам толкова лесно. Никой не може да се измъкне сам от онзи дълбок кладенец… да избяга, да намери пътя към реката и да се върне в Манджурия. Но ти не се притеснявай. Няма да те издам. Всъщност стига сме говорили за теб. Нека ти разкажа за себе си. Както виждаш, свалиха ме от власт и сега съм нищо и никакъв затворник в концентрационен лагер. Обаче нямам намерение цял живот да се свирам тук, накрай света, и да троша чакъл. Не съм загубил властта си в Централния комитет и я използвам, за да увеличавам от ден на ден властта си и тук. И искам да ти заявя най-откровено, че държа да съм в добри отношения с вас, японските военнопленници. В края на краищата производителността в рудника зависи от вас, от вашия добив на въглища, от усърдната ви работа. Не можем да постигнем нищо, ако не се съобразяваме с вашата власт, включително с твоята, лейтенант Мамия. Искам да се възползвам от нея. Ти си бивш офицер от разузнаването на Квантунската армия, истински храбрец. Знаеш прекрасно руски. Ако ми станеш посредник, аз съм в положение да направя нещо за теб и за другарите ти. Предлагам ти добра сделка.»
	«Никога не съм бил шпионин — заявих аз — и нямам намерение тепърва да ставам.»
	«Не искам от теб да шпионираш — възрази Борис, сякаш за да ме успокои. — Единственото, което казвам, е, че мога да облекча живота на твоите хора. Предлагам ти да подобрим взаимоотношенията и да ми станеш посредник. Заедно да катурнем този никаквец грузинския функционер. Аз мога да го направя, хич не се съмнявай. Сигурен съм, че вие, японците, го мразите в червата. Веднъж да се отървем от него, и ще получите частично самоуправление, правото да създавате комисии и своя организация. Поне ще се отървете от издевателствата на надзирателите. Нали го искате?»
	Тук Борис беше прав. Отдавна се оплаквахме на управата в лагера, но никой не ни обръщаше внимание.
	«А какво искате срещу това?», попитах аз.
	«Почти нищо — отвърна той с широка усмивка и разпери ръце. — Единственото, към което се стремя, са близките приятелски отношения с вас, японските военнопленници. Искам да отстраня някои от своите партийни другари, с които явно не мога да изляза на глава, и за да го постигна, се нуждая от вашето съдействие. Имаме много общи интереси, защо да не си стиснем ръцете в името на общото благо? Както се казва, „дай, за да получиш“. От вас съдействието, от мен добронамереността. Няма лъжа и измама. Знам, разбира се, че не мога да искам от теб да ме харесваш. Определено имаме доста неприятни общи спомени. Но да оставим любезностите. Аз съм човек на честта. Обещая ли нещо, го изпълнявам. Било каквото било, да го забравим. Обмисли до няколко дни предложението ми и ми дай твърд отговор. Според мен си струва да се опита. С твоите хора нищо не губите, нали? Но го обсъди само с хора, на които имаш пълно доверие. Някои от японските военнопленници са доносници. Внимавай да не усетят какво става. Ако разберат, може да си изпатим. Засега не съм всесилен тук.»
	Върнах се в своя участък и дръпнах настрани един човек, с когото да обсъдя предложението на Борис. Бивш армейски подполковник, мъж на място с пъргав ум. Беше командвал част, с която се беше затворил в крепост в планината Хинган и бе отказал да развее бялото знаме дори след капитулацията на Япония. Сега беше негласен лидер на японците военнопленници в лагера и дори руснаците се съобразяваха с него. Обясних му, че Борис е бил висш офицер от тайните служби и без да му споменавам за случая с Ямамото на река Халха, му предадох неговото предложение. Подполковникът прояви интерес, когато разбра, че руснакът иска да отстрани сегашния партиен началник и да осигури поне частично самоуправление на японските военнопленници. Наблегнах, че Борис е хладнокръвен, опасен звяр, интригант, думите му не бива да се приемат за чиста монета. «Вероятно си прав — рече подполковникът, — но същото важи и за грузинското приятелче, а наистина нищо не губим.» И той също беше прав. Казах си, че ако от сделката излезе нещо, положението ни няма накъде повече да се влошава. Но не бих могъл да греша повече. Адът наистина няма дъно.
	Няколко дни по-късно успях да уредя среща на четири очи между подполковника и Борис далеч от любопитните погледи. Превеждах им. След половинчасов разговор те се разбраха и си стиснаха ръцете. Не знам какво е станало след това. Двамата избягваха да се срещат, за да не привличат вниманието, и си разменяха по някакъв таен канал кодирани съобщения. Така ролята ми на посредник се изчерпа. Толкова по-добре за мен. Стига да можех да го предотвратя, не исках да имам нищо общо с Борис. Едва след време стана ясно, че това си е направо невъзможно.
	Както той беше обещал, след около месец Централният комитет отстрани от длъжност грузинеца и два дни по-късно прати на негово място друг човек. Минаха още два дни и през нощта трима японски военнопленници бяха удушени. Бяха намерени да висят на таванските греди, за да се създаде впечатлението, че са се самоубили, но очевидно ги бяха умъртвили други японци. Тримата явно бяха доносниците, за които Борис бе споменал. Разследване така и не се проведе. Борис вече беше превзел лагера.“
C$


>>	31.
>>	Бухалката изчезва
#	Крадливата сврака се завръща

	Облякох си пуловер и дебело яке, нахлупих си вълнената шапка почти до очите, прекатерих се през зида отзад и излязох на уличката. Още не беше съмнало, хората спяха. Тръгнах безшумно към „резиденцията“.
	Вътре всичко си беше съвсем същото, както го бях оставил преди шест дни, с мръсните съдове в мивката. Не намерих никакви бележки, нищо на телефонния секретар. Екранът на компютъра в стаята на Канела беше студен и мъртъв. От климатика беше топло. Свалих си якето и ръкавиците, после кипнах вода и си направих чай. Закусих няколко парчета сухар и сирене, измих съдовете в мивката и ги прибрах. Стана девет часът, а от Канела отново нямаше и помен.

	* * *

	Излязох в двора, вдигнах капака на кладенеца и се надвесих да погледна. Вътре пак си беше плътен мрак. Сега вече познавах кладенеца като себе си, като своето тяло: неговият мрак, миризмата му, тишината бяха част от мен. В известен смисъл знаех за кладенеца повече, отколкото за Кумико. Споменът за нея още беше ярък, разбира се. Ако затворех очи, възстановявах подробно гласа, лицето, тялото й, нейната походка. Все пак бях живял с нея в къщата цели шест години. Но усещах, че вече има неща, които не мога да възстановя толкова ясно. Или може би просто не можех да бъда сигурен, че каквото помня, е вярно, както не можех да се сетя съвсем точно каква беше извивката на опашката на котарака.
	Седнах отстрани на кладенеца, пъхнах ръце в джобовете на якето си и пак огледах всичко наоколо. Имах усещането, че всеки момент ще завали студен дъжд или сняг. Не духаше вятър, но въздухът беше мразовит. По небето напред-назад се стрелкаше ято малки птици, сякаш да изрисува сложен десен или закодиран йероглиф, сетне се понесе устремно нанякъде. След малко чух приглушения тътен на реактивен самолет, той обаче не се виждаше от надвисналите облаци. В такъв мрачен ден можех да сляза в кладенеца, без да се притеснявам, че когато се кача, слънцето ще ме заслепи.
	Но останах да седя и да не правя нищо. Нямаше закъде да бързам. Денят едва започваше. До обяд оставаше много време. Отдадох се на мисли, които ми хрумваха безредно, както си седях отстрани на зида на кладенеца. Къде ли е каменната птица, която по-рано беше в този двор? Дали сега краси друг двор, все така тласкана от несекващия порив да се извиси в небето? Или миналото лято, когато разрушиха къщата на Мияваки, са я хвърлили на боклука? Помнех я с любов. Имах чувството, че без нея дворът е загубил крехкото си равновесие.
	Чак след единайсет часа, когато не ми бяха останали мисли за мислене, слязох по металната стълба в кладенеца. Стъпих на дъното и както винаги си поех няколко пъти дълбоко въздух — да го проверя. Беше си същият, лъхтеше леко на мухъл, но ставаше за дишане. Затърсих опипом бухалката на мястото, където я бях облегнал на стената. Нямаше я. Нямаше я никъде. Беше изчезнала. Напълно. Безследно.

	* * *

	Приклекнах, седнах, облегнах се на стената и въздъхнах.
	Кой ли беше взел бухалката? Можеше да е само Канела. Единствен той знаеше за съществуването й и може би пак само той би решил да слезе в кладенеца. Но защо му е да взима бухалката? Не проумявах — това бе поредното нещо, което не проумявах.
	Днес нямах друг избор, освен да продължа без бухалката. Не беше болка за умиране. В края на краищата бухалката си беше само нещо като талисман, който да ме пази. Чудо голямо, че не е тук. Бях успял да проникна в онази стая и без нея, нали така? След като си подарих тези доводи, дръпнах въжето и затворих капака на кладенеца. Обгърнах с ръце коленете си и затворих очи в мрака.


	Както и последния път, не успях да постигна духовното съсредоточаване, което търсех. В главата ми се блъскаха какви ли не мисли, които ми пречеха. За да се отърва от тях, се опитах да си мисля за басейна — за двайсет и пет метровия покрит басейн, където обикновено ходех да поспортувам. Представих си как плувам кроул. Не гоня скорост, придвижвам се бавно и равномерно. Вадя лакти плавно, с възможно най-малко шум и плисък, после загребвам леко, първо с пръстите. Поемам с устата малко вода и я изхвърлям бавно, все едно дишам под водата. След малко усещам как тялото ми се носи съвсем естествено във водата, сякаш ме тласка лек ветрец. Единственият звук, който достига до ушите ми, е равномерното ми дишане. Нося се по вятъра като птица в небето и гледам земята долу. Виждам далечни градове, мънички човеци и реки, които текат. Обгръща ме спокойствие, обзема ме чувство почти на възторг. Едно от най-хубавите неща в живота ми е плуването. Никога не е решавало никакви проблеми, но и не ми е вредило, никога не е съсипало нищо мое. Плуване.
	Точно тогава чух нещо.
	Осъзнах, че долавям в мрака ниско монотонно бръмчене, нещо като звук от криле на насекомо. Но този звук беше прекалено изкуствен, прекалено механичен, сякаш някой настройва късовълнов предавател. Затаих дъх и се ослушах, за да разбера откъде се чува. Сякаш идваше от някаква точка в мрака и същевременно от главата ми. В непрогледната тъмнина бе почти невъзможно да установя границата между двете.
	Както бях насочил цялото си внимание към звука, съм заспал. Преди това не съм усетил да ми се спи. Най-неочаквано съм заспал, все едно вървях по коридор без определена цел, когато изневиделица бях дръпнат в непозната стая. Нямах представа колко дълго съм бил в това плътно като кал вцепенение. Едва ли е било дълго. Може би е продължило само миг. Но когато някакво присъствие ме изтегли от унеса, видях, че се намирам в друг мрак. Въздухът беше различен, температурата беше различна, свойствата и дълбочината на мрака бяха различни. Тъмнината беше обагрена с бледа матова светлина. Ноздрите ми доловиха позната остра миризма на цветен прашец. Бях в онази странна хотелска стая.
	Вдигнах лице, огледах се, затаих дъх.
	Бях минал през стената.
	Седях на застлания с килим под, бях се облегнал на стената с копринени тапети. Ръцете ми още обгръщаха коленете. Колкото и страховито дълбок да бе сънят ми допреди миг, сега будното ми състояние беше пълно и ясно. Контрастът беше толкова голям, че трябваше да минат миг-два, докато осъзная, че съм буден. Бързото туптене на сърцето ми се чуваше съвсем отчетливо. Нямаше никакво съмнение. Бях тук. Най-после бях проникнал в стаята.

	* * *

	В ситнозърнестия многопластов мрак тя си изглеждаше точно каквато я помнех. Но след като очите ми свикнаха с тъмнината, започнах да откривам и дребни разлики. Първо, телефонът беше на друго място. Беше преместен от нощното шкафче върху възглавницата, в която бе почти хлътнал. После видях и че уискито в бутилката е на привършване. Беше останало съвсем малко на дъното. Всичкият лед в кофичката се беше разтопил и от него не беше останало друго освен стара мътна вода. Отвътре чашата беше суха и когато я докоснах, забелязах, че е покрита с белезникава прах. Доближих се до леглото, взех телефона и вдигнах слушалката до ухото си. Линията беше прекъсната. Стаята изглеждаше така, сякаш е изоставена, забравена от много време. Тук не се долавяше човешко присъствие. Само цветята във вазата бяха запазили странната си яркост.
	Личеше, че някой е лежал в леглото: чаршафите, завивките и възглавниците бяха леко смачкани. Отметнах завивките и проверих дали отдолу е топло — не беше. Не бе останала и миризма от козметика. Явно беше минало много време, откакто човекът бе станал от леглото. Седнах на ръба му, отново огледах стаята и се ослушах. Но не чух никакви звуци. Мястото приличаше на древна гробница, от която мародери са отнесли тялото.

	* * *

	Внезапно телефонът иззвъня. Сърцето ми застина като подплашена котка. Силните трептения във въздуха събудиха носещите се частици цветен прашец, цветята надигнаха глави в мрака. Как изобщо беше възможно телефонът да звъни? Само допреди няколко мига линията беше мъртва като камък в пръстта. Започнах да дишам по-равномерно, успокоих сърцето си и проверих дали още съм там, в стаята. Протегнах ръка, докоснах с пръсти слушалката и за миг се подвоумих, преди да я вдигна от вилката. Телефонът вече беше иззвънял три, може би четири пъти.
	— Ало.
	Докато вдигах, връзката прекъсна. Усетих в ръката си неизбежната тежест на смъртта — слушалката беше като чувал с пясък.
	— Ало — повторих аз, но чух само собствения си дрезгав глас, сякаш отскочил от дебела стена.
	Затворих, после пак вдигнах слушалката и я долепих до ухото си. Звук нямаше. Продължавах да седя на ръба на леглото и да се опитвам да овладея дишането си, докато чаках телефонът да иззвъни отново. Той не иззвъня. Загледах как прашинките във въздуха отново изпадат в безсъзнание и се потапят в мрака. Пак пуснах в съзнанието си звука на телефона. Вече не бях докрай сигурен, че наистина е звънял. Но ако допуснех съмненията да пропълзят в мен, те нямаше да имат край. Трябваше да се спра. В противен случай дори съществуването ми на това място щеше да бъде поставено под въпрос. Телефонът беше иззвънял, не можеше да има грешка. И в следващия миг заглъхна като мъртъв. Прокашлях се, ала и този звук умря моментално във въздуха.
	Изправих се и тръгнах да обикалям стаята. Разгледах пода, взрях се в тавана, седнах на масата, облегнах се на стената, натиснах бързо дръжката на вратата, включих и изключих лампиона. Дръжката на вратата не се и помръдна, разбира се, а лампата беше мъртва. Прозорецът беше закрит отвън. Заслушах се, дано чуя някакви звуци, но тишината беше като гладка висока стена. И все пак усещах, че тук има нещо, което се опитва да ме измами, сякаш някой или някои бяха затаили дъх, бяха се долепили до стената, бяха се слели с нея, за да не разбера, че са тук. Затова се престорих, че не забелязвам. Лъжехме се много успешно. Пак се прокашлях и докоснах с пръсти устните си.
	Реших да огледам още веднъж стаята. Пак опитах да запаля лампиона, той обаче не светна. Отворих бутилката уиски и помирисах каквото беше останало в нея. Миризмата си беше същата. „Къти Сарк“. Завинтих капачката и върнах бутилката на масата. За кой ли път допрях телефонната слушалка до ухото си, но телефонът не можеше да бъде по-мъртъв от това. Направих бавно няколко крачки, за да усетя килима с подметките си. Долепих ухо до стената и насочих цялото си внимание в опит да чуя някакви звуци, които проникват през нея, но не чух, разбира се, нищо. Отидох при вратата и макар да знаех, че е безсмислено, натиснах дръжката. Тя се извъртя. За миг не успях да възприема този факт като факт. Преди малко дръжката на вратата не се помръдна, сякаш беше циментирана. Почнах всичко отначало, за да опитам отново, махнах ръка от дръжката, пак посегнах и я натиснах. Тя поддаде веднага под ръката ми. От това се почувствах някак странно, сякаш езикът ми бе набъбнал в устата.
	Вратата беше отворена.
	Бутнах я само колкото в стаята да нахлуе ослепителна светлина. Бухалката. Ако бухалката беше тук, щях да се чувствам по-уверен. О, остави я тая бухалка! Отворих широко вратата. Погледнах първо наляво, после и надясно, за да съм сигурен, че няма жива душа, и излязох в коридора. Беше дълъг и застлан с мокет. Малко по-нататък видях голяма ваза, пълна с цветя. Беше същата, зад която се бях скрил, докато свирукащият сервитьор бе чукал на вратата.
	Помнех коридора като дълъг, с много чупки и разклонения по него. Бях успял да стигна дотук благодарение на сервитьора, който си свирукаше по коридора — бях го видял и бях тръгнал след него. Върху табелката на вратата пишеше, че това е стая 208.
	С предпазливи стъпки тръгнах към вазата. Надявах се да намеря пътя за фоайето, където Нобору Ватая говореше по телевизията. Онзи път във фоайето имаше много хора, които сновяха напред-назад. Може би там щях да открия следа, по която да тръгна. Но да се луташ из хотела, беше като да вървиш без компас из огромна пустиня. Ако не намерех фоайето, а после и пътя назад към стая 208, щях да бъда заклещен на това място с вид на лабиринт и нямаше да успея да се върна в истинския свят.
	Сега обаче не беше време за колебание. Това вероятно беше последната ми възможност. От половин година бях чакал всеки ден на дъното на кладенеца и сега най-после вратата се беше отворила. Освен това в най-скоро време щяха да ми отнемат кладенеца. Ако сега не успеех, щях да пропилея цялото това време и усилия.
	Завих няколко пъти по коридора. Мръсните ми маратонки стъпваха беззвучно по мокета. Не чувах нищо: нито гласове, нито музика, нито телевизия, нито дори вентилатор или асансьор. Хотелът беше притихнал като руина, забравена от времето. Завих по много чупки и подминах много врати. Коридорът се раздвояваше отново и отново, бях завивал само надясно с мисълта, че ако реша да се върна назад, ще намеря стаята, като завивам само наляво. Но вече не се ориентирах. Не усещах да съм се доближил до нещо. Номерата по вратите не бяха поредни и продължаваха до безкрайност, затова изобщо не можеха да ми помогнат. Изтичаха от съзнанието ми почти още преди да са се запечатали в паметта ми. От време на време усещах, че вече съм подминавал някои. Спрях насред коридора и затаих дъх. Дали не се въртях все на едно място като човек, който се е загубил в гората?

	* * *

	Докато стоях и се чудех какво да правя, чух в далечината познат звук. Беше свирукащият келнер. Свиреше прекрасно, без капка фалш. Неподражаемо. И този път си свирукаше увертюрата към „Крадливата сврака“ на Росини, което не беше никак лесно, но явно него не го затрудняваше. Продължих нататък по коридора по посока на свирукането, което стана по-силно и ясно. Човекът очевидно вървеше към мен. Видях дебела колона и се скрих зад нея.
	И този път сервитьорът носеше сребърна табла с обичайната бутилка „Къти Сарк“, кофичката за лед и две чаши. Мина забързано покрай мен, като гледаше право напред с израз, от който се подразбираше, че е очарован от звука на собственото си свирукане. Изобщо не погледна към мен, бързаше толкова много, че не можеше да си позволи да направи и едно излишно движение. „Всичко е както предишния път“, помислих си аз. Тоест тялото ми се е върнало назад във времето.
	Още щом сервитьорът ме подмина, аз тръгнах след него. Сребърният поднос подскачаше весело в такт със свирукането, хвърляше светли отблясъци по тавана. Келнерът повтаряше и повтаряше мелодията от „Крадливата сврака“ като заклинание. „За какво ли става дума в операта «Крадливата сврака»?“, зачудих се аз. Единственото, което знаех, беше монотонната мелодия на увертюрата и тайнственото заглавие. Когато бях малък, имахме у нас плоча с увертюрата. Беше запис под диригентството на Тосканини. В сравнение с младежкото живо и леко съвременно изпълнение под диригентството на Клаудио Абадо в записа с Тосканини имаше някакво напрежение, от което ти се смразяваше кръвта, сякаш притискаш могъщ враг в ожесточена битка и бавно го душиш. А дали „Крадливата сврака“ наистина е за сврака, която обича да краде? Ако нещата някога се оправят, ще отида в библиотеката и ще погледна в музикалната енциклопедия. Може дори да си купя диск с пълния запис на операта, ако съществува такъв. Или ще отпадне купуването. Дотогава отговорите на тези въпроси може би изобщо няма да ме вълнуват.
	Свирукащият сервитьор продължи да върви право напред целеустремено и сковано като робот, а аз го следвах, без да увеличавам или да скъсявам разстоянието. Така или иначе, знаех къде отива. Носеше неотворената бутилка „Къти Сарк“, леда и чашите в стая 208. И наистина, сервитьорът спря пред нея. Премести подноса в лявата си ръка, провери номера на стаята, изопна се като струна и почука тихо на вратата. Три пъти, после още три пъти.
	Не разбрах дали отвътре са отговорили. Бях се скрил зад вазата и наблюдавах сервитьора. Мина известно време, той обаче продължи да стои в стойка мирно, сякаш подложил на изпитание собствената си издръжливост. Не почука отново, само продължи да чака вратата да се отвори. Накрая тя сякаш склони пред желанието му и се открехна навътре.


>>	32.
>>	Нека другите се уповават на илюзиите си
#	Разказът за Борис Кожодера, продължение)

	„Борис си удържа на обещанието. Ние, японските военнопленници, се сдобихме с частично самоуправление и ни беше разрешено да излъчим комисия от свои представители. Неин председател беше подполковникът. От този миг нататък руските надзиратели, и цивилни, и военни, получиха заповед да прекратят насилието, а комисията беше натоварена да следи за реда в лагера. Нямало да ни закачат, стига да не сме създавали главоболия и да сме си изпълнявали производствените норми. Поне на хартия такава беше политиката на новия шеф (иначе казано, политиката на Борис). На пръв поглед тези промени изглеждаха много демократични и затворниците би трябвало да им се радват.
	Но нещата не бяха толкова прости, колкото изглеждаха. Покрай радостното си одобрение ние от глупост не забелязахме хитрия капан, който Борис ни беше заложил.
	Той имаше подкрепата на тайните служби и се радваше на значително по-голямо влияние, отколкото новият партиен функционер, ето защо се запретна да прекроява лагера и града както му е угодно. Интригите и терорът станаха всекидневие. Борис подбра най-силните и брутални мъже сред затворниците и цивилните надзиратели (а такива имаше колкото щеш), обучи ги и ги превърна в свои лични телохранители. Въоръжена с пушкала, ножове и сопи, тази негова лична гвардия не прощаваше на никого, който посмееше да не се подчини, заплашваше и малтретираше физически, понякога по заповед на Борис изтезаваше до смърт. Никой не можеше и с пръст да ги закачи. Войниците от редовните армейски части, изпратени тук да охраняват рудника, се преструваха, че не забелязват какво става пред очите им. Сега вече Борис беше недосегаем дори за армията. Военните не се месеха, охраняваха железопътната гара и собствените си казарми и бяха възприели отношение на незаинтересованост към ставащото в рудника и лагера.
	Любимец на Борис сред лично подбраната му охрана беше един затворник монголец с прякор Татарина, за когото се мълвеше, че бил шампион по борба на Монголия. Той го следваше като сянка. Върху дясната си буза имаше голям белег от изгорено, който според някои му бил останал от изтезания. Борис вече не носеше затворнически дрехи и се беше преместил в спретната къщурка, която се поддържаше от една лагеристка.
	Според Николай (който напоследък избягваше упорито разговорите) мнозина руснаци, които той познавал лично, просто били изчезнали през нощта. На хартия се водеха безследно изчезнали или пострадали при злополуки, но никой не се и съмняваше, че за тях «са се погрижили» главорезите на Борис. Ако някой не изпълнеше заповедите му или просто не му беше симпатичен, животът му беше в опасност. Някои пробваха да се оплачат направо в Централния комитет за безобразията в лагера, но после изчезваха безследно. «Подочух, че са убили дори малко дете на седем години за назидание на родителите. Пребили го направо пред очите им», пошушна ми пребледнял Николай.
	В началото Борис не си позволяваше такива жестокости в участъка на японците. Беше се съсредоточил да подчини надзирателите руснаци и да заздрави почвата под краката си. На първо време остави японските военнопленници да се оправят сами. Така че няколко месеца се радваше на кратко спокойствие. За нас това бяха мирни дни. Комисията успя да издейства поне минимално облекчаване на условията на труд и вече можехме да не се страхуваме, че ще ни се нахвърлят надзирателите. За пръв път, откакто бяхме пристигнали, усетихме нещо като надежда. Вярвахме, че нещата ще се оправят.
	Не че през тези няколко спокойни месеца Борис ни беше забравил. Той тихомълком редеше фигурите, така че да постигне възможно най-голямо стратегическо предимство. Обработваше поотделно и потайно членовете на комисията и не се свенеше да подкупва или да заплашва, за да ги държи в подчинение. Избягваше откритото насилие, пипаше изключително предпазливо и никой не забеляза дейността му. А когато накрая се усетихме, вече беше късно. Уж ни бе осигурил самоуправление, а само ни хвърляше прах в очите, докато наложи още по-успешна система на контрол. Сметките му излизаха дяволски точни. Борис беше премахнал от живота ни ненужното и безсмислено насилие само колкото да го подмени с нов вид хладнокръвно и пресметливо насилие.
	След половин година, през която бе заздравявал властта си, той смени тона и започна да ни притиска. Негова първа жертва стана човекът, който играеше ключова роля в комисията: подполковникът. Той на няколко пъти бе влязъл в лични разпри с Борис, за да защити интересите на японските военнопленници по различни въпроси, и заради това беше убит. По онова време в комисията само той и неколцина негови верни съратници не се подчиняваха на Борис. Подполковникът беше удушен: една нощ му запушили устата и го задушили с мокра кърпа на лицето. Знаеше се, че именно Борис е наредил да го умъртвят, макар че самият той не си мърсеше ръцете с убийства на японци. Даваше заповеди на комисията и пращаше други японци да ги изпълняват. Обявиха, че полковникът е починал от болест. Всички знаехме кой го е убил, но никой не можеше да говори на всеослушание за това. Бяхме наясно, че Борис има сред нас свои доносници, и внимавахме много какво приказваме пред когото и да било. След убийството на подполковника комисията избра с гласуване за свой председател човек, посочен лично от Борис.
	Покрай промените в състава на комисията работната среда започна да се влошава все повече, докато накрая стана по-ужасна от всякога. Срещу самоуправлението Борис налагаше все по-високи производствени норми, които бяха непосилни. Нормата се увеличаваше под един или друг предлог, докато накрая стана невъзможна за изпълнение. Рязко се увеличиха и злополуките, та мнозина японски войници, жертви на неудържимо нарастващия въгледобив, оставиха костите си в чужда земя. «Самоуправлението» се свеждаше единствено до това, че вместо руснаци сега японци надзираваха работата.
	Военнопленниците недоволстваха все повече. Навремето бяхме малка общност със споделени мъки, докато постепенно сред нас се загнезди усещането за несправедливост, а заедно с него кръвната омраза и подозренията. Който угодничеше прел Борис, се радваше на занижена норма и особени привилегии, а останалите живееха непосилно — ако изобщо ги оставеха да живеят. Никой не можеше да нададе глас на недоволство, защото откритата съпротива беше равнозначна на смърт. Можеше да те хвърлят в ледена барака, където да издъхнеш от студ и глад, да те удушат с мокра кърпа, докато спиш, да ти сцепят черепа с кирка, докато работиш в рудника. Можеше да намериш смъртта си на дъното на някоя шахта. Никой не знаеше какво става в тъмния рудник. Хората просто изчезваха.
	Нямаше как да не изпитвам угризения на съвестта, че бях завел подполковника при Борис. Е, Борис и без моя помощ щеше да се вклини по един или друг начин сред нас със същия резултат, от тази мисъл обаче не ми олекваше. Вях допуснал ужасна грешка.


	Най-неочаквано един ден ме повикаха в сградата, където беше кабинетът на Борис. Не го бях виждал от много отдавна. Пак седеше на бюрото и пиеше чай, както онзи път, когато го бях видял в кабинета на началника на железопътната гара. Зад него стоеше Татарина с голям пистолет, втъкнат в колана. Когато влязох вътре, Борис се обърна към монголеца и му даде знак да ни остави сами.
	«И така, лейтенант Мамия, както виждаш, удържах на думата си.»
	Потвърдих, че е така. За съжаление си беше вярно. Всичко, което руснакът беше обещал, се беше изпълнило. Като договор с дявола.
	«Вие си получихте самоуправлението, а аз — властта — усмихна се той и разпери ръце. — И вие, и аз получихме каквото искахме. Добивът на въглища се увеличи и в Москва са доволни. Кой би могъл да иска повече? Много съм ти признателен, че ми помогна, и искам да ти се отблагодаря.»
	Отговорих, че няма нужда.
	«Не е нужно и ти, лейтенанте, да се държиш толкова отчуждено. Ние с теб сме стари познайници — ухили се пак Борис. — Ела да работиш при мен. Искам да ми станеш секретар. За жалост тук не достигат мислещи хора. Ти може и да си еднорък, но според мен острият ти ум го компенсира напълно. Ако ми станеш секретар, ще ти бъда страшно благодарен и ще се постарая да ти облекча възможно най-много живота. Така със сигурност ще останеш жив и ще се прибереш в Япония. Ако работиш плътно до мен, това ще ти се отрази добре.»
	При обичайни обстоятелства щях на мига да отхвърля подобно предложение. Нямах намерение да предавам другарите си и да си облекчавам живота, като стана секретар на Борис. Дори и да ме убиеше, задето съм отхвърлил предложението, пак не ме беше страх. Но още докато ми излагаше предложението си, в главата ми се роди план.
	«Каква работа искате да върша?», попитах аз.


	Бях нужен на Борис за нещо съвсем просто. Имаше куп неща, които трябваше да се задвижат, но най-важното беше грижата за личните дела на руснака. Той присвояваше близо четирийсет на сто от храната, дрехите и лекарствата, които Москва и Международният червен кръст пращаха в лагера, трупаше ги в тайни складове и ги препродаваше на черноборсаджиите. Пак на черно пласираше цели влакови композиции въглища. Имаше хроничен недостиг на гориво и търсенето му непрестанно растеше. Борис подкупваше железничарите и началника на гарата и пренасочваше влаковете както му е изгодно. Заради храната и парите войниците, които охраняваха композициите, си затваряха очите за далаверите му. Благодарение на такъв «предприемачески» подход руснакът бе натрупал несметни богатства. Обясни ми, че това всъщност бил оборотен капитал за тайните служби. «Дейността им», както я наричаше той, гълтала огромни безотчетни средства и той оттук тайно «набавял» тези пари. Това обаче си беше лъжа. Част от парите може и да стигаха до Москва, но аз бях сигурен, че над половината отиват в джоба на Борис. Поне доколкото знаех, ги превеждаше в чужди банки и купуваше злато.
	По необяснима причина явно ми имаше пълно доверие. Очевидно не му и хрумваше, че мога да издам тайните му на хора извън лагера, което сега ми се струва изключително странно. Винаги се отнасяше към своите сънародници руснаците и другите от бялата раса крайно мнително, а на монголци и японци гласуваше пълно доверие. Вероятно е смятал, че не мога да му навредя, дори и да издам тайните му. Първо, на кого можех да ги издам? Всички около мен бяха негови доносници и блюдолизци, всички получаваха трошици от огромните му незаконни печалби. А единствените, които страдаха и умираха, защото Борис крадеше от храната, дрехите и лекарствата, бяха безпомощните затворници в лагера. Освен това писмата се четяха, а връзките с външния свят бяха забранени.
	Така станах верен личен секретар на Борис, трудех се неуморно. Прегледах една по една счетоводните книги, които бяха водени съвсем през пръсти, и изясних и подредих потока от стоки и пари. Започнах да водя тетрадки, от които веднага личеше къде се намира всяка стока и как варират цените. Съставих дълъг списък на хората, на които трябва да се дават подкупи, и изчислих «необходимите разходи» за всеки. Не жалех сили, работех от тъмно до тъмно за Борис и така загубих малкото приятели, които имах. Хората ме възприемаха (и май нямаха друг избор) като мижитурка, който е предал другарите си, за да стане подлога на руснака. И за съжаление вероятно и досега ме смятат за такъв. Николай вече не ми говореше. Имах двама-трима приятели японци, които чувствах по-близки — сега още щом ме видеха, те се извръщаха на другата страна. И обратното, някои се домогваха да се сближат с мен именно защото съм станал любимец на Борис, аз обаче не исках да имам нищо общо с тях. Така се откъсвах все повече от останалите в лагера. Не ме убиваха само защото Борис ме подкрепяше. Той не би простил на никого, ако посегнеше да убие едно от най-ценните му притежания. Другите знаеха колко е жесток — дори тук славата му на «кожодер на хора» бе достигнала пословични размери.
	Колкото повече се откъсвах от другите, толкова повече Борис се осланяше на мен. Беше доволен, че работя толкова целенасочено и успешно, и не пестеше похвалите.
	«Ти, лейтенант Мамия, си възхитителен човек. Щом има японци като теб, страната ти със сигурност ще се възстанови от следвоенния хаос. Виж, моята държава е безнадежден случай. При царизма си беше по-добре. Царят поне не е трябвало да се пъне, за да измисля с празната си глава разни теории. Ленин е взел от марксизма каквото е разбирал и си го е приписал, а Сталин е взел от ленинизма (не че е имало много за взимане) каквото е разбирал и си го е приписал на себе си. Тук, в страната ни, колкото по-ограничени са умствените способности на някого, толкова повече власт той успява да заграби. От мен да го знаеш, лейтенанте, при нас има само един начин да оцелееш. И това е да живееш без илюзии. Който в Русия живее с илюзии, е загубен. Ето, аз никога не живея с илюзии. Нека другите се уповават на илюзиите си, аз ще им помогна. С това си вадя хляба. Гледай добре да го запомниш. Поне докато си тук, ако вземеш да си фантазираш разни неща, си спомни за мен и си кажи: „Не, не никакви такива. Илюзиите са пагубни за мен.“ Такъв е най-ценният ми съвет към теб. Остави фантазиите на другите.»


	Така неусетно минаха шест месеца. Към края на есента на 1947 Борис вече не можеше без мен. Аз отговарях за деловодството му, а Татарина — за изтезанията. Тайните служби още не бяха отзовали Борис обратно в Москва, но той сякаш и не бързаше да се връща. Беше превърнал лагера и рудника в, общо взето, своя неприкосновена територия и живееше добре — трупаше огромно състояние, охранявано от частното му войнство. А може би и московското началство предпочиташе да не го изтегля в столицата и да го държи в Сибир, където той да заздравява позициите си. Между Борис и Москва постоянно хвърчаха писма, не по пощата, разбира се: пристигаха с влак по тайни куриери. Всичките бяха високи мъже с леденостудени очи. Щом някой от тях влезеше в стаята, температурата като че ли падаше.
	През това време лагеристите, които работеха в рудника, продължаваха да мрат като мухи и труповете им пак така се хвърляха в шахтите. Борис преценяваше внимателно възможностите на всеки затворник и подлагаше на безпощадна експлоатация физически слабите, още от самото начало намаляваше дажбите им, за да се отърве от всяко гърло в повече. Храната, отнета от слабите, отиваше за силните, така че те да повишат производителността. Тя беше всичко в лагера: тук цареше законът на джунглата и оцеляваха най-годните. А когато работната сила започнеше да намалява, пристигаха товарни влакове, в които като добитък бяха натъпкани нови лагеристи. Случваше се дори двайсет процента от «доставката» да измрат по пътя, но никой не го беше грижа. Повечето нови лагеристи бяха руснаци и източноевропейци, докарвани от запад. За радост на Борис и там Сталин продължаваше да прилага своята политика на насилие.
	Планът ми беше да убия Борис. Знаех, разбира се, че и да се отървем от този човек, няма гаранции, че положението ни ще се подобри. Пак щяхме да живеем, така или иначе, в ад. Но аз просто не можех да допусна Борис да продължи да живее. Както бе казал и Николай, той беше отровна змия. Все някой трябваше да му отреже главата.
	Не ме беше страх да умра. Бях готов да дам живота си за смъртта на Борис. Но нямаше място за грешки. Трябваше да изчакам мига, когато да съм сигурен, че наистина няма да сбъркам и ще го убия, с един изстрел ще сложа край на живота му. Продължих да изпълнявам ролята на негов верен секретар и само чаках удобен случай, за да скоча върху плячката си. Но както вече казах, Борис беше изключително предпазлив. Държеше денонощно до себе си Татарина. А дори и да допуснеше да остане насаме с мен, как щях да го убия с тази една ръка, без оръжие? Въпреки това продължавах да съм нащрек и да чакам сгоден момент. Вярвах, че ако на тоя свят има бог, щастието все някога ще ми се усмихне.


	В началото на 1948 година в лагера плъзна слух, че най-после ще пуснат японските военнопленници да се приберат по домовете си и през пролетта ще пратят кораб, който да ни върне в Япония. Попитах Борис дали е истина.
	«Така е, лейтенант Мамия — потвърди той. — Слухът е верен. Много скоро всички ще се върнете в родината си. Световната общественост се възмущавала, така че не можем да ви държим още дълго тук. Но имам едно предложение за теб, лейтенанте. Искаш ли ти да останеш тук, но не като военнопленник, а като свободен съветски гражданин? Служиш ми много вярно, ще ми бъде изключително трудно да ти намеря заместник. Ти пък ще живееш много по-добре, ако останеш при мен, вместо да търпиш несгодите и беднотията в Япония. Доколкото разбрах, хората там нямат какво да ядат. Умират от глад. А тук ще имаш пари, жени, власт — всичко.»
	Борис говореше съвсем сериозно. Даваше си сметка, че е опасно да ме пуска, все пак знаех всичките му тайни. Ако отхвърлех предложението му, той можеше да ме премахне, за да ми запуши устата. Но мен не ме беше страх. Благодарих му за щедрото предложение, но казах, че предпочитам да се прибера в Япония, защото се притеснявам за родителите си и сестра си. Борис само сви рамене и не отвърна нищо.
	Една вечер през март, когато денят да ни върнат в Япония вече наближаваше, се откри чудесна възможност да убия руснака. Точно преди девет Татарина излезе и ни остави сами с Борис. Аз както винаги попълвах счетоводните книги, а руснакът пишеше на бюрото писмо. Беше необичайно за него да стои толкова до късно в кабинета си. Докато пишеше писмото, той отпиваше от време на време от чашата бренди. Беше оставил на закачалката коженото си палто, шапката и пистолета в кожен кобур. Пистолетът не беше от типичните съветски чудовища, а германски валтер ППК. Говореше се, че Борис го е взел от един нацист, подполковник есесовец, заловен по време на битката край Дунав. Върху ръкохватката на оръжието още личеше двойната мълния на СС, то винаги беше лъснато и почистено. Често бях наблюдавал как Борис го смазва и знаех, че го държи винаги зареден.
	Беше твърде необичайно, че го е оставил на закачалката. Когато работеше, го държеше подръка в чекмеджето отдясно. Тази вечер обаче, кой знае защо, беше в много добро, бъбриво настроение и вероятно по тази причина не бе така предпазлив. Това беше възможност, каквато едва ли можех да се надявам да ми се падне втори път. Безброй пъти си бях представял как махам предпазителя и качвам патрон в патронника. Реших се, станах и минах покрай закачалката, уж съм тръгнал да взема формуляр. Борис беше погълнат от писмото и не погледна към мен. Пътьом измъкнах пистолета от кобура. Беше малък и много удобен, така ми легна в дланта, че веднага разбрах какво значи чудесно оръжие. Застанах зад руснака и стиснах пистолета между коленете си, за да заредя. Дръпнах с палеца петлето назад. Борис чу приглушения звук, погледна към мен и видя, че съм насочил оръжието право към лицето му.
	Поклати глава и въздъхна.
	«Лошо, лейтенант, пистолетът не е зареден — каза той и сложи капачето на писалката. — Личи от тежестта. Разтръскай го. Осем патрона с калибър седем и шейсет и пет милиметра тежат към осемдесет грама.»
	Не му повярвах. Без да се колебая, насочих дулото към челото му и натиснах спусъка. Чу се само щракване. Руснакът беше прав: оръжието не беше заредено. Оставих го и прехапах устна, не бях в състояние да мисля. Той дръпна чекмеджето на писалището и извади шепа патрони, после ми ги показа в дланта си. Беше ми заложил капан. Всичко беше номер.
	«Отдавна знам, че искаш да ме убиеш — промълви тихо Борис. — Представяше си отново и отново как го правиш, нали? А съм сигурен, че много отдавна те предупредих да не живееш с фантазии. Това може да ти струва живота. Но както и да е. Но ти просто не си в състояние да ме убиеш. — Борис взе два патрона от шепата си и ги хвърли в краката ми. Те се търкулнаха шумно към мен. — Ето ти истински патрони — продължи руснакът. — Не е номер. Зареди пистолета и ме застреляй. Това е последната ти възможност. Ако наистина искаш да ме убиеш, прицели се добре. Но ако не улучиш, трябва да ми обещаеш, че никога няма да разкриваш тайните ми. Няма да казваш на никого какво съм правил тук. Това ще бъде нашата малка сделка.»
	Кимнах. Дадох обещание.
	Пак стиснах пистолета между коленете си, отворих пълнителя и сложих вътре двата патрона. Това не беше малко постижение, все пак съм с една ръка, която трепереше през цялото време. Борис наблюдаваше движенията ми със спокойно лице. Дори с нещо като усмивка. След като заредих пистолета, се прицелих между очите на руснака, постарах се ръката ми да не трепери и натиснах спусъка. Гръмна изстрел, но куршумът изсвистя покрай ухото на Борис и се заби в стената. Във всички посоки се разлетя натрошена бяла мазилка. Не бях уцелил от някакви си два метра. А имах точен мерник. Докато бях в Синдзин, ходех много ентусиазирано на учебните стрелби. И макар че бях без една ръка, дясната ми беше по-силна, отколкото на повечето хора, а валтерът е прочут с точката си стрелба. Направо не можех да повярвам, че не съм улучил. Още веднъж сложих пръст върху спусъка и се прицелих. Поех си дълбоко въздух и си казах: «Трябва да убия този човек.» Така щях да знам, че е имал някакъв смисъл животът ми.
	«Прицели се добре, лейтенант Мамия. Това е последният ти патрон», каза все така ухилен Борис.
	В същия миг в стаята се втурна Татарина с изваден револвер.
	«Не се меси — ревна руснакът. — Остави Мамия да ме застреля. Ако успее, прави каквото искаш.»
	Татарина кимна и насочи дулото на пистолета към мен.
	Стиснах здраво валтера в дясната си ръка, опънах я, прицелих се право в презрителната, самоуверена усмивка на Борис и хладнокръвно натиснах спусъка. Пистолетът отскочи, аз обаче го държах здраво. Произведох съвършен изстрел. Ала и този път куршумът само просвистя над главата на руснака и натроши на хиляди парченца часовника на стената отзад. Борис дори не трепна. Облегна се на стола и продължи да ме гледа вторачено със змийските си очи. Пистолетът падна с трясък на пода.
	За миг никой не се помръдна и не каза нищо. След малко обаче Борис се надигна от стола и взе валтера от пода. Гледа го дълго и замислено, както го държеше в ръката си, после го прибра в кобура на закачалката. Потупа ме два пъти по ръката, сякаш ме успокояваше.
	«Казах ли ти аз, че не можеш да ме убиеш? — рече ми той. Извади от джоба си пакет кемъл, захапа цигара и щракна запалката. — Не че стреля зле. Просто не си в състояние да ме убиеш. Не притежаваш това качество. Така че не ме улучи. Така че ще се прибереш прокълнат. Чуй ме: където и да отидеш, няма да бъдеш щастлив. Никога няма да обичаш никого и никой няма да те обича. Това е моето проклятие. Няма да те убия. Но не те пощадявам от добра воля. През годините съм убил много хора, тепърва ще избивам още повече. Обаче никога не съм убивал, ако не се е налагало. Довиждане, лейтенант Мамия. След седмица ще напуснеш лагера и ще заминеш за пристанище Находка. На добър път. Повече няма да се срещнем с теб.»
	Никога повече не видях Борис Кожодера. След една седмица напуснах концентрационния лагер и заедно с другите пленници ни откараха с влак до Находка. Там също минах през много премеждия и чак в началото на следващата година най-после пристигнах в Япония.


	Да ви призная, нямам представа, господин Окада, какво ще означава за вас този мой дълъг странен разказ. Вероятно няма да е нищо повече от старчески брътвежи. Но непременно исках да ви разкажа всичко това, струваше ми се, че така е редно. Както виждате от писмото ми, през целия си живот съм търпял поражения. Загубих. Загубен съм. Не ставам за нищо. Сбъднаха се всички проклятия: не обичам никого, мен никой не ме обича. Аз съм куха обвивка, която просто ще изчезне в мрака. Но сега, когато най-после ви разказах историята си, господин Окада, ще изчезна поне малко удовлетворен.
	Дано животът ви бъде хубав и за нищо да не съжалявате“


>>	33.
>>	Опасно място
#	Хората, гледащи телевизия
#	Кухият човек

	Вратата се открехна навътре. Хванал подноса с две ръце, сервитьорът се поклони едва забележимо и влезе. Аз продължавах да стоя в сянката зад вазата — чаках го да излезе и се питах какво ще правя след това. Можех да вляза вътре. В стая 208 определено имаше някой. Ако нещата продължаваха да се развиват както преди (а се случваше точно това), вратата би трябвало да остане незаключена. От друга страна, можех засега да забравя за стаята и да тръгна след сервитьора. Така вероятно щях да стигна до мястото, откъдето той се появяваше.
	Известно време се колебах и накрая реших да тръгна след сервитьора. В стая № 208 се спотайваше нещо опасно, нещо, което можеше да има пагубни последици. Помнех съвсем ясно силното чукане в мрака и ослепителния бял отблясък на нещо като нож. Трябваше да бъда по-предпазлив. И първо да проверя къде ще ме отведе сервитьорът. После можех да се върна в стаята. Но как ще стане? Бръкнах в джобовете си и при портфейла, дребните пари и поената кърпа намерих къса химикалка. Извадих я и драснах по дланта си, за да се уверя, че пише. Смятах да оставям с нея знаци по стените, докато вървя след сервитьора. Сетне по знаците щях да се върна тук. Би трябвало да мога да се върна.
	Вратата се отвори и сервитьорът излезе с празни ръце. Беше оставил в стаята всичко, включително подноса. След като затвори вратата, изправи гръб, засвирука „Крадливата сврака“ и забърза обратно по пътя, по който беше дошъл. Излязох от сянката на голямата ваза и тръгнах след него. Там, където коридорът се разклоняваше, правех върху бялата стена малко синьо Х. Сервитьорът не се обърна нито веднъж. Имаше нещо особено в походката му. Преспокойно можеше да стане рекламно лице примерно на Световния шампионат по келнерски походки. С вървежа си сякаш казваше: „Ето как трябва да стъпва сервитьор в хотел: с високо вдигната глава, с издадена напред брадичка, с изпънат гръб, ръцете се движат в такт с музиката на «Крадливата сврака», вървежът е с широка крачка по коридора.“ Зави на много места, слиза и се качва по много стълбища. Осветлението беше ту по-ярко, ту по-мъждиво, пречупваше се в ниши в стената, хвърляше чудновати сенки. За да не ме усети, вървях на разумно разстояние след него, но не беше трудно да го проследя. Дори и да изчезнеше за миг зад някой ъгъл, нямаше опасност да го изгубя — ориентирах се по звънкото му свирукане.
	Точно както есетрата, потеглила нагоре срещу течението, рано или късно намира спокоен вир, сервитьорът влезе от последния коридор във фоайето, в по-рано претъпканото с хора фоайе, където бях видял по телевизията Нобору Ватая. Сега обаче тук беше тихо, само неколцина седяха пред големия телевизор и гледаха новините по обществената телевизия НХК. Когато наближи фоайето, сервитьорът престанал да си свирука, за да не пречи на хората. Прекоси го и се скри зад врата, на която пишеше „Вход служебен“.
	Уж да убия времето, тръгнах да се разхождам из фоайето: сядах на различни канапета, разглеждах тавана, проверявах колко дебел е килимът под краката ми. После отидох до телефонния автомат и пуснах монета. И този апарат не работеше, както апаратът в стаята. Вдигнах слушалката на вътрешния телефон и набрах 208, ала този апарат също беше мъртъв.
	След това отидох да седна на един фотьойл по-встрани от хората, които гледаха телевизия, за да ги разгледам неусетно. Бяха дванайсет души, девет мъже и три жени, повечето на трийсетина-четирийсет години, двама май бяха прехвърлили петдесетте. Всички мъже бяха в костюми или спортни сака, с вратовръзки в убити тонове и кожени обувки. Ако не броим разликите в ръста и теглото, нямаха отличителни черти. И трите жени бяха малко над трийсетте, добре облечени и изискано гримирани. Все едно са били на сбирка на съученици от гимназията, но седяха отделно и по нищо не личеше да се познават. Всъщност всички във фоайето изглеждаха като хора, които не се познават и просто са насочили вниманието си към един и същ телевизионен екран. Не си подхвърляха реплики, не се споглеждаха, не си кимваха.
	Както се бях разположил по-встрани от тях, известно време седях и също гледах новините. Те не ми бяха особено интересни: губернатор прерязва лентата за откриването на нов път, пореден репортаж за детските пастели, в които било открито вредно вещество, загинал шофьор на камион, ударен в Асахикава от туристически автобус заради заледените пътища и намалената видимост по време на силна снежна буря — били ранени и няколко от туристите, тръгнали към курорт с минерални бани. Говорителят прочете всяка от новините със сдържан глас, сякаш редеше карти. Спомних си за телевизора в къщата на гадателя господин Хонда. И той беше настроен винаги на НХК, канала на обществената телевизия.
	Кадрите и образите от новините ми се струваха много истински и същевременно нереални. Домъчня ми за трийсет и седем годишния шофьор на камион, загинал в катастрофата. На никого не му се мре в жестока агония с разкъсани вътрешни органи в снежна буря в Асахикава. Но аз не познавах шофьора, той също не ме беше познавал. Затова нямаше нищо лично в състраданието ми към него. Изпитвах само някакво общо състрадание към свой ближен, загинал внезапно и нелепо. Това общо чувство беше много истинско и същевременно някак нереално. Извърнах очи от телевизионния екран и отново огледах просторното празно фоайе. Не открих нищо, към което да насоча вниманието си. От персонала нямаше никой, барчето още не беше отворено. На стената висеше самотна голяма маслена картина с планина.
	Когато отново погледнах телевизионния екран, на него видях познато лице в едър план: лицето на Нобору Ватая. Изправих гръб и се заслушах в думите на репортера. С Нобору Ватая се беше случило нещо, ала аз бях изпуснал началото на репортажа. След малко снимката изчезна и в кадър се появи репортерът. Беше с вратовръзка и палто, стоеше на входа на голяма сграда и държеше микрофон.
C>
	— … незабавно е докаран в Университетската женска болница в Токио, където е настанен в интензивното отделение, но единственото, което знаем, е, че не е дошъл в съзнание, след като неизвестен нападател му е счупил черепа. От ръководството на болницата отказват да уточнят дали животът му е в опасност. По-късно очаквайте подробен репортаж за неговото състояние. Това беше включване от централния вход на Университетската женска болница в Токио…
C$
	Отново включиха студиото и водещият зачете текст, който току-що му бяха връчили.
C>
	— Според информацията, която получихме преди малко, при покушение срещу живота му депутатът Нобору Ватая е получил тежки наранявания на главата. Младият нападател е влязъл в единайсет и половина днес сутринта в кабинета му в столичния район Минато и в присъствието на хора, с които по това време депутат Ватая е имал среща, му е нанесъл с бейзболна бухалка няколко силни удара по главата, причинили тежки наранявания. (Показаха снимка на сградата, където се намираше кабинетът на Нобору Ватая.) Нападателят се е представил като човек, който отива при депутата Ватая, и е внесъл бухалката в цилиндрична кутия за чертежи. Според свидетелите мъжът е извадил бухалката от кутията и е нападнал депутата, без да каже нито дума. (На екрана се появи кабинетът, където е било извършено нападението. Столовете бяха съборени на пода, наблизо се чернееше локва кръв.) Покушението е било толкова внезапно, че нито депутатът Ватая, нито хората около него са успели да окажат съпротива. След като се е уверил, че депутатът Ватая е в безсъзнание, нападателят е напуснал с бейзболната бухалка в ръце местопрестъплението. Според очевидци мъжът е бил на около трийсет години, бил е облечен с тъмносиньо яке, носел е вълнена скиорска шапка, също тъмносиня, и тъмни очила. Бил е висок около метър и седемдесет и два и е имал на дясната буза белег с вид на синина. Полицията издирва нападателя, който е изчезнал безследно в навалицата.
C$
	Показаха полицаите, отишли на местопрестъплението, и оживена улица в Акасака.
	Бейзболна бухалка ли? Белег върху лицето? Прехапах устна.
C>
	— Нобору Ватая беше изгряваща звезда сред икономическите и политическите коментатори, когато тази пролет наследи депутатското място на своя чичо, дългогодишния парламентарист Йошитака Ватая, и бе избран в Камарата на представителите. Приветстван като влиятелен млад политик и полемист, Нобору Ватая бе сред новите депутати, на които се възлагаха големи надежди. Полицията работи по две версии за престъплението, тъй като то може да има и политически подбуди, и да е някакво лично отмъщение. Повтарям новината от последните минути: след като днес сутринта е бил нападнат от непознат мъж, Нобору Ватая, изявен депутат в Камарата на представителите от последните избори, е откаран по спешност в болница с тежки черепни травми. Засега не се знаят подробности за състоянието му. Другите новини…
C$
	В този момент някой изключи телевизора. Гласът на водещия секна и във фоайето настъпи тишина. Хората се поотпуснаха. Явно се бяха събрали тук именно за да чуят новините за Нобору Ватая. След като телевизорът бе изключен, никой не се помръдна. Никой не издаде и звук.
	Кой може да е ударил с бухалка Нобору Ватая? По описание нападателят беше точно като мен: тъмносиньо яке и шапка, тъмни очила, белег на бузата, ръст, възраст… и бейзболната бухалка. Месеци наред бях държал моята бухалка на дъното на кладенеца, но тя беше изчезнала. Ако беше същата, с която са ударили Нобору Ватая, значи някой я беше взел именно с тази цел.
	В този момент една от жените пред телевизора се вторачи в мен — беше кльощава, с вид на риба и с изпъкнали скули. Точно в средата на висулките на ушите имаше бели обици. Беше се извърнала на фотьойла и дълго седя в това положение — наблюдаваше ме, без да откъсва очи, с едно и също изражение. После плешивият мъж, седнал до нея, проследи погледа й и се взря в мен. Приличаше на собственика на химическото чистене при станцията на метрото. И другите се извърнаха един по един към мен, сякаш бяха забелязали едва сега, че съм с тях. Подложен на немигащите им погледи, нямаше как да не си дам сметка за тъмносиньото си яке и шапка, ръста си от метър и седемдесет и два, възрастта, белега на дясната буза. Всички тези хора като че ли знаеха и че съм зет на Нобору Ватая и не само не го харесвам, ами го мразя отдън душа. Виждах го в очите им. Стиснах още по-силно страничната облегалка на фотьойла и не знаех какво да правя. Не бях удрял с бейзболна бухалка Нобору Ватая. Не бях такъв човек, освен това бухалката вече не беше при мен. Но бях сигурен, че те няма да ми повярват. Те вярват само на телевизията.
	Станах от фотьойла и тръгнах към коридора, откъдето бях влязъл във фоайето. Трябваше час по-скоро да се махна оттук. Не бях добре дошъл. След няколко крачки се обърнах и видях, че и другите са станали от фотьойлите и вървят след мен. Забързах се да мина напряко към коридора. Трябваше да намеря пътя обратно към стая 208. Устата ми беше пресъхнала.
	Тъкмо прекосих фоайето и излязох в коридора, и всички светлини в хотела угаснаха безшумно. Със скоростта на удар със секира се спусна тежката завеса на мрака. Някой зад мен извика, гласът беше много по-близо, отколкото бях очаквал, и в него отекна каменна омраза.
	Продължих нататък в мрака, като стъпвах предпазливо, опипвах с ръка стената. Трябваше да се изплъзна от тези хора. В същия миг се блъснах в някаква масичка и съборих в тъмното нещо, вероятно ваза. Тя се търкулна с трясък по пода. От сблъсъка паднах на четири крака върху мокета. Изправих се и продължих да вървя опипом по коридора. Изведнъж нещо дръпна рязко долния край на якето ми, сякаш то се беше закачило на пирон. Отначало не разбрах какво става. Някой ме беше хванал за якето. Без да се колебая, го смъкнах и се втурнах напред в мрака. Свърнах зад ъгъла, изкачих се по някакви стълби, свих зад друг ъгъл — през цялото време си удрях главата и раменете в някакви неща. По едно време пропуснах стъпало и си фраснах лицето в стената. Но не усетих болка: само лек бодеж зад очите. Не можех да допусна тези хора да ме заловят.
	Нямаше никаква светлина, не светеха дори аварийните лампи, които би трябвало да се запалят, в случай че угасне токът. Промъквах се известно време в този безлик мрак и спрях, за да си поема дъх и да чуя звуците зад себе си. Но единственото, което долових, беше обезумялото туптене на сърцето ми. Клекнах, за да си почина малко. Хората вероятно се бяха отказали да ме преследват. Ако продължа да вървя в мрака, сигурно накрая ще се загубя из дълбините на лабиринта. Реших да остана тук и облегнат на стената, да се помъча да се успокоя.
	Кой беше угасил осветлението? Не можех да повярвам, че е съвпадение. Беше се случило точно когато излизах в коридора и онези хора ме настигаха. Може би някой го беше направил, за да ме отърве от опасността. Свалих вълнената си шапка, избърсах с носната кърпа потта по лицето си и отново си сложих шапката. По различни места на тялото си бях започнал да усещам болка, но май нямах рани. Погледнах в мрака светещите стрелки на часовника си, колкото да си спомня, че беше спрял в единайсет и половина. Точно когато слязох в кладенеца. И точно когато Нобору Ватая е бил пребит с бейзболна бухалка в кабинета си.
	Възможно ли е аз да го бях ударил?
	Тук, в този мрак, това започна да ми прилича на поредната теоретична възможност. Може би горе, в истинския свят, наистина го бях ударил с бухалката и го бях ранил тежко, а единствен аз не знаех това. Може би лютата омраза вътре в мен бе поела инициативата, беше отишла там, без дори да подозирам, и беше стоварила бухалката върху него. Но какво значи „беше отишла“? За да стигна до Акасака, трябваше да се кача на линия „Одакю“, с която да стигна до Шинджуку и оттам да взема метрото. Нима може да съм направил такова нещо, без да усетя? Не, определено не — освен ако не съществуваше друго мое „Аз“.
	— Господин Окада — каза някой наблизо в мрака.
	Сърцето ми се качи в гърлото. Нямах представа откъде идва гласът. Мускулите ми се стегнаха, огледах мрака, но не видях, разбира се, нищо.
	— Господин Окада — повтори гласът. Нисък мъжки глас. — Не се притеснявайте, господин Окада, аз съм на ваша страна. Вече сме се срещали тук. Помните ли?
	Помнех. Познавах този глас. Беше на мъжа без лице. Но трябваше да внимавам. Не бях готов да отговоря.
	— Трябва час по-скоро да напуснете това място, господин Окада. Щом включат тока, тези хора ще дойдат и ще ви намерят. Елате с мен, знам един пряк път.
	Мъжът запали електрическо фенерче с вид на химикалка. То хвърли тънък лъч, който обаче беше достатъчен, за да виждам къде стъпвам.
	— Насам — подкани ме мъжът.
	Станах от пода и забързах след него.
	— Сигурно вие сте угасили осветлението, нали? — попитах.
	Той не отговори, но и не отрече.
	— Благодаря — продължих аз. — Разминах се на косъм.
	— Тези хора са много опасни — уточни мъжът. — Много по-опасни, отколкото си мислите.
	Попитах го:
	— Нобору Ватая наистина ли много е пострадал?
	— Така поне казаха по телевизията — отвърна предпазливо непознатият.
	— Но не съм го направил аз — вметнах. — По това време слизах в кладенеца.
	— Щом го казвате, сигурно е така — отвърна безизразно мъжът.
	Отвори някаква врата и като си светеше с фенерчето в краката, тръгна нагоре по стълбището. Беше много дълго и някъде по средата вече не знаех дали се качваме, или слизаме. Дори не бях сигурен, че е стълбище.
	— Някой може ли да потвърди, че по същото време сте слизали в кладенеца? — попита той, без да се обръща.
	Не казах нищо. Нямаше кой да потвърди.
	— При това положение е най-разумно да бягате. Те са убедени, че вие сте извършителят.
	— Кои „те“?
	На горната площадка мъжът зави вдясно, повървя малко и отвори врата, през която излезе в коридор. Там спря и се ослуша.
	— Трябва да побързаме. Дръжте се за сакото ми.
	Подчиних се и се вкопчих в пеша на сакото му.
	Мъжът без лице каза:
	— Те са като залепени за телевизора. Заради това тук не сте никак обичан. Те са големи почитатели на брата на жена ви.
	— Знаете кой съм? — попитах аз.
	— Разбира се, че знам.
	— В такъв случай знаете ли къде сега е Кумико?
	Мъжът не каза нищо. Продължавах да се държа здраво за пеша на сакото му, сякаш играехме в мрака някаква игра. Завихме бързо зад поредния ъгъл, слязохме по късо стълбище, минахме през малка тясна врата, по скрит проход с нисък таван и излязохме в друг коридор. Странният сложен път, по който ме водеше мъжът без лице, приличаше на безкрайно пътешествие из утробата на огромна бронзова фигура.
	— Нека ви кажа едно, господин Окада. Не знам всичко, което става тук. Мястото е голямо и аз отговарям само за фоайето. За много неща нямам никаква представа.
	— А знаете ли за свирукащия сервитьор?
	— Не, не знам. Тук няма сервитьори, свирукащи или несвирукащи. Ако сте видели сервитьор, той не е бил сервитьор: бил е нещо, което се е правело на сервитьор. Пропуснах да ви попитам, но искахте да отидете в стая двеста и осем, нали?
	— Точно там. Трябва да се срещна с една жена.
	Той нищо не каза. Не изиска от мен да му съобщя подробности за жената и какво общо имам с нея. Продължи нататък по коридора с уверената крачка на човек, който знае пътя, влачеше ме като буксир по лъкатушния си маршрут.
	Накрая спря внезапно пред една врата. Блъснах се отзад в него, за малко да го съборя. При удара усетих, че е странно лек и безплътен — като празна обвивка на цикада. Той освети с джобното електрическо фенерче номера на вратата: 208.
	— Не е заключена — обясни мъжът без лице. — Вземете фенерчето. Аз мога да се върна и на тъмно. След като влезете, се заключете и не отваряйте на никого. Каквото и да имате да правите, приключвайте бързо и се връщайте, откъдето сте дошли. Това място е опасно. Тук не сте желан, единствено аз съм на ваша страна. Не го забравяйте.
	— Кой сте вие? — попитах аз.
	Мъжът без лице ми връчи електрическото фенерче, сякаш ми предаваше щафета.
	— Аз съм кухият човек — обясни той.
	Взря се в мен с безликото си лице в очакване да кажа нещо, аз обаче не намирах нужните думи. Накрая той изчезна без звук. Уж стоеше точно пред мен, а след миг мракът вече го беше погълнал. Светнах с фенерчето към него, но от мрака изникна само гладката бяла стена.

	* * *

	Както беше казал мъжът, вратата на стая 208 не беше заключена. Дръжката на бравата поддаде беззвучно под ръката ми. За всеки случай изключих фенерчето, после влязох възможно най-тихо. В стаята както винаги беше тихо, не долавях никакво движение. Чуваше се тихото пукане на топящия се лед в кофичката. Запалих фенерчето и се извърнах да заключа вратата. Металното щракване прозвуча неестествено силно в стаята. На масата в средата имаше неотворена бутилка „Къти Сарк“, чисти чаши и кофичка, пълна с лед. Сребристият поднос до вазата отрази с чувствен блясък лъча на фенерчето, сякаш отдавна ме чакаше.
	В отговор миризмата на цветния прашец като че стана мигом по-наситена. Въздухът натежа, а силата на земното притегляне сякаш се увеличи. С гръб до вратата загледах раздвижването в лъча светлина на фенерчето.
	„Това място е опасно. Тук не сте желан, единствено аз съм на ваша страна. Не го забравяйте.“
	— Не ме осветявай — каза откъм вътрешната стая женски глас. — Обещай да не ме осветяваш.
	— Обещавам — отговорих аз.


>>	34.
>>	„… За миналите дни“
#	Разваляне на магия
#	Свят, в който сутрин звънят будилници

	— Обещавам — рекох аз, но гласът ми прозвуча някак изкуствено, както когато се слушаш на запис.
	— Искам да го кажеш: няма да те осветявам.
	— Няма да те осветявам. Обещавам.
	— Наистина ли обещаваш? Истината ли ми казваш?
	— Истината. Ще спазя обещанието.
	— Добре тогава, всъщност, ако не възразяваш, бих искала да налееш две чаши уиски с лед и да ги донесеш тук. С много лед, ако обичаш.
	Говореше с едва доловимо закачливо момичешко глезене, но самият глас беше на зряла чувствена жена. Оставих фенерчето легнало върху масата и на светлината му изпълних указанията, като за миг поспрях, за да успокоя дишането си. Отворих бутилката „Къти Сарк“, напълних с щипката двете чаши с кубчета лед и отгоре налях уиски. Трябваше да мисля ясно за всичко, което вършеха ръцете ми. При всяко движение върху стената играеха големи сенки.
	Влязох във вътрешната стая, понесъл в дясната ръка двете чаши с уиски, а с лявата осветявах пътя с фенерчето. Въздухът ми се стори някак по-мразовит от преди. Докато бях бързал в мрака, явно се бях изпотил и сега ми стана студено. Сетих се, че си бях смъкнал якето.
	Както бях обещал, угасих фенерчето и го пъхнах в джоба си. После оставих опипом едното уиски на нощното шкафче, а със своето седнах на фотьойла до леглото. В пълния мрак си спомних разположението на мебелите в стаята.
	Стори ми се, че чух шумолене на чаршафи. Жената се надигна на леглото, облегна се на таблата отзад и взе чашата. Разклати леко леда и отпи от уискито. В мрака всичко това се чуваше като звукови ефекти в радиопиеса. Вдъхнах уханието на уискито в ръката си, но не пих.
	— Мина много време — казах.
	Сега гласът ми прозвуча повече като моя, отколкото преди.
	— Така ли? — отвърна жената. — Не съм сигурна какво означава това: „време“ или „много време“.
	— Доколкото си спомням, мина точно една година и пет месеца — рекох аз.
	— Ами… — каза жената, явно думите ми не й бяха направили впечатление. — Не помня… точно.
	Оставих чашата на пода и кръстосах крака.
	— Последния път, когато идвах, ти не беше тук, нали?
	— Разбира се, че бях. Точно тук. В леглото. Винаги съм тук.
	— Но аз съм сигурен, че бях в стая двеста и осем. Това е стая двеста и осем, нали?
	Жената завъртя леда в чашата и се засмя тихо.
	— Сигурен си, ама не е сигурно. Сигурното е, че си бил в друга стая двеста и осем.
	Тя говореше малко заплетено и това донякъде ме притесни. Дали алкохолът не я хващаше? Свалих вълнената шапка и я сложих на коляното си.
	Казах на жената:
	— Телефонът беше изключен, знаеш ли?
	— Да, знам — отвърна с нотка на примирение жената. — Те го изключиха. Знаят, че обичам да се обаждам.
	— Те ли те държат тук?
	— Хм, и аз се питам. Всъщност не знам — тихо се изсмя тя.
	От вълните във въздуха гласът й потрепери.
	Обърнат към нея, й казах:
	— Мисля за теб от много отдавна. От последния път, когато идвах. Мислех коя си и какво правиш тук.
	— Звучи забавно — отвърна жената.
	— Представих си най-различни възможности, но още не съм сигурен в нищо. Още съм на етапа на въображението.
	— Я! — възкликна тя, сякаш думите ми й бяха направили впечатление. — Значи още не си сигурен в нищо и си на етапа на въображението.
	— Точно така — потвърдих аз. — И мога да ти кажа едно: мисля, че ти си Кумико. В началото не го осъзнавах, но сега все повече се убеждавам.
	— Така ли? — попита жената след кратко мълчание, звучеше развеселена. — Значи съм Кумико, така ли?
	За миг загубих всякаква представа къде съм, сякаш онова, което правех, беше погрешно: дошъл съм не където трябва и говоря не каквото трябва не на когото трябва. Всичко бе загуба на време, безсмислено отклонение. Но успях да се ориентирам в мрака. За да проверя, че всичко това наистина се случва, стиснах шапката върху коленете си.
	— Да, мисля, че ти си Кумико. Защото тогава всичко се напасва. Обаждала си ми се оттук по телефона. Опитвала си да ми кажеш някаква тайна. Тайна на Кумико. Тайна, която истинската Кумико не е намирала сили да ми разкрие в истинския свят. И ти си се опитвала да ми я кажеш вместо нея… с думи като тайни кодове.
	Известно време жената мълча. Вдигна чашата, отпи отново от уискито, после каза:
	— Не знам. Щом мислиш така, може и да си прав. Може би аз наистина съм Кумико. Но още не съм сигурна. Но ако е вярно… ако наистина съм Кумико… Би трябвало да разговарям с теб тук с нейния глас. Нали така? Това усложнява донякъде нещата, но ти нямаш нищо против, нали?
	— Не, нямам — потвърдих аз.
	Гласът ми сякаш отново прозвуча тревожно и бе някак неистински.
	Жената се прокашля в мрака.
	— Хайде тогава. Дали ще стане? — тя пак се засмя тихо. — Но не е лесно. Бързаш ли? Можеш ли да поостанеш?
	— Всъщност не знам — отговорих аз.
	— Почакай съвсем мъничко. Извинявай. Хм… Ще бъда готова след минута.
	Зачаках.
	— И така. Дошъл си да ме търсиш. Искал си да ме видиш, нали? — отекна в мрака сериозният глас на Кумико.
	Не го бях чувал от онази лятна сутрин, когато й бях вдигнал ципа на роклята. Тогава тя си беше сложила зад ушите нов парфюм, парфюм от някой друг. Онзи ден излезе от нас и повече не се прибра. Независимо дали гласът в мрака беше истински или фалшив, той ме върна за миг към онази сутрин. Усетих аромата и видях бялата кожа на гърба на Кумико. Споменът в мрака беше наситен и ярък, вероятно по-наситен и по-ярък, отколкото в реалния живот. Стиснах по-здраво шапката.
	— По-точно казано, не съм дошъл, за да те видя. Дошъл съм, за да те върна — казах аз.
	Жената въздъхна тихо в мрака.
	— Защо искаш толкова много да ме върнеш?
	— Защото те обичам — отговорих аз. — И знам, че ти ме обичаш и ме искаш.
	— Звучиш много сигурен в себе си — каза Кумико… или гласът на Кумико.
	В тона й нямаше нищо подигравателно, но и никаква топлота.
	Чух как ледчетата в кофичката оттатък се разместват.
	— Но трябва да разгадая някои загадки, ако искам да те върна — отбелязах аз.
	— Не е ли малко късно да започваш тепърва? Мислех, че нямаш чак толкова време.
	Беше права. Не ми беше останало много време, а имах да мисля за доста неща. Избърсах с ръка потта от челото си. Казах си, че това вероятно е последната ми възможност. Мисли, си казах.
	— Искам да ми помогнеш — казах аз.
	— Не знам — отвърна гласът на Кумико. — Може би няма да бъда в състояние да ти помогна. Но искам да опитам.
	— Първият въпрос е: защо се наложи да ме напускаш. Искам да знам истинската причина. Знам какво ми обясни в писмото — че имаш връзка с друг. Прочетох го, разбира се. Прочетох го пак и пак, препрочитах го много пъти. И вероятно това е донякъде обяснението. Но не мога да повярвам, че е истинската причина. Не ми звучи истински. Не твърдя, че е лъжа, но все ми се струва, че е своеобразна метафора.
	— Метафора ли?! — каза тя наистина изумена. — Може би просто не схващам, но ако да спиш с друг е метафора… Каква метафора е това?
	— Опитвам се да кажа, че не ми се струва нищо повече от обяснение заради самото обяснение. Не води доникъде. То е само на повърхността. Колкото повече четях писмото ти, толкова по-силно го усещах. Би трябвало да има друга причина, по-основателна, по-истинска. И тя почти сигурно включва и Нобору Ватая.
	Усетих, че жената е втренчила в мрака очи в мен, и бях стъписан от мисълта, че може би ме вижда.
	— Включва Нобору Ватая ли? Как? — попита гласът на Кумико.
	— В крайна сметка събитията, които изживях, бяха изключително заплетени. На сцената се появяваха какви ли не действащи лица, една след друга се случваха какви ли не странности до степен, че опитам ли да мисля за тях последователно, губя нишката. Но погледната по-отдалеч, нишката, която ги обединява, е напълно ясна. Ако теглим чертата, виждаме, че в крайна сметка ти си отишла от моя свят в света на Нобору Ватая. Важна е именно тази промяна. Дори и да си спала с друг или с други, това е второстепенно. Фасада. Ето какво се опитвам да кажа.
	Жената взе чашата си в мрака. Взрях се в посока към изшумоляването и ми се стори, че успявам да различа едва-едва движенията й, но това явно беше илюзия.
	— Хората, господин Окада, невинаги пращат писма, за да кажат в тях истината — възрази тя. Гласът вече не беше на Кумико. Не беше и първият момичешки глас. Този беше нов, на някой друг. Звучеше овладяно и интелигентно. — Точно както хората невинаги се срещат с други хора, за да разкрият истинската си същност. Схващате ли какво имам предвид, господин Окада?
	— Но Кумико се опитваше все пак да ми каже нещо. Независимо дали е било истината, тя разчиташе на мен за нещо и това вече е истина за мен.
	Усетих как мракът наоколо се сгъстява точно както нощният прилив настъпва без звук. Трябваше да побързам. Не ми оставаше много време. Щом пуснеха тока, онези сигурно щяха да дойдат да ме търсят. Реших да рискувам и да изразя с думи мислите, които бавно се избистряха в съзнанието ми.
	— Това е плод единствено на въображението ми, ала ми се струва, че в рода на Ватая по кръвен път се предава някаква наследствена наклонност. Не знам точно каква, но е някакъв вид наклонност, нещо, от което си се бояла. Затова се страхуваше да имаш деца. Когато забременя, изпадна в паника, защото се уплаши тази наклонност да не се прояви в детето ти. Но не можеше да разкриеш пред мен тайната. Всичко започна оттам.
	Тя не каза нищо, само остави тихо чашата върху нощното шкафче. Аз продължих:
	— И съм сигурен, че сестра ти не е починала от хранително отравяне. Не, било е съвсем друго. Виновен за смъртта й е Нобору Ватая и ти го знаеш със сигурност. Преди да умре, сестра ти сто на сто ти е казала нещо, предупредила те е. Нобору Ватая вероятно има някаква по-особена сила и знае как да открива податливи на нея хора и да измъква нещо от тях. Така е станало с Крита Кано, той вероятно е приложил по особено насилствен начин тази сила към нея.
	Тя е успяла някак да се съвземе, да се възстанови, а сестра ти не е могла. Все пак е живеела под един покрив с него, не е имала къде да избяга. Вече не е издържала и е предпочела да умре. Родителите ти и досега пазят самоубийството й в тайна. Нали?
	Отговор не последва. Жената мълчеше в опит да заличи присъствието си в мрака.
	Аз продължих:
	— Нямам представа как Нобору Ватая е успял да го постигне и какъв е бил случаят, но в някакъв момент е започнал да увеличава в геометрична прогресия тази сила. Чрез телевизията и другите средства за масово осведомяване има възможност да пренесе увеличената си сила и върху обществото като цяло. Сега се опитва да извади наяве нещо, което повечето хора държат скрито в мрака на подсъзнанието си. Иска да го използва за политически облаги. Това, което се мъчи да извади на показ, е изключително опасно: то е пагубно обагрено с насилие и кръв и е свързано направо с най-тъмните дълбини на историята, защото в крайна сметка ще унищожи и ще изтреби хора в огромни мащаби.
	Жената въздъхна в мрака.
	— Може ли да ви помоля да ми налеете още едно уиски? — попита тихо тя.
	Доближих се до нощното шкафче и взех празната й чаша. Поне това можех да направя, без да се затрудня, и в мрака. Отидох в другата стая и с помощта на електрическото фенерче налях още едно уиски с лед.
	— Това, което казахте, е плод единствено на въображението ви, нали? — попита жената.
	— Точно така. Обединих няколко неща, които ми хрумнаха независимо едно от друго — обясних аз. — Няма начин да го докажа. Нямам никакви основания да твърдя, че казаното от мен е истина.
	— Все пак бих искала да чуя и нататък… ако има още нещо за разказване.
	Върнах се във вътрешната стая и сложих чашата на нощното шкафче. После изключих фенерчето и пак седнах на фотьойла. Съсредоточих се, за да разкажа останалото от историята си.
	— Не си знаела какво точно се е случило на сестра ти, знаела си само, че преди да умре, тя те е предупредила. По онова време си била прекалено малка, за да схванеш за какво става въпрос. Но някак смътно все пак си разбирала. Знаела си, че Нобору Ватая някак е осквернил и наранил сестра ти. И си усещала, че в кръвта ти има някаква страшна тайна, нещо, от което не можеш да избягаш. И така, в онази къща постоянно си била сама, постоянно си била нащрек, мъчела си се да живееш с потиснатата смътна тревога. Като медуза в аквариума. След като се дипломира — и след всичките неприятности с вашите, — се омъжи за мен и се махна от дома на Ватая. Живеехме прекрасно и от ден на ден ти успяваше малко по малко да забравиш страшната си тревога. Продължи постепенно да се възстановяваш и се върна нов човек при другите. В началото ми се струваше, че при нас всичко ще бъде наред. Но за нещастие не беше толкова просто. В някакъв момент си забелязала, че подсъзнателно изпитваш влечение към тъмната сила, за която си мислела, че вече е останала в миналото. И си се объркала, когато си си дала сметка какво се случва. Не си знаела какво да направиш. Затова си отишла да говориш с Нобору Ватая с надеждата да научиш истината. И си потърсила Малта Кано с надеждата, че тя ще ти помогне. Само пред мен не си могла да си изплачеш душата. Предполагам, че всичко е започнало, когато забременя. Сигурен съм, че точно тогава е била повратната точка и вероятно заради това вечерта, когато направи аборт, получих първото предупреждение от онзи китарист в Сапоро. Бременността може би е отключила и пробудила нещото, дремещо вътре в теб. А Нобору Ватая е чакал точно това. Това може би е единственият начин, по който той общува сексуално с жена. И веднага щом тази наклонност започна да се проявява и у теб, той е решил те дръпне от моята на негова страна. Трябвало е да те има на всяка цена. Нуждаел се е от теб, за да играеш ролята, която навремето е изпълнявала сестра ти.
	Замълчах и настъпи пълна тишина. Бях изразил на глас всичко, което въображението ми беше разкрило за Кумико. Някои неща бяха дошли от смътните мисли, които ми бяха хрумвали оттогава, останалото се беше избистрило в главата ми, докато говорех в мрака. Силата на мрака вероятно беше запълнила празнотите във въображението ми. Или беше помогнало присъствието на жената. При всички положения онова, което моето въображение беше родило, не се основаваше на нищо.
	— Много, много интересна история — отбеляза жената. Гласът отново наподобяваше момичешко глезене. Скоростта, с която се сменяха интонациите й, като че ли се увеличаваше. — Така значи. Напуснала съм те, за да се скрия с оскверненото си тяло. Това е като моста Ватерлоо в мъглата, „Старата любов“, Робърт Тейлър и Вивиън Лий…
	— Ще те измъкна оттук — прекъснах я аз. — Ще те отведа у дома, в света, на който принадлежиш, където живеят котки с подвити опашки, където има малки задни дворчета и сутрин звънят будилници.
	— И как ще го направиш? — попита жената. — Как ще ме измъкнеш оттук, господин Окада?
	— Както в приказките — отговорих аз. — Ще разваля магията.
	— О, сега разбрах — каза гласът. — Но почакай малко, господин Окада. Ти явно ме мислиш за Кумико. Искаш да ме отведеш у вас като Кумико. Ами ако не съм Кумико? Тогава какво ще правиш? Може би се каниш да отведеш у вас съвсем друг човек? Напълно убеден ли си във всичко това? Не е ли по-добре да го обмислиш още веднъж?
	Стиснах в юмрук фенерчето в джоба си. Помислих, че това не може да е друг освен Кумико. Но нямаше как да го докажа. В крайна сметка не беше нищо друго освен догадка. Ръката ми в джоба беше мокра от пот.
	— Ще те отведа у дома — повторих аз. — За това съм дошъл.
	Чух размърдване на чаршафите. Жената се наместваше в леглото.
	— Сигурен ли си? Изобщо ли не се съмняваш? — притисна ме тя за потвърждение.
	— Да, сигурен съм. Ще те отведа у дома.
	— И нямаш никакви колебания?
	— Не, никакви. Решил съм — отсякох аз.
	След тези думи жената мълча дълго, сякаш проверяваше истинността на нещо. После въздъхна тежко, за да отбележи края на този етап в разговора ни.
	— Ще ти дам подарък — рече тя. — Не е нищо особено, но може да ти свърши работа. Не включвай фенерчето, само се пресегни ето тук — много, много бавно — към нощното шкафче.
	Станах от фотьойла и за да проверя колко дълбока е празнотата, протегнах в мрака дясната си ръка. Усетих с върховете на пръстите острите игли на въздуха. После докоснах нещото. Когато разбрах какво е, въздухът сякаш заседна на гърлото ми. „Подаръкът“ беше бейзболна бухалка.
	Хванах я за дръжката и я вдигнах напред. Бях почти сигурен, че е същата, която бях взел от младежа с калъфа за китара. Тази тук тежеше колкото нея. Определено беше тя. Но докато я опипвах по-внимателно, установих, че точно над широката част е полепнало нещо. Нещо като човешка коса. Опипах с пръсти. Беше си истинска човешка коса. По бухалката бяха полепнали малко човешка коса със засъхнала кръв. Някой беше използвал бухалката, за да удари някого — вероятно Нобору Ватая — по главата. Едвам издишах въздуха, заседнал в гърлото ми.
	— Това е твоята бухалка, нали? — попита жената.
	— Вероятно — отвърнах, като се мъчех да запазя спокойствие.
	В непрогледния мрак гласът ми пак беше променен, сякаш някой, спотаил се наблизо, говореше вместо мене. Прокашлях се и след като се уверих, че говори истинското ми „Аз“, продължих:
	— Но някой явно я е използвал, за да удари някого.
	Жената пак не продума, сякаш устата й беше запечатана. Свалих бухалката и я стиснах между краката си.
	— Сигурен съм, че знаеш какво става — казах аз. — Някой е взел бухалката, за да пръсне черепа на Нобору Ватая. Беше в новините по телевизията, не е измислица. Нобору Ватая е в болница, между живота и смъртта. Може да умре.
	— Няма да умре — каза безчувствено гласът на Кумико. Сякаш прочете от книга исторически факт. — Но може и да не дойде в съзнание. И да продължи да се лута в мрака, никой обаче не знае в какъв точно мрак.
	Намерих пипнешком чашата в краката си и я вдигнах. Излях съдържанието й в устата си и без да се замислям, го глътнах. Безвкусната течност мина през гърлото, сетне и през хранопровода ми. Без причина почувствах, че ме втриса, после изпитах неприятното усещане, че от много далеч през дългия мрак към мен бавно се движи нещо. Сърцето ми заби по-бързо като че от някакво предчувствие.
	— Нямаме много време — рекох аз. — Само ми кажи, ако знаеш: къде сме?
	— Бил си тук и друг път, и сега дойде здрав и невредим. Точно ти би трябвало да знаеш къде сме. Пък и вече не е важно. Важното е, че…
	В същия миг на вратата се почука — силен сух звук, сякаш някой забиваше пирон в стената, два силни удара, последвани от още два. Беше същото чукане, което вече бях чувал. Жената ахна.
	— Трябва да изчезнеш оттук — каза ми тя и гласът беше безспорно на Кумико. — Ако тръгнеш веднага, все още можеш да минеш през стената.
	Не знаех дали бях прав или се заблуждавах, но знаех, че щом съм тук, съм длъжен да сразя нещото. Това беше войната, в която трябваше да победя.
	— Този път няма да избягам — казах аз на Кумико. — Ще те отведа у дома.
	Оставих чашата на пода, сложих си вълнената шапка и хванах здраво бухалката, която държах между коленете си. После тръгнах бавно към вратата.


>>	35.
>>	Съвсем истински нож
#	Нещо, което беше предсказано

	Тръгнах към вратата, като осветявах пътя и внимавах да стъпвам безшумно. Бухалката беше в дясната ми ръка. Междувременно отново се почука: два пъти, сетне още два пъти. Този път по-силно и по-припряно. Залепих се до страничната стена, където нямаше да се виждам, щом вратата се отвореше. Затаих дъх и зачаках.
	Когато звукът от чукането утихна, отново над всичко се спусна глуха тишина, сякаш не се беше случило нищо. Но аз усещах, че от другата страна на вратата има някой. Този някой стоеше там като мен — затаил дъх и наострил уши — и се опитваше да чуе звука от дишане или биенето на сърце, или пък да разчете движението на някоя мисъл. Мъчех се дъхът ми да не размърдва въздуха наоколо. „Аз не съм тук — казах си. — Не съм тук. Не съм никъде.“
	Ключът се завъртя в ключалката. Онзи правеше всяко движение изключително предпазливо, разтягаше времето, необходимо за всяко действие, така че звуците, които го съпътстваха, да се откъснат един от друг и да изгубят смисъла си. Дръжката на вратата се завъртя, едва чуто скръцнаха пантите. Ударите на сърцето ми започнаха да стават все по-бързи. Опитах се да ги успокоя, безуспешно.
	Някой влезе в стаята и леко раздвижи въздуха. Съвсем съзнателно се опитах да изостря всяко от петте си сетива и долових слабата миризма на чуждо тяло: странна смесица от дебели дрехи, сподавено дишане и изопнати нерви, обвити в тишина. Дали държеше нож в ръката си? Нищо чудно. Спомних си яркия бял блясък на метала. Затаих дъх, за да прикрия присъствието си, и стиснах още по-здраво бухалката.
	След като влезе, онзи затвори вратата и я заключи отвътре. После застана с гръб към нея, зачака и напрегна зрение. Ръцете ми върху бухалката бяха плувнали в пот. Искаше ми се да избърша длани о панталона си, но и най-малкото излишно движение щеше да има пагубни последици. Извиках в съзнанието си спомена за скулптурата в градината на изоставената къща на Мияваки. За да залича присъствието си тук, се слях с образа на птицата. Там, в окъпаната от слънцето лятна градина, бях каменната птица, застинала в пространството и вперила очи в небето.
	Онзи също носеше електрическо фенерче. Включи го и правият му тесен лъч проряза мрака. Светлината не беше силна. Идваше от същото фенерче с вид на химикалка, каквото имах и аз. Зачаках да ме подмине и да влезе в стаята, но той изобщо не се помръдна. Светлината започна да пада върху едно или друго в помещението: цветята във вазата, сребърния поднос върху масата (който отново проблесна чувствено), канапето, лампиона… Люшна се покрай носа ми и спря върху пода на сантиметри от върховете на маратонките ми: лижеше като змийски език всяко кътче в стаята. Чаках сякаш цяла вечност. Страхът и напрежението пронизаха с остра болка съзнанието ми.
	„Недей да мислиш. Не ти е позволено да мислиш“, казах си аз. И никакви илюзии. „Илюзиите са пагубни“ — пишеше в писмото на лейтенант Мамия.
	Накрая лъчът на електрическото фенерче се плъзна напред бавно, много бавно. Мъжът очевидно се движеше към вътрешната стая. Стиснах още по-силно бухалката. Изведнъж усетих, че потта по ръцете ми е изсъхнала. Сега те бяха прекалено сухи.
	Мъжът направи бавно крачка напред, после спря. Сетне още една крачка. Сякаш проверяваше къде стъпва. Беше съвсем близо до мен. Поех си въздух и го задържах. Още две крачки, и онзи щеше да бъде точно където исках. Още две крачки, и аз щях да мога да сложа край на този ходещ кошмар. Точно тогава обаче светлината внезапно угасна. Пълният мрак отново погълна всичко. Мъжът беше изключил фенерчето. Опитах се да пришпоря ума си — да мисли бързо в мрака, но той отказваше изобщо да мисли. Прониза ме непозната тръпка. Мъжът беше разбрал, че съм там.
	„Действай — казах си аз. — Не стой така.“ Опитах да се дръпна вляво, ала краката ми не се помръднаха. Бяха залепени за пода като краката на птицата от скулптурата. Направих усилие и едвам успях да наклоня наляво вцепененото си тяло от кръста нагоре. Точно тогава нещо твърдо и студено като ледена висулка ме прониза в дясното рамо.
	От удара като че ли се съживих и краката ми се отлепиха. Отскочих вляво и в опит да спипам противника си, затаих дъх в мрака. Кръвта в тялото ми бумтеше, всеки мускул и клетка се мъчеха да си набавят кислород. Дясното ми рамо изтръпна, но аз не усещах болка. Болката щеше да дойде по-късно. Застинах, мъжът също не се помръдваше. Стояхме в мрака един срещу друг. Нямаше какво да видим, какво да чуем.
	Пак съвсем внезапно се появи ножът. Изсвистя покрай лицето ми като нападаща пчела и острият му връх ме закачи леко по дясната буза, където беше белегът. Усетих как кожата се разтваря. Не, мъжът също не ме виждаше. Ако ме виждаше, отдавна да ме е довършил. Замахнах в мрака с бухалката, целейки се в посоката, откъдето беше дошъл ударът с ножа, тя обаче само изсвистя във въздуха и не уцели нищо. Ударът обаче беше добър и от решителния му звук се поотпуснах. Силите все още бяха равностойни. Ножът ме беше порязал два пъти, но не лошо. И двамата не се виждахме. Мъжът може и да държеше нож, но аз държах бухалка.
	Все така затаили дъх, отново се задебнахме във взаимната слепота и зачакахме някакъв намек на движение. Усещах, че по лицето ми се стича кръв, но странно, бях се освободил от страха. „Това е само нож — казах си. — Това е само порезна рана.“ Продължих да чакам. Продължих да чакам ножът отново да се насочи към мен. Можех да чакам цял живот. Издишах въздуха и отново го поех беззвучно. „Хайде! — подканих наум онзи. — Размърдай се! Чакам да се раздвижиш. Промуши ме, ако искаш. Не ме е страх.“
	Ножът отново се появи. Цепна яката на пуловера ми. Усетих как върхът мина покрай гърлото ми, но така и не ме докосна по кожата. Завъртях се и отскочих встрани, после се изправих припряно и размахах бухалката из пространството. Тя удари мъжа някъде при ключицата. Това не бе достатъчно, за да го поваля или да му счупя някоя кост, знаех обаче, че го е заболяло. Долових как той се дръпна от удара и си пое дъх. Замахнах рязко назад и пак ударих с бухалката — в същата посока и малко по-високо, където бях чул поемането на въздух.
	Ударът беше съвършен. Уцелих мъжа някъде високо по шията. Чу се гадният звук на кост, която се троши. С третия удар го фраснах по черепа и го запратих във въздуха. Той издаде странен звук и се свлече на пода. Както се беше проснал, задиша тежко, но после заглъхна. Стиснах очи и без да се замислям, замахнах като за последно по посока на звука. Не исках да го правя, ала нямах друг избор. Трябваше да довърша мъжа: не защото го мразех или дори защото се страхувах, а просто защото трябваше да го направя. Чух как в мрака нещо се пука като плод. Като диня. Застинах, както стисках точно пред себе си бухалката. После си дадох сметка, че треперя. Целият. И че не мога да спра. Отстъпих една крачка назад и извадих от джоба си електрическото фенерче.
	— Недей! — извика глас в тъмнината. — Недей да гледаш!
	Гласът на Кумико ми викаше от вътрешната стая и се опитваше да ме спре, за да не погледна. Но аз бях длъжен да го направя. Бях длъжен да видя. Бях длъжен да разбера какво е това нещо насред мрака, което току-що бях направил на пихтия. Знаех защо Кумико ми забранява да гледам. Беше права: не биваше да гледам. Но сега вече държах фенерчето в ръка и тази ръка се движеше сякаш от само себе си.
	— Моля те, умолявам те, спри! — изкрещя Кумико. — Не гледай, ако искаш да ме отведеш отново у дома!
	Стиснах зъби и бавно издишах въздуха, който бях затворил в дробовете си. Но треперенето не спираше. Във въздуха се носеше отвратителна миризма: миризма на мозък, на насилие и смърт. Бях го направил аз — именно заради мен въздухът миришеше така. Намерих канапето и се свлякох на него. Опитах се да спра гаденето, но то надделя. Повърнах върху килима всичко от стомаха си и когато го изхвърлих, започнах да повръщам стомашен сок, после въздух и слюнка. Докато повръщах, пуснах бухалката на пода. Чух я как се търкаля в мрака.
	След като спазмите в стомаха ми попреминаха, понечих да извадя носната кърпа, за да си избърша устата, но не успях да си помръдна ръката. Не успях и да стана от канапето.
	— Хайде да си ходим — казах на мрака в съседната стая. — Всичко приключи. Хайде да вървим.
	Жената не отговори.
	Там вече нямаше никого. Свлякох се върху канапето и затворих очи.
	Усетих как силите ме напускат, как изтичат от пръстите, раменете, врата, краката ми… Болката от раните също започна да се притъпява. Тялото ми губеше всяко усещане за маса и материалност. Това обаче не ми вдъхна тревога, не ми вдъхна никакъв страх. Без да се съпротивлявам, се предадох, предадох плътта си на някакво огромно топло нещо, което дойде съвсем естествено да ме обгърне. Тогава разбрах, че минавам през пихтиестата като медуза стена. Единственото, което трябваше да направя, бе да се оставя на лекия поток. „Никога вече няма да се върна тук“, казах си аз, докато минавах пред стената. Всичко беше приключило. Но къде беше Кумико? Къде бе отишла? Трябваше да я отведа от стаята. Точно заради това убих мъжа. Точно заради това му бях пръснал като диня черепа. Точно заради това аз… Но вече не можех да мисля. Съзнанието ми потъна в дълбокия вир на нищото.

	* * *

	Когато дойдох на себе си, видях, че отново седя в мрака. Както винаги гърбът ми беше опрян на стената. Бях се върнал на дъното на кладенеца.
	Но това не бе обичайното дъно на кладенеца. Тук имаше нещо ново, нещо непознато. Опитах се да впрегна сетивата си, за да разбера какво става. Какво беше толкова различно? Ала сетивата ми още бяха в състояние на почти пълно вцепенение. Схващах само частично, откъслечно къде се намирам. Имах чувството, че е станала грешка и съм в чужда обвивка. Но постепенно започнах да разбирам какво е.
	Вода. Бях заобиколен от вода.
	Кладенецът вече не беше сух. Седях чак до кръста във вода. Поех си няколко пъти дълбоко въздух, за да се успокоя. Как беше възможно? Кладенецът се пълнеше с вода, но не студена. Усещах я топла. Имах чувството, че съм се потопил в затоплен басейн. Тогава ми хрумна да проверя в джоба си. Исках да видя дали електрическото фенерче още е там. Дали го бях донесъл със себе си от другия свят? Имаше ли някаква връзка между случилото се там и тази действителност? Ала ръката ми не се помръдна. Не можех да раздвижа дори пръстите си. Цялата сила бе изтекла от ръцете и краката ми. Не можех да се изправя.
	Започнах да обмислям хладнокръвно положението. В началото водата ми стигаше само до кръста, можех да не се притеснявам, че ще се удавя. Вярно, не бях в състояние да се движа — вероятно защото бях изразходвал силите си до последна капка. Ще мине малко време и ще си ги възвърна. Раните от ножа вероятно не бяха много дълбоки, а вцепенението поне ми спестяваше болката. Бузата ми май вече не кървеше.
	Облегнах глава на стената и си казах: „Добре де, няма страшно.“ Всичко вероятно беше приключило. Единственото, което трябваше да направя, бе да оставя тялото си да почине малко, после да се върна в своя първоначален свят, в света горе на земята, където всичко тъне в слънчева светлина… Но защо кладенецът най-неочаквано беше започнал да се пълни с вода? Толкова дълго беше пресъхнал, мъртъв, а сега се съживяваше. Дали не беше свързано с онова, което бях постигнал там? Да, вероятно беше. Онова, което е спирало водната жила, сигурно се е махнало.

	* * *

	След някое време си дадох сметка за един зловещ факт. В началото се опитах да не го приемам като факт. В съзнанието ми изникна цял списък възможности, чрез които да го опровергая. Помъчих се да си втълпя, че е халюцинация, породена от мрака и умората. Накрая обаче се видях принуден да призная истината. Колкото и да се опитвах да заблудя сам себе си, фактът си беше факт.
	Водата се покачваше.
	Водата се бе покачила и сега ми стигаше не до кръста, а до коленете, които бях свил. Покачваше се бавно, но се покачваше. Отново се помъчих да раздвижа тялото си. С насочено усилие се постарах да изстискам колкото силици ми бяха останали, но не постигнах нищо. Единственото, което успях да направя, бе да поизвия врат. Погледнах нагоре. Капакът на кладенеца си беше плътно на мястото. Опитах се да видя часовника на лявата си китка — безуспешно.
	Водата проникваше през някакъв отвор, при това все по-бързо. В началото само се беше процеждала, а сега направо шуртеше. Чувах я. След малко вече ми стигаше до гърдите. Колко ли дълбока щеше да стане?
	„Пази се от вода“, ми беше казал господин Хонда. Никога не бях обръщал внимание на пророчеството му. Вярно, не го бях забравил (човек не забравя такива странни неща), но не го бях взимал и на сериозно. За нас с Кумико господин Хонда не бе нищо повече от безобиден епизод. От време на време, ако се случеше нещо, повтарях думите му на шега: „Пази се от вода.“ И двамата с Кумико се смеехме. Бяхме млади и нямахме нужда от пророчества. Самият живот си беше нещо като пророчество. Но господин Хонда се оказа прав. Направо ми идеше да прихна на глас. Водата се покачваше и аз бях в беда.
	Спомних си за Мая Казахара. Използвах въображението си, за да си представя как тя маха капака на кладенеца — съвсем истински и ясно. Образът беше толкова истински и ясен, че можех и да вляза в него. Не бях в състояние да помръдна тялото си, но въображението ми още работеше. Какво друго можех да сторя?
	— Ей, Господин Птицата с пружината — каза Мая Казахара. Гласът й отекна надолу, после нагоре по стените на кладенеца. Чак сега си дадох сметка, че в кладенец с вода има по-добро ехо, отколкото в пресъхнал кладенец. — Какво правиш долу? Пак ли мислиш?
	— Не правя нищо — отвърнах, гледайки нагоре. — Сега нямам време да обяснявам, но не мога да си помръдна тялото, а водата тук се покачва. Кладенецът вече не е пресъхнал. Може да се удавя.
	— Клетият Господин Птицата с пружината! — рече Мая Казахара. — Изчерпа се, докато се опитваше с всички сили да спасиш Кумико. И вероятно наистина си я спасил. Нали? И междувременно си спасил куп други хора. Но не си спасил себе си. А никой друг не може да те спаси. Използвал си силите и съдбата си, за да спасяваш другите. Всичките ти семена са били посети другаде и сега торбичката ти е празна. Чувал ли си за по-голяма несправедливост? Мъчно ми е за теб, Господин Птицата с пружината, наистина. Но в края на краищата ти сам реши така. Разбираш ли за какво говоря?
	— Разбирам — отвърнах.
	Усетих в дясното си рамо тъпа болка. Значи наистина се е случило, помислих аз. Ножът наистина ме е порязал. Порязал ме е като истински нож.
	— Страх ли те е да умреш, Господин Птицата с пружината? — попита Мая Казахара.
	— Естествено, че ме е страх — отговорих аз. Чух как гласът ми прокънтява в кладенеца. Беше моят глас и същевременно не беше моят. — Естествено, че ме е страх, като си представя как ще умра в този тъмен кладенец.
	— В такъв случай сбогом, клети ми Господин Птицата с пружината — каза Мая Казахара. — Съжалявам, но не мога да ти помогна. Далеч съм, много далеч.
	— Сбогом, Мая Казахара — отвърнах аз. — Изглеждаш страхотно по бански.
	Гласът на Мая Казахара беше много тих, когато тя каза:
	— Сбогом, Господин Птицата с пружината.
	Капакът на кладенеца отново се затвори плътно. Образът избледня. Но не се случи нищо. Образът не беше свързан с нищо. Извиках към отвора на кладенеца:
	— Къде си. Мая Казахара, точно сега, когато имам нужда от теб?

	* * *

	Водата ми стигаше до гърлото. Обхващаше като примка шията ми. От притеснение ми беше трудно да дишам. Вече под водата, сърцето ми се затрудняваше да отмерва времето, което му беше останало. При това темпо разполагах само с пет минути, преди водата да затули устата и носа ми и да започне да пълни белите ми дробове. Беше невъзможно да победя. Бях върнал този кладенец към живот и щях да умра заедно с възкръсването му. Казах си, че не е чак толкова зле да умреш така. Светът беше пълен с далеч по-страшни начини за умиране.
	Затворих очи и се постарах да посрещна възможно най-спокойно наближаващата смърт. Замъчих се да надвия страха. Поне бях успял да оставя след себе си някои неща. Това беше единствената дребна добра новина. Опитах да се усмихна — без особен успех. „Все пак ме е страх да умра“, прошепнах на самия себе си. Оказа се, че това са последните ми думи. Не бяха много значителни, но бе твърде късно да ги променям. Водата вече беше над устата ми. После стигна до носа ми. Спрях да дишам. Дробовете ми изискваха въздух. Но въздух вече нямаше. Имаше само хладка вода.
	Аз умирах. Като всички останали хора, които живеят по тази земя.


>>	36.
>>	Разказ за патешкия народ
#	Сенки и сълзи
#	(Гледната точка на Мая Казахара: 6)

C>
	„Здравей отново, Господин Птицата с пружината.
	Ей, тези писма стигат ли изобщо до теб?
	Написала съм ти тонове писма и вече наистина се питам дали изобщо ги получаваш. За адреса ти не съм съвсем сигурна, не пиша адрес на подателя, така че сигурно ги трупат на рафта за ненамерени получатели в пощата и те си стоят непрочетени и прашни. Все пак реших: карай, ако не ги получаваш, не ги получаваш, какво толкова? Драскам си ги тия неща, но за мен най-важно е, че излагам мислите си върху хартия. Лесно ми е да го правя, ако си представя, че ти пиша на теб, Господин Птицата с пружината, и аз не знам защо. Ей, наистина, защо ли?
	Но ми се иска да прочетеш точно това писмо. Надявам се и се моля да го получиш.
	А сега ще ти разкажа за патешкия народ. Да, знам, споменавам ти за пръв път за него, но слушай сега.
	Казвала съм ти вече, че фабриката, в която работя, е разположена в огромен парк с гора, езеро и така нататък. Страхотно е за разходки. Езерото е доста голямо и там живее патешкият народ, общо дванайсетина птици. Не знам какъв е редът в семейството им. Вероятно и те си имат някакви вътрешни отношения, някои членове се разбират по-добре с едни и не толкова добре с други, но никога не съм ги виждала да се бият.
	Декември е, езерото е започнало да се заледява, но ледът не е много дебел. Дори когато е студено, има достатъчно незаледена вода и патиците си плуват. Казвали са ми, че когато ледът стане достатъчно дебел, някои от момичетата идват тук да се пързалят с кънки. Тогава на патешкия народ (да, знам, че изразът е странен, но свикнах с него и сега си го употребявам, без дори да се замислям) ще му се наложи да се премести другаде. Лично аз не обичам да се пързалям с кънки и предпочитам да не се заледява, но няма как. Искам да кажа, че в тази част на страната става наистина много студено и щом живее тук, патешкият народ трябва да се примирява с това положение.
	Напоследък идвам тук в края на всяка седмица и убивам времето, като гледам патешкия народ. Като дойда, два-три часа си минават ей така, без да ги усетя. Излизам на студа, омотана от глава до пети като ловец на бели мечки: дебел панталон, шапка, шал, ботуши, подплатено с кожа яке. И с часове седя сама на някой камък и гледам захласната патешкия народ. Понякога им роня стар хляб. Никой друг, разбира се, не идва в студовете да се занимава с такива шантави неща.
	Вероятно не знаеш, Господин Птицата с пружината, но е страшно приятно да прекарваш времето с патешкия народ. Никога не ми омръзва да го гледам. Направо не проумявам защо всички останали се разкарват и се охарчват, за да гледат някакъв тъп филм, когато могат да се порадват на патиците. Понякога те си летят, после пляскат с криле и кацат върху леда, но краката им се плъзгат и патиците падат. Все едно гледаш телевизионна комедия! Смея се с глас, нали съм сама и няма никой друг наоколо. Е, не че нарочно се мъчат ме разсмеят. Правят всичко възможно да живеят сериозно и само понякога им се случва да паднат. Страхотни са.
	Патешкият народ е с плоски оранжеви крачета, които са много сладки, приличат на детски гумени ботушки, но сигурно не са направени за лед, защото виждам, че патиците се хлъзгат и някои дори падат на дупетата си. Сто на сто краката им са без грайфери. Зимата не е от най-приятните годишни времена за патешкия народ. Какво ли си мислят патиците за леда и така нататък? Обзалагам се, че не го мразят чак толкова. Поне така ми се струва на мен. Изглеждат доста щастливи, нищо че е зима, и вероятно само си мърморят: «Пак ли тоя лед? Е, карай…» Ето още нещо, което страшно ми харесва в патешкия народ.
	Езерото е насред гората, далеч от всичко. Никой (освен мен, разбира се!) не си прави труда да идва по това време на годината чак дотук освен в съвсем топли дни. Аз пък тръгвам по пътеката през гората и чувам как под ботушите ми скърца ледът от смръзналия се скорошен сняг. Виждам наоколо много птици. Когато съм вдигнала яката на якето и съм се омотала с шала, когато дъхът ми излиза във въздуха на бели облачета и нося в джоба си парче хляб, когато вървя по пътеката през гората и си мисля за патешкия народ, ми става едно такова топло и радостно и усещам, че от много, много отдавна не съм била толкова щастлива.
	Но стига сега за патешкия народ.


	Да ти призная, Господин Птицата с пружината, преди един час се събудих заради един сън за теб и седнах да ти пиша това писмо. В момента (поглеждам часовника) е точно два и осемнайсет през нощта. Както обикновено си легнах към десет часа, казах на патешкия народ «Хайде лека нощ на всички» и бързо съм заспала, но после, преди малко — хоп! — и се събудих. Всъщност не съм сигурна, че наистина е било сън. Изобщо не помня какво съм сънувала. Може и да не съм сънувала. При всички положения чух гласа ти точно до ухото си. Ти ме викна няколко пъти с много силен глас. Уплаших се и се събудих.
	Когато отворих очи, в стаята не беше тъмно. През прозореца влизаше лунна светлина. Над хълма беше увиснала страхотна огромна луна като поднос от неръждаема стомана. Беше толкова голяма, та ми се стори, че ако се пресегна, мога да напиша върху нея нещо. А светлината, която струеше през прозореца, приличаше на голям бял вир. Седнах в леглото и започнах да умувам какво ли се е случило преди малко. Защо ме викаше по име с такъв ясен, кънтящ глас? Сърцето ми думкаше като обезумяло ужасно дълго. Ако си бях у дома, щях да се облека — нищо, че е посред нощ — и щях да дотичам по уличката до вас, Господин Птицата с пружината. Но тук, горе в планината, на милион километри от теб, не можех да изтичам никъде, нали?
	И тогава знаеш ли какво направих?
	Съблякох се гола. Ъхъ. Не ме питай защо. И аз самата не знам. Затова мълчи и слушай нататък. И така, съблякох и последната дреха от себе си и станах от леглото. И паднах на колене на пода в бялата лунна светлина. Бяха спрели парното и в стаята сигурно е било студено, аз обаче не усещах студ. В лунната светлина, която струеше през прозореца, имаше нещо особено, което обгръщаше тялото ми с тънка защитна пелена. Поне аз го чувствах така. Известно време стоях така и гледах, после обаче започнах да подлагам различни части на тялото си на лунната светлина. И аз не знам защо, стори ми се естествено. Лунната светлина беше страхотна, толкова красива, че просто не можех да не го направя. Главата, раменете, ръцете, гърдите, коремчето, краката, дупето и онова там отпред, знаеш кое: потапях ги едно по едно в лунната светлина, сякаш се къпех.
	Ако някой ме беше видял отвън, щеше да му се стори много, ама много странно. Сигурно съм приличала на някаква извратенячка и шантавелка, която съвсем превърта от лунната светлина. Но никой не ме видя, разбира се. Въпреки че сега, като се замисля, онова момче с мотоциклета може би е било някъде там и ме е гледало. Е, чудо голямо. То е мъртво. Ако е искало да погледа и това му е доставяло удоволствие, защо пък не!
	Но все пак не ме видя никой. Правех го сама на лунната светлина. И от време на време зажумявах и си представях патешкия народ, който вероятно спеше някъде край езерото. Мислех си за топлотата и щастието, които ние с патешкия народ бяхме създали заедно през деня. Защото в крайна сметка патешкият народ си е нещо като вълшебен амулет, който ме пази.
	След това дълго стоях на колене, съвсем гола, съвсем сама в лунното сияние. От него кожата ми беше с вълшебен цвят и то хвърляше чак до стената дългата сянка на тялото ми. Но тази сянка сякаш беше не моя, а на тялото на много по-зряла жена. Тя не беше девствена като мен, не беше ъглеста и ръбата, а бе по-пълна и закръглена, с много по-големи гърди и зърна. Въпреки това си беше сянката, която хвърлях аз — само че по-изтеглена и дълга, с различна форма. Ако аз се преместех, се местеше и тя. Известно време се опитвах да се движа по различни начини и наблюдавах много, много внимателно, за да видя връзката между мен и моята сянка и да разбера защо тя изглежда толкова различна. Накрая обаче така и не разбрах. Колкото повече гледах, толкова по-странна ми се струваше.
	А сега идва частта, която наистина ми е много трудно да обясня, Господин Птицата с пружината. Съмнявам се, че ще успея да го направя, но все пак ще опитам.
	Накратко казано, най-неочаквано се разплаках. Ако беше киносценарий или нещо от тоя род, в него щеше да пише: «Мая Казахара: тук тя внезапно захлупва лице върху дланите си, плаче на глас, избухва в сълзи.» Но ти не се стряскай. Криех го от теб през цялото време, а всъщност съм най-голямата ревла, раждала се по тоя свят. Това е тайната ми слабост. Изобщо не се изненадах, че така ни в клин, ни в ръкав, без всякаква причина съм ревнала. Но обикновено, след като си поплача, си казвам, че е време да спра. Лесно се разплаквам, но точно толкова лесно и спирам. Тази нощ обаче не можех и не можех да спра. Тапата беше изскочила, и край. Не знаех защо съм ревнала, затова и не знаех как да се спра. Сълзите ми се лееха като кръв от дълбока рана. Направо не можех да повярвам, че произвеждам толкова много сълзи. Направо се притесних, че ако продължавам така, ще взема да се обезводня и ще се превърна в мумия.
	Просто виждах и чувах как сълзите ми се стичат в белия вир на лунната светлина и чезнеха в него, сякаш винаги са си били част от светлината. Докато падаха, отразяваха светлината на луната и блещукаха като красиви кристали. По едно време забелязах, че сянката ми и тя плаче, рони бистри, ясно очертани сълзи. Виждал ли си, Господин Птицата с пружината, сенки на сълзи? Те не са като обикновените сенки. Съвсем не. Идват от някакъв друг, далечен свят, който е само за сърцата ни. Или може би не. Тогава ми хрумна, че сълзите, които рони моята сянка, може би са истински, а сълзите, които роня аз, са само сенки. Ти, Господин Птицата с пружината, не разбираш, сигурна съм. Когато седемнайсетгодишно момиче рони голо сълзи на лунната светлина, може да се случи всичко. Наистина.


	Ето какво стана в тази стая преди около час. Сега седя на бюрото и ти пиша, Господин Птицата с пружината, писмо с молив (облечена, разбира се!).
	Чао, Господин Птицата с пружината. Не знам как точно да го изразя, но ние с патешкия народ в гората се молим да ти е топло и щастливо. Ако ти се случи нещо, не се колебай, пак ме извикай по име.
	Лека нощ“
C$


>>	37.
>>	Два различни вида новини
#	Нещото, което изчезна

	— Пренесъл те е Канела — обясни Индийско орехче.
	Когато се събудих, първото, което ме споходи, беше болката в най-различни форми. Боляха ме раните от ножа, боляха ме всички стави, кости и мускули. Докато бях тичал в мрака, различни части на тялото явно се бяха удряли в едно или друго. Обаче формата на всяка от тези различни болки бе някак си изкривена. Те бяха близо до болката, но не можеше да бъдат наречени болка.
	Следващото, което забелязах, бе, че лежа на канапето в „пробната“, че съм облечен в тъмносиня пижама, която не бях виждал никога дотогава, и съм завит с одеяло. Пердетата бяха дръпнати и през прозореца струеше ярко сутрешно слънце. Предполагах, че е към десет часа. Тук имаше чист въздух и време, което се движеше напред, но така и не проумявах защо съществуват такива неща.
	— Канела те е пренесъл тук — каза Индийско орехче. — Раните ти не са толкова тежки. Тази на рамото е доста дълбока, но за щастие няма разкъсани големи кръвоносни съдове. По лицето имаш само драскотини. Канела ги е зашил с игла и конец, за да не ти останат белези. Умее го. След няколко дни можеш да махнеш шевовете сам или да идеш на лекар.
	Опитах се да кажа нещо, но гласът не ми се подчини. Единственото, което успях да направя, бе да си поема въздух и да го издишам с дрезгав звук.
	— Засега е по-добре да не се опитваш да се движиш и да говориш — спря ме Индийско орехче. Седеше с кръстосани крака на стола наблизо. — Канела ми каза, че си бил прекалено дълго в кладенеца — измъкнал си се на косъм. Но не ме питай какво е станало. Не знам нищо. Обади ми се посред нощ, звъннах да поръчам такси и веднага пристигнах тук. Просто не знам в подробности какво се е случило преди това. Дрехите ти бяха подгизнали и изцапани с кръв. Изхвърлихме ги.
	Индийско орехче беше облечена по-небрежно от друг път, сякаш наистина е изхвърчала на пожар от тях. Беше с бял кашмирен пуловер, мъжка раирана риза и масленозелена вълнена пола, не носеше накити, беше опънала косата си назад. Изглеждаше малко уморена, но инак бе като от журнал. Захапа цигара и я запали със златната запалка с обичайното рязко щракване, присви очи и дръпна тютюневия дим. „Наистина не съм умрял — уверих се аз, когато чух звука на запалката. — Канела ме е извадил в последния момент от кладенеца.“
	— Канела разбира нещата по особен начин — обясни Индийско орехче. — И за разлика от мен и теб винаги мисли много задълбочено за възможността да се случи едно или друго. Но дори той не се досети, че водата в кладенеца ще се върне толкова внезапно. Изобщо не е предполагал подобна възможност. Ето защо ти за малко да се простиш с живота. За пръв път виждам синът ми да изпада в паника. — Тя го каза с едва доловима усмивка. — Явно наистина те харесва.
	Не чух какво добави след това. Усетих болка някъде далеч зад очите си и клепачите ми натежаха. Оставих ги да се затворят и се потопих в мрака, все едно се возех в асансьор.

	* * *

	Трябваше да минат цели два дни, докато тялото ми се възстанови. Индийско орехче остана до мен през цялото време. Не можех да се изправям сам, не можех да говоря, почти не можех да се храня. Най-много да пийна няколко глътки портокалов сок и да изям два-три резена праскова от компот. Вечер Индийско орехче се прибираше вкъщи и сутрин се връщаше. Което бе разумно, понеже по цяла нощ, а и почти през целия ден спях. За да се възстановя, очевидно имах нужда най-вече от сън.
	Не видях нито веднъж Канела. Той явно ме избягваше съвсем съзнателно. Чувах как колата му минава през вратата в зида, когато той идваше да остави и да вземе майка си или да донесе храна и дрехи — чувах особеното бучене на двигателя на поршето, защото Канела бе престанал да кара мерцедеса, — но самият той не влизаше вътре. Подаваше на входната врата нещата на Индийско орехче, после си тръгваше.
	— Скоро ще се отървем от това място — обясни тя. — Налага се отново аз да се грижа за жените. Е, какво да се прави. Сигурно така ми е било писано. Ще продължа, докато се изчерпам… и стана съвсем празна. А ти, ти вероятно вече нямаш работа с нас. Щом всичко това приключи и се възстановиш, е най-добре да ни забравиш възможно най-бързо. Защото… А, да, пропуснах да ти кажа… За зет ти Нобору Ватая. — Индийско орехче донесе от съседната стая вестник и го разгъна върху масата. — Канела го е купил преди малко. Снощи зет ти е получил удар в Нагасаки. Откарали са го в болница, но още не е дошъл в съзнание. Не знаят дали ще се оправи.
	Нагасаки ли? Почти не разбирах какво ми говори. Понечих да кажа нещо, но от устата ми не излязоха думи. Нобору Ватая би трябвало да е получил удар в Акасака, а не в Нагасаки. Защо в Нагасаки?
	— Държал е реч в Нагасаки — продължи Индийско орехче, — после е бил на вечеря с организаторите и внезапно се е свлякъл. Откарали са го в близката болница. Смятат, че е инсулт, мозъчен удар, вероятно вродено заболяване на кръвоносен съд в мозъка. Във вестника пише, че известно време ще бъде на легло, но дори и да дойде в съзнание, сигурно няма да си възстанови говора, така че това може би ще е краят на политическата му кариера. Жалко, беше толкова млад. Ще оставя вестника. Когато се почувстваш по-добре, можеш да го прочетеш.
	Трябваше да мине известно време, докато осмисля тези факти като факти. Образите, които бях видял по телевизионните новини в хотелското фоайе, още се бяха врязали в съзнанието ми: кабинетът на Нобору Ватая в Акасака, полицаите, входът на болницата, мрачният репортер, напрегнатият му глас. Малко по малко обаче успях да се убедя, че съм гледал новини, каквито съществуват само в другия свят. В този свят всъщност не бях удрял Нобору Ватая с бейзболна бухалка. Няма да има полицейско разследване и нямаше да ме арестуват. Нобору Ватая е припаднал от мозъчен удар пред очите на всички. Не е станало никакво престъпление по никакъв начин. След като го осъзнах, ми олекна. Все пак нападателят, когото бяха описали по телевизията, приличаше изумително на мен, а аз нямах никакво алиби.
	Би трябвало да има връзка между това, че в другия свят бях убил някого с бухалката, и мозъчния удар на Нобору Ватая. Съвсем определено бях убил нещо вътре в Нобору Ватая, нещо тясно свързано с него. Той вероятно е усетил, че е неизбежно. Ала онова, което бях извършил, не бе успяло да отнеме живота му. Той се беше задържал на ръба на смъртта. А трябваше да го бутна от този ръб. Какво ли щеше да стане сега с Кумико? Дали, докато брат й беше жив, тя пак нямаше да може да се освободи от него? Дали и от мрака на безсъзнанието той щеше да продължи да я държи с магията си?
	Мислите ми успяха да ме отведат само дотук. Собственото ми съзнание постепенно се размаза, докато накрая не затворих очи и не заспах. Присъни ми се тревожен накъсан сън. Крита Кано държеше до гърдата си новородено. Не виждах лицето му. Крита Кано беше с къса коса, не носеше грим. Съобщи ми, че детето се казва Корсика и е наполовина мое, наполовина на лейтенант Мамия. Не била заминала за Крит, била останала в Япония, за да роди и да отгледа детето. Отскоро била с ново име, сега живеела спокойно заедно с лейтенант Мамия сред хълмовете на Хирошима и отглеждала зеленчуци. Това не ме изненада. Поне насън го бях предвидил.
	— Как е Малта Кано, има ли нещо ново при нея от последния път, когато я видях? — попитах аз.
	Крита Кано не отговори. Само ме погледна тъжно и после изчезна.

	* * *

	Сутринта на третия ден най-после успях да стана сам от леглото. Още ми беше трудно да вървя, но малко по малко си възвърнах способността да говоря. Индийско орехче ми направи оризова каша. Изядох я с малко плодове.
	— Как е котаракът? — попитах я.
	От известно време се притеснявах за него.
	— Няма страшно. Канела се грижи за него. Всеки ден ходи до вас да го храни и да му сменя водата. Сега единственото, за което трябва да мислиш, си самият ти.
	— Кога ще се отървете от това място?
	— При първа възможност. Вероятно следващия месец. Мисля, че и ти ще вземеш малко пари. Сигурно ще се наложи да продадем имота по-евтино, отколкото го купихме, така че едва ли ще получиш много, но делът ти почти ще покрие онова, което си платил за ипотеката. Известно време ще имаш от какво да живееш. Няма да ти се налага да се притесняваш за пари. Заслужаваш го, ти работи усърдно тук.
	— Дали ще съборят къщата?
	— Вероятно. И сигурно ще запълнят отново кладенеца. Жалко, тъкмо когато е пак с вода, но днес на никой не му е притрябвал голям старовремски кладенец. Сега се вади вода с електрически водни помпи. Много по-удобно е и не заема толкова място.
	— Мисля, че над мястото вече не тегне проклятие — отбелязах аз. — Сега пак ще си е най-обикновен имот, а не „къщата на обесениците“.
	— Може би си прав — каза Индийско орехче. Помълча, хапейки устна. — Но това вече няма нищо общо с мен или с теб. Нали? При всички положения сега е най-важно да си почиваш и да не мислиш за неща, които не са от особено значение. Трябва ти още малко време, докато се възстановиш напълно.
	Индийско орехче ми показа във вестника, който бе донесла сутринта, статия за Нобору Ватая. Не беше голяма. Той още бил в безсъзнание, но от Нагасаки бил прехвърлен в голяма университетска болница в Токио, в интензивното й отделение, и състоянието му не се било променило. В дописката се казваше само това. В този момент се сетих, естествено, за Кумико. Къде ли е тя? Трябваше да се прибера вкъщи. Но още нямах сили да извървя такова разстояние.
	На другата сутрин стигнах само до мивката в банята и за пръв път от три дни се видях в огледалото. Изглеждах ужасно: приличах не толкова на уморено човешко същество, колкото на добре съхранен труп. Както ми беше казала Индийско орехче, порезната рана върху бузата ми беше зашита с професионални на вид шевове и ръбовете й бяха прихванати добре с бял конец. Раната беше около два и половина сантиметра дълга, но не много дълбока. Когато се опитах да направя физиономия, се опъна, но не усетих особена болка. Измих си зъбите и се избръснах с електрическа самобръсначка. След като свалих четината, направо не повярвах на онова, което видях в огледалото. Оставих самобръсначката и пак се взрях. Белега го нямаше. Мъжът ме беше порязал по дясната буза. Точно където беше белегът. Раната си беше там, но белега го нямаше. Беше изчезнал без следа от бузата ми.

	* * *

	През нощта на петия ден чух отново едва доловимия звук на камбанки на шейна. Беше два и нещо след полунощ. Станах от канапето, сложих си жилетка върху пижамата и излязох от „пробната“. Минах през кухнята, отидох в малкия кабинет на Канела и надзърнах вътре. Канела отново ме викаше от компютъра. Седнах на бюрото и прочетох съобщението върху екрана.
C>
	Имаш достъп до директорията „Хроника на птицата с пружината“. Избери файл (1–17).
C$
	Кликнах върху 17 и файлът се отвори пред мен.


>>	38.
>>	Хроника на птицата с пружината — 17
#	(Писмото на Кумико)

	„Имам да ти казвам много неща. Вероятно ще ми трябва доста време — може би години. Отдавна трябваше да си изплача душата пред теб, да ти призная честно всичко, но за съжаление не ми стигна смелост. Затова живеех с безпочвената надежда, че нещата все някога ще се оправят. Така се роди този кошмар и за двама ни. Вината е само моя. Но вече е твърде късно за обяснения. Нямаме време за това. Ето защо искам да ти кажа първо най-важното.
	И то е, че съм длъжна да убия брат си Нобору Ватая.
	Сега ще отида в болничната стая, където той спи, и ще изключа системата, поддържаща живота му. Сестра съм му, ще ми позволят да остана вместо медицинската сестра и през нощта. Ще мине доста време, докато забележат, че системата е изключена. Вчера помолих лекаря да ми покаже как действа. Смятам да изчакам, докато се уверя, че брат ми е мъртъв, а после да се предам в полицията. Ще кажа, че съм направила каквото съм смятала за добре, но няма да давам други обяснения. Вероятно ще ме арестуват незабавно и ще ме съдят за убийство. Медиите ще скочат и журналистите ще обсъждат колко е важно човек да умре достойно и така нататък. Но аз ще мълча. Няма да обяснявам и да се оправдавам. Във всичко това има само една истина: исках да сложа край на живота на един човек, Нобору Ватая, и го направих. Сигурно ме чака затвор, но тази мисъл не ме плаши. Вече съм изживяла най-страшното.

	* * *

	Ако не беше ти, отдавна да съм полудяла. Опустошена, щях да се оставя в ръцете на всеки друг и да изпадна до степен, от която няма връщане назад. Преди много години брат ми Нобору Ватая направи точно това със сестра ми и накрая тя се самоуби. Той ни оскверни и двете. Строго погледнато, не е насилвал телата ни. Но онова, което стори, е по-страшно и от изнасилване.
	Беше ми отнета свободата да направя каквото и да било и аз се затворих сама в някаква тъмна стая. Никой не ме е оковавал с вериги, никой не е слагал надзиратели да ме пазят, но аз не можех да избягам. Брат ми ме държеше с най-здравите вериги и с най-непреклонните надзиратели: вериги и надзиратели, които бяха вътре в мен. Самата аз бях веригата, сковала краката ми, самата аз бях безпощадният надзирател, който никога не спи. Вътре в мен, разбира се, имаше едно «Аз», което искаше да избяга, но същевременно имаше и друго «Аз», страхливо и покварено, което бе загубило надежда, че някога ще успее да избяга оттук, и първото «Аз» така и не бе в състояние да се пребори с второто, защото бях омърсена телом и духом. Бях се лишила от правото да се върна при теб не само защото бях осквернена от брат си Нобору Ватая, но защото преди това сама се бях осквернила непоправимо.
	Казах ти в писмото си, че съм спала с друг, но в онова писмо не признах истината. Сега съм длъжна да го направя. Не съм спала само с един мъж. Спала съм с много други мъже. Прекалено много, за да ги преброя. Самата аз нямам представа какво ме тласна да го направя. Сега като се замисля, вероятно е станало под влияние на брат ми. Той може би е отворил вътре в мен някакво чекмедже, измъкнал е на бял свят нещо неясно за мен и ме е накарал да се отдавам ту на един, ту на друг. Брат ми притежаваше такава сила и колкото и да ми е неприятно да си го призная, ние двамата с него със сигурност сме свързани в някакво тъмно място.
	При всички положения, когато моят брат ми посегна, аз вече бях покварена дотолкова, че нямаше връщане назад.
	Накрая дори се заразих от венерическа болест. Въпреки всичко, както ти споменах и в писмото, по онова време изобщо не смятах, че ти вредя по някакъв начин. Онова, което правех, ми се струваше съвсем естествено, макар и да си мислех, че така се чувства не истинското ми «Аз». Но дали беше вярно? Дали отговорът наистина е толкова прост? И в такъв случай кое е истинското ми «Аз»? Имам ли някакви сериозни основания да смятам, че моето «Аз», което сега ти пише това писмо, е «Истинското ми Аз»? Никога не съм била в състояние да вярвам толкова твърдо в своето «Аз», не съм в състояние да повярвам и сега.

	* * *

	Често те сънувах: ярки сънища с ясни истории. В тези сънища ти винаги ме търсеше отчаяно. Бяхме в нещо като лабиринт и ти стигаше почти до мястото, където бях. «Направи още една крачка! Ето ме тук!», ми идеше да изкрещя, сякаш, ако ти ме намереше и ме прегърнеше, кошмарът щеше да свърши и всичко щеше да бъде постарому. Но аз така и не успях да извикам. А ти не ме виждаше в мрака, подминаваше ме и изчезваше. Винаги ставаше така. Въпреки всичко тези сънища ми помагаха и ме насърчаваха. Знаех, че ако не друго, все още имам сили да сънувам. Поне тук брат ми не можеше да ми попречи. Усещах, че правиш всичко възможно да се доближиш до мен. Може би някой ден щеше да ме намериш, да ме прегърнеш и да махнеш мръсотията, полепнала по мен, а после да ме отведеш завинаги от онова място. Може би щеше да развалиш магията и да сложиш печата, така че никога вече да не се налага истинското ми «Аз» да ме напуска. Така успявах да поддържам живо плахото пламъче на надеждата в онова студено тъмно място без изход — така успявах да съхраня малките остатъци от собствения си глас.
	Днес следобед получих паролата за достъп до този компютър. Някой ми я прати по човек. Пиша ти това писмо на компютъра в кабинета на брат ми. Дано достигне до теб.

	* * *

	Времето ми изтече. Таксито ме чака долу. Трябва да тръгвам за болницата, за да убия брат си и да си понеса наказанието. Странно, вече не го мразя. Успокоява ме мисълта, че съм длъжна да залича от света неговия живот. Трябва да го направя и заради самия него. И за да осмисля собствения си живот.
	Грижи се добре за котарака. Не мога да ти опиша колко се радвам, че се е върнал. Как, казваш, си го кръстил? Скумрия ли? Харесва ми. Котаракът винаги е бил знак за хубавото помежду ни. Не биваше да го губим тогава.

	* * *

	Сега не мога да ти пиша повече. Сбогом.“


>>	39.
>>	Сбогом

	— Ужасно съжалявам, Господин Птицата с пружината, че не можах да ти покажа патешкия народ?
	Мая Казахара наистина изглеждаше натъжена.
	Двамата с нея седяхме до езерото и гледахме дебелия лед отгоре му. Езерото беше голямо и ледът бе нашарен с хиляди тънки черти, останали от зимните кънки. Този понеделник Мая Казахара си беше взела почивен ден специално заради мен. Смятах да й погостувам в неделя, но имаше някаква железопътна катастрофа и се забавих с един ден. Тя се беше сгушила в подплатеното с кожа яке. Върху яркосинята й вълнена шапка имаше геометрична бяла шарка и отгоре малък помпон. Беше си я оплела сама и обеща за догодина да оплете и на мен. Беше поруменяла, очите й бяха ясни и чисти като въздуха наоколо и от това аз се почувствах много щастлив: в края на краищата момичето беше само на седемнайсет години и имаше възможности за почти безгранична промяна.
	— След като езерото замръзна, патешкият народ се изнесе някъде. Сигурна съм, че щеше да ти хареса. Да дойдеш пак през пролетта, чу ли! Ще ви запозная.
	Усмихнах се. Бях с вълнено яке, което не ми топлеше достатъчно, бях се омотал чак до носа с шала и бях пъхнал ръце в джобовете. В гората духаше леден вятър. Снегът се беше слегнал и маратонките ми се пързаляха. Трябваше да обуя за пътуването обувки с грайфери.
	— Значи смяташ да останеш още тук? — попитах аз.
	— Мисля да остана. След време може да ми хрумне да продължа училище. А може и да не ми хрумне. Може просто да се омъжа… всъщност не. — Тя се усмихна и от устата й излезе бяло облаче пара. — При всички положения засега ще остана тук. Имам нужда от време, за да помисля. Какво искам да правя, къде искам да отида. Не ми се ще да бързам, искам да помисля хубаво за тези неща.
	Кимнах.
	— Може би наистина така ще е по-редно — одобрих аз.
	— Я ми кажи, Господин Птицата с пружината, когато си бил на моите години, мислил ли си за такива неща?
	— Хм. Май не. Сигурно съм мислил от време на време, но наистина не помня да съм мислил чак толкова задълбочено като теб. Вероятно съм смятал, че ако продължавам да си живея по обичайния начин, нещата ще се подредят от само себе си. Но те не се подредиха, нали? За съжаление.
	Мая Казахара ме погледна в очите, лицето й беше спокойно. После отпусна една върху друга ръцете си с ръкавици на коляното.
	— Значи няма да пуснат Кумико от затвора под гаранция? — попита момичето.
	— Тя не иска — отвърнах аз. — Смята, че тълпата ще я линчува. Предпочита да остане в затвора, там й е спокойно. Отказва дори да ме види. Докато не приключело всичко, не искала да се вижда с никого.
	— За кога е насрочено делото?
	— За пролетта. Кумико ще се признае за виновна. Решила е да не обжалва присъдата, каквато и да е тя. Делото едва ли ще се проточи и има голяма вероятност присъдата да е условна… или в най-лошия случай лека.
	Мая Казахара вдигна един камък и го метна към центъра на езерото. Той заподскача с трополене по леда към отсрещния бряг.
	— Ами ти, Господин Птицата с пружината, пак ли ще си стоиш у вас и ще чакаш Кумико?
	Кимнах.
	— Това е хубаво… всъщност хубаво ли е?
	И аз направих в студения въздух свой си голям бял облак.
	— Не знам… просто при нас стана така.
	Помислих си, че е могло да бъде много по-страшно.
	Някъде далеч в гората около езерото изпищя птица. Вдигнах очи и се огледах, но нямаше какво друго да чуя. Нямаше какво да видя. Кънтеше само сухият кух звук на кълвач, който правеше дупка в дънера на дърво.
	— Ако с Кумико имаме дете, смятам да го наречем Корсика — казах аз.
	— Страхотно име! — отвърна Мая Казахара.

	* * *

	Докато вървяхме един до друг през гората. Мая Казахара си свали дясната ръкавица и пъхна ръка в джоба ми. С това ми напомни за Кумико. През зимата, когато се бяхме разхождали, и тя го беше правила често и така в студени дни двамата бяхме делили общ джоб. Стиснах ръката на Мая Казахара в джоба си. Беше малка и топла като самотна душа.
	— Знаеш ли, Господин Птицата с пружината, всички ще си помислят, че сме любовници.
	— Може би си права.
	— Я кажи, всичките ми писма ли прочете?
	— Всичките ти писма ли? — нямах представа какво ме пита. — Извинявай, но нямам никакви писма от теб. Взех адреса и телефона от майка ти. Не беше никак лесно, наложи се да излъжа.
	— А, не! Къде ли са отишли? Написала съм ти сигурно петстотин писма!
	Мая Казахара погледна към небето.

	* * *

	Късно следобед ме изпрати чак до гарата. Взехме автобуса до града, хапнахме пица в един ресторант край гарата и зачакахме малкия дизелов влак с три вагона, който най-сетне се появи. До нажежената до червено печка на дърва в чакалнята стояха двама-трима души, но ние с Мая Казахара предпочетохме да отидем на студения перон. В небето беше увиснала застинала ясна зимна луна с остри очертания. Беше млада и извита като китайски меч. И под тази луна Мая Казахара се вдигна на пръсти и ме целуна по бузата. Усетих как студените й тънки устни докосват мястото, където преди беше белегът.
	— Сбогом, Господин Птицата с пружината — прошепна тя. — Благодаря ти, че дойде чак дотук, за да ме видиш.
	Погледнах я в очите, без да вадя ръце от джобовете си. Не знаех какво да кажа.
	Когато влакът дойде. Мая си свали шапката, отстъпи една крачка назад и ми рече:
	— Ако някога ти се случи нещо, Господин Птицата с пружината, само ме извикай, ама силно, чу ли. Извикай мен и патешкия народ.
	— Сбогом, Мая Казахара — казах аз.

	* * *

	Дъгата на луната остана над главата ми дълго след като влакът потегли от гарата: ту се появяваше, ту пак изчезваше всеки път, когато завивахме. Не свалях очи от нея и ако я изгубех от поглед, гледах светлините на градчетата, които се носеха зад прозореца. Помислих си за Мая Казахара с нейната синя вълнена шапка и как пътува сама в автобуса, който я връща във фабриката в планината. После си помислих за патешкия народ, който спи някъде в тревистите сенки. И накрая си помислих за света, в който се връщах.
	— Сбогом, Мая Казахара — казах аз.
	Сбогом, Мая Казахара, дано нещо винаги бди над теб.
	Затворих очи и се опитах да поспя. Но чак след доста време заспах истински. На някакво място, далеч от всички и всичко, успях да се унеса за миг.
