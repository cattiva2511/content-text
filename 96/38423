P>
	Зададе в клас учителят въпрос:
	— Нали в неделя всички сме на крос?

	— На крос в неделя? — зашумя класът. —
	И в празника програма ни гласят,
	когато можем да си полежим
	без всякакви програми и режим!
	— На крос да идат други класове —
	отрониха се плахи гласове, —
	че ние сме по тичането слаби,
	едва-едва се мъкнем като баби!

	Учителят тогава се намръщи:
	— Добре, деца, отивайте си в къщи!

	И юрнаха се всички като орда —
	по бягане те счупиха рекорда!
P$
